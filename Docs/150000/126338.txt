<DOC>
<DOCNO> 126338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/23/son/sondun07.html </URL>
<DATE> 2002/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Time, ''yılın kişileri''ni seçti... 
</HEADLINE>
<TEXT>

     Amerikan Time dergisi, mesleki kariyerlerini tehlikeye atma pahasına WorldCom, Enron ve Federal Soruşturma Bürosu FBI gibi kuruluşlarda yolsuzlukları gün ışığına çıkarmaktan çekinmeyen 3 kadın Cynthia Cooper, Sharon Watkins ve Coleen Rowley'i, ''yılın kişileri'' seçti. 
     Dergide ''söz konusu kadınların Amerikan cesaret ve değerlerini savunmanın canlı örneğini oluşturdukları'' ifade edildi. 
     Yılın insanları seçilen Sherron Watkins, başkan yardımcısı olarak görev yaptığı Enron şirketinde, Cynthia Cooper ise Worldcom'da yoğun muhasebe yolsuzlukları yapıldığını ortaya çıkarmışlardı. Söz konusu iki şirket de iflasa sürüklenmişti. 
     Coleen Rowley ise FBI hesabına ajan olarak görev yapıyordu. Rowley, FBI direktörü Robert Muller'e yazdığı 13 sayfalık muhtırayla kamuoyunun gündemine gelmişti. 
     Rowley, bu muhtırada, 11 Eylül saldırılarına karışan 20. sanık olmakla suçlanan Zekeriya Musavi hakkında soruşturma açılması konusunda yaptığı taleplerin üstleri tarafından görmezlikten gelindiğine dikkat çekmişti. 
     Time dergisi editörlerinden Jim Kelly'nin verdiği bilgiye göre, 2002'de ''yılın adamı'' olmaya aday kişiler arasında ABD Başkanı George Bush, El Kaide lideri Usame Bin Ladin, ABD Başkan Yardımcısı Dick Cheney ve New York Başsavcısı Eliott Spitzer bulunuyordu. 
     





</TEXT>
</DOC>
