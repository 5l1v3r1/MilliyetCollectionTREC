<DOC>
<DOCNO> 132257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/21/son/sontur22.html </URL>
<DATE> 2003/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Tel Aviv'de 55 Türk işçi gözaltına alındı... 
</HEADLINE>
<TEXT>

     İsrail'in başkenti Tel Aviv'de 55 Türk işçinin gözlem altına alındığı bildirildi. 
     A.A muhabirine konuya ilişkin bilgi veren TLM İnşaat Şirketi'nin ortaklarından Yuda Mizrahi, şirketlerinde çalışan Türk işçilerden 15'inin önceki gün, 40'ının da dün gece İsrail güvenlik güçleri tarafından gözlem altına alındığını söyledi. 
     Bütün Türk işçilerin vizeli ve sigortalı olarak yasal yollarla İsrail'e çalışmak üzere geldiğini anlatan Mizrahi, İşçi Kurumu'na 180 çalışana ihtiyaçları olduğunu bildirmelerine rağmen kendilerine 33 kişi için çalışma izni verildiğini kaydederek, şöyle devam etti 
     ''Olay bürokratik bir problemden kaynaklanıyor. Bize bu sene için 33 kişi izni verildi. Biz buna karşı dilekçe verdik. Burada daha fazla işçiye ihtiyaç olan işlerimiz var diye. Geceyarısı şantiyeleri bastılar ve bütün herkesi maalesef tutukladılar. Elimizden geleni yapıyoruz. İşçilerimizin içeride kalmalarını istemiyoruz. Bir an evvel bütün işlemleri yapmaya çalışıyoruz.'' Bu yıl İşçi Kurumu'nun işçi çalıştırma rakamlarını indirdiğini, kendilerinin ise buna karşı dilekçe verdiklerini anlatan Mizrahi, şunları söyledi 
     ''Bir anlaşmazlık oldu. Bizim verdiğimiz bilgiler daha fazla işçi çalıştırabilme imkanı veriyor. Ama sunduğumuz belgeler henüz onaylanmadığı için böyle oldu. Bu arkadaşları en kısa sürede çıkartmak arzusundayız. Bugün ya da en geç 1-2 gün içinde serbest bırakılacaklarını umuyoruz'' diye konuştu. 
     





</TEXT>
</DOC>
