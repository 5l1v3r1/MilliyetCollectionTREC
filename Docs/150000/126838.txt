<DOC>
<DOCNO> 126838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/25/son/sonspo25.html </URL>
<DATE> 2002/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Özhan Canaydın ''En büyük transferimiz Fatih Terim'' 
</HEADLINE>
<TEXT>

     Galatasaray Kulübü Başkanı Özhan Canaydın, Ali Sami Yen Stadı projesi için kredi görüşmelerinin yapıldığını ve mayıs ayından itibaren mevcut stadın yıkımına başlanacağını söyledi. 
     Işık Sigorta tarafından düzenlenen ''11 Altın Adam'' yarışmasına konuk olarak katılan Özhan Canaydın, stat projesini hazırlayan şirketle olan anlaşmazlıkları giderdiklerini ve projeyi satın aldıklarını belirterek, yeni projeyle hem bulunduğu bölgeye hem de Türkiye'ye yakışacak 40 bin kişi kapasiteli bir stat inşa edileceğini kaydetti. 
     Bu sezon yaptıkları transferlerin bazılarında isabet kaydedememiş olabileceklerini anlatan Canaydın, ''Bu isabetli olmayan transferler gidecek ve yerine yenileri alınacak. Bu gayet normaldir'' dedi. 
     Galatasaray'ın büyük bir takım olduğunu ve yapılan en küçük bir hatanın bile hemen gözönüne geldiğini ifade eden Canaydın, şöyle devam etti 
     ''Bir Ankara takımı 35 transfer yapar ve bunlardan yalnızca 2'si isabetli olur. Basın, bu takımın yaptığı 33 yalnış transfere hiç değinmez, dolayısıyla bu görünmez. Ancak, biz yalnış bir transfer yapınca hemen göze batar. Galatasaray, bir sonuç takımı değil, bir sistem takımıdır. UEFA listesinde 10. sıradayız. Bizden öndeki takımları inceliyor, örnek alıyoruz. Bu takımlarda transferi teknik heyet yapıyor. Bu nedenle bizde de sezon başında transferleri teknik heyet yaptı.'' Canaydın, bu yıl yabancı transferlerden randıman alamadıklarını ve büyük takımlarda bu durumun normal olabileceğini söyledi. 
     Yeni stadın inşaatı tamamlandıktan sonra da Atatürk Olimpiyat Stadı'na sahip çıkmayı sürdüreceklerini de hatırlatan Canaydın, ''Bu sezon Avrupa Şampiyonlar Ligi'nde 2. tura çıkabilseydik, maçlarımızı Atatürk Olimpiyat Stadı'nda oynayacaktık. Galatasaray Kulübü bu stada sahip çıkmıştır. Açılış maçından sonra devleti harekete geçirmiştir. Bu sayede devlet bu stada el atmıştır. Ulaşımla ilgili problemler çözülürse biz bu stadı kullanmak istiyoruz. Kendi stadımız bitmiş olsa bile bu kadar büyük yatırım yapılan bir stadı çürümeye terk edemeyiz'' diye konuştu. 
     
     ''SONUNA KADAR SAVAŞACAĞIM'' 

     Fenerbahçe'nin Galatasaray'ı 6-0 yendiği derbi maçta yaşanan olaylara da değinen Canaydın, yaşanan olaylar sonunda sarı-kırmızılı taraftarlardan bile tepki aldığını, ancak bunun kendisini yıldırmayacağını bildirdi. 
     Tribün terörünü önlemek için sonuna kadar savaşacağını vurgulayan Canaydın, ''Birinin bu işe öncelik etmesi gerekiyordu. O da ben oldum'' dedi. 
     Sezon başında güvenlik güçleriyle yapılan toplantıda tribün terörünü önlemek için deplasmana toplu seyirci götürülmemesi kararlaştırıldığını hatırlatan Canaydın, ''Ancak öyle ihbarlar geldi ki, mecburen seyircinin toplu olarak gitmesi gerekti. Yaşanan olaylar sonunda seyircimiz geri götürüldü. Ertesi gün gazetelerde 'Başkan el sıktı, taraftara sahip çıkmadı' diye manşetler çıktı. Oysa olaylar çok farklıydı. Ben bu olaya sporcu centilmenliğiyle yaklaştım. Çünkü öyle gördüm, öyle yetiştim. Ben insanım, ben sporcuyum, ben Galatasaraylı'yım. Beşiktaşlı ve Fenerbahçeliler'in de benim gibi düşündüğüne inanıyorum'' diye konuştu. 
     
     ''EN BÜYÜK TRANSFERİMİZ FATİH TERİM'' 

     Canaydın, basın mensuplarının transferlerle ilgili bir sorusuna, ''Galatasaray'ın bu sezon yaptığı en büyük transfer Fatih Terim'dir'' diye yanıt verdi. 
     Bir gazetetinn yaptığı kamuoyu yoklamasında oylamaya katılanların yüzde 85'inin Terim'in transferinden yana olduğunu belirten Canaydın, ''Bunun üzerine biz de her yaştaki genel kurul üyeleri arasında bir yoklama yaptık. Sonuç olarak yüzde 80'i Terim'i istedi'' diye konuştu. 

     
</TEXT>
</DOC>
