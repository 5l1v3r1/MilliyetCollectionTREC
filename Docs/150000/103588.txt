<DOC>
<DOCNO> 103588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/23/son/sonspo10.html </URL>
<DATE> 2002/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin ilk spor müzesi açılıyor... 
</HEADLINE>
<TEXT>

     İstanbul Gençlik ve Spor İl Müdürlüğü'nün eski binasının spor müzesine dönüştürülmesine ilişkin protokol, Devlet Bakanı Fikret Ünlü'nün de katılımıyla imzalandı. 
     Türkiye İhracatçılar Meclisi ile İstanbul Tekstil ve Konfeksiyon İhracatçıları Birliği'nin, Gençlik ve Spor İstanbul İl Müdürlüğü'nün başlattığı ''100 Gönüllü 100 Tesis Projesi'' kapsamında yapımını üstlendiği Türkiye'nin ilk spor müzesinin protokolü, İstanbul Olimpiyat Oyunları Hazırlık ve Düzenleme Kurulu'nun, Ataköy Olimpiatevi'nde gerçekleştirdiği Atatürk Olimpiyat Stadı için acil çözüm toplantısının ardından, Devlet Bakanı Fikret Ünlü ile Türkiye İhracatçılar Meclisi TİM Başkanı Oğuz Satıcı arasında imzalandı. 
     Bakan Ünlü, Türkiye'de bu müzeyle bir ilki gerçekleştireceklerini ve 1 ay içinde hizmete açacaklarını söyledi. 
     TİM Başkanı Satıcı ise, ''Sporda dünya çapında başarılara ulaştığımız bir dönemde, spor alanındaki bir büyük eksikliğin, müze ve kütüphane eksikliğinin giderilmesine katkıda bulunmaktan büyük memnuniyet duyuyoruz'' diye konuştu. 
     Proje çerçevesinde, Sıraselviler'de bulunan Gençlik ve Spor İstanbul İl Müdürlüğü eski binası restore edilecek ve tamamlandığında, sporda bilgi, dökümantasyon ile arşiv çalışmaları, spor müzesi çatısı altında gerçekleştirilecek. 
     





</TEXT>
</DOC>
