<DOC>
<DOCNO> 140007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/02/siyaset/asiy.html </URL>
<DATE> 2003/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis hayır’ dedi 
</HEADLINE>
<TEXT>

ABD askeri bulundurma ve Türk askeri gönderme tezkeresi, AKP’nin 99 fire vermesi sonucu 264 kabul, 250 ret ve 19 çekimser oyla reddedildi... 
     Bütün dünyanın nefesini tutup izlediği asker bulundurma ve asker gönderme tezkeresi oylaması, iktidar partisi AKP’deki büyük çatlak nedeniyle retle sonuçlandı. Tarihi oylamada tezkerenin 264 kabul, 250 ret ve 19 çekimser oyla reddedilmesi, hükümette şok etkisi yaşattı. 
     AKP grubunun yoğun görüşme trafiğinin ardından 14.00’te toplanan Genel Kurul’da CHP Genel Sekreteri Önder Sav, usul tartışmasıyla söz aldı. Oturumu yöneten TBMM Başkanı Bülent Arınç, AKP’nin de eleştirdiği, "toleranslı" yaklaşımıyla "milletvekillerinin görüşlerinin kamuoyuna yansıması gerektiği" düşüncesiyle usul tartışmasını müzakereye açtı. 
     Meydanlardaki sloganları Meclis’e taşıyan Sav, "ABD’den değil, Allah’tan korkun.Yol yakınken dönün. Bir tek Mehmetçiğin tabutu omuzlarda yükselirse biz de affetmeyiz, halk da affetmez" dedi. Atatürk’ün düşman donanmalarına, "geldikleri gibi gidecekler" dediğini anımsatan Sav, ABD gemileri ve askerleri için de, "Geldikleri gibi gitsinler" denilmesini istedi. 
     
     Allah korkumuz var 
     AKP Grup Başkan Vekili Salih Kapusuz ise dünyada ABD değil, hiçbir güçten korkmayacaklarını belirterek, "Bizim Allah korkumuz var" diye konuştu. Kapusuz, açık tartışma yapılmasından Arınç’ı sorumlu tuttu. 
     Tartışmanın ardından usul oylaması yapılmadan, Dışişleri Bakanı Yaşar Yakış imzasıyla verilen "kapalı oturum" önergesi kabul edildi. Yapılan oylamada 264 kabul, 250 ret ve 19 da çekimser oy çıktı. Şoke olan hükümet, güvenoyu rakamı olan 276’yı bile bulamadı. 
     İstenmemesine rağmen adaylığını koyarak Meclis Başkanı seçilip parti içindeki ağırlığını sayısal olarak da kanıtlayan Arınç’ın izlediği politika kararda etkili oldu. CHP Grup Başkan Vekili Mustafa Özyürek de bazı bakanların kendilerine sohbetler sırasında, "Biz de sizin gibi ret oyu kullanacağız" dediklerini aktardı. 
     
     TBMM, salı açılacak 
     Oylama sonucu açıklandığında CHP’liler, 264 kabul, 250 ret oyu karşısında önce hüsrana uğradı. Ancak grup yöneticilerinden, "reddedildi" diye açıklama yapılınca, bu kez ayağa fırladılar. CHP’nin itirazı üzerine grup başkanvekilleriyle toplantı yapan ve gerekli oyun bulunamadığını söyleyen Arınç, sonucu, "Anayasa ve içtüzükte karar için öngörülen salt çoğunluk sağlanamadı" diye açıkladı. Oylama sonucunun tartışma yaratması üzerine hükümet yeni bir oylama yapılıp yapılmayacağını araştırdı, ancak dün için bunun mümkün olmadığı görüldü. Bunun üzerine Meclis’in toplanacağı 4 Mart Salı gününe kadar yeni bir formül arayışı için açık kapı bırakıldı. 
     
AKP’den 99 fire      Tarihi oylama sonuçları Erdoğan’ın lider otoritesine ve ikna yeteneğine boyun eymeyen 99 AKP’linin "savaşa hayır" dediğini ortaya koydu. Oylama sonuçlarının yorumu şöyle 

</TEXT>
</DOC>
