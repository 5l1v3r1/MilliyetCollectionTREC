<DOC>
<DOCNO> 133809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/29/yasam/yas05.html </URL>
<DATE> 2003/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Şeyhin çiftliğinde safari 
</HEADLINE>
<TEXT>

Sahte şeyh Yaşar Yılmaz’ın Tuzla’daki çiftliğinde bulunan geyiklere Orman Bölge Müdürlüğü ekipleri el koydu 
     BÜLENT ÖZDEMİR İstanbul 

     Sahte şeyh Yaşar Yılmaz’ın Tuzla Akfırat beldesindeki çiftliğinde bulunan geyiklere el konuldu. Orman Bölge Müdürlüğü görevlileri dün sabah yaklaşık 150 dönümlük araziye girerek geyiklerin peşine düştü. Ancak arazi geniş, geyikler de çevik olunca bir sonuç alınamadı. Bunun üzerine ekipler medya mensuplarından da yardım istedi. Yaklaşık 30 kişi, belli aralıklarla aynı hizada yürüyerek, geyikleri yemliklerin bulunduğu dar alana doğru sürmeye başladı. Ancak aniden geri dönen geyikler son bir hamleyle yeniden geniş alana kaçtı. Geyiklerin yakalanabilmesi için son çare olarak, uyuşturucu iğne atan özel bir ekip harekete geçti. Silahın menzilinin 20 metre olması avcıların işini oldukça zorlaştırdı. İnsan kokusunu hemen alan geyikler, sık sık yer değiştirdi. Akşama kadar süren çabalar sonucu 13 geyikten sadece ikisi yakalanabildi. 
     
     Bir hafta daha av 
     Yetkililer geyiklerin Bursa Hayvanat Bahçesi’ne konulacağını, diğer geyiklerin yakalanması için çalışmaların bir hafta kadar sürebileceğini kaydetti. 
     



 YAŞAM 


















</TEXT>
</DOC>
