<DOC>
<DOCNO> 112895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/14/son/soneko21.html </URL>
<DATE> 2002/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Aliyev Ermenilerle, Dağlık Karabağ sorunu çözülürse işbirliği olur 
</HEADLINE>
<TEXT>

     Azerbaycan Cumhurbaşkanı Haydar Aliyev, Ermenilerle işbirliğinin ancak Dağlık Karabağ sorununun çözüme kavuşturulmasıyla gerçekleştirilebileceğini söyledi. 
     Aliyev, Ekonomik İşbirliği Teşkilatı EİT 7. Devlet Başkanları Doruk Toplantısı'nda yaptığı konuşmada, birçok alanda gelişmelere sahne olan geçtiğimiz bin yılın etnik çatışmalar ve terör gibi bazı önemli sorunları da beraberinde getirdiğini ifade etti. 
     Azerbaycan'ın son birkaç yıldır ayrılıkçılık ve terörizme karşı bütün olanaklarıyla mücadele verdiğini dile getiren Aliyev, şöyle devam etti 
     ''Askeri saldırganlık ve yersiz toprak talepleri sonucunda komşu Ermenistan'ın Azerbaycan'a karşı 14 yıl önce başlattığı saldırılar neticesinde topraklarımızın yüzde 27'si işgal edilmiş, bir milyondan fazla Azeri ülkesinden uzaklaştırılmıştır. 35 bin Azeri kendi ülkesinde öldürülmüştür. Bu saldırganlığın sonucunda çok ciddi ekonomik ve sosyal sorunlar doğmuştur. Biz sürekli olarak şunu açıklıyoruz ki, Dağlık Karabağ konusunda Ermeni-Azeri çatışması barışçıl yollarla çözüme kavuşturulmalıdır. Biz harp istemiyoruz, barış taraftarıyız. Orta Asya ve dünyada barışın hakim olması, en kutsal arzumuzdur. Ermeni ile işbirliği ancak Dağlık Karabağ'ın çözüme kavuşturulmasından sonra gerçekleştirilebilir. Azerbaycan'ın toprak bütünlüğü sağlandıktan ve muhacirler evlerine döndükten sonra işbirliği yapabiliriz.'' Haydar Aliyev, teröre karşı mücadelenin bütün ülkelerin ortak faaliyetlerini gerektirdiğini vurgulayarak, bu kapsamda EİT'in tarihi misyonunu yerine getirerek küresel değerler için mücadele etmesi ve Azerbaycan'ın haklı davasını desteklemesi gerektiğini söyledi. 
     Aliyev, EİT'in bölgenin kalkınması için yeni öncelikler oluşturacağını kaydederek, ''Ümit ediyorum ki EİT, devletlerin biraraya gelmesinin önündeki engelleri kaldıracaktır'' dedi. 
     Azerbaycan'ın bölgesel işbirliği için her türlü çalışmaya hazır olduğunu bildiren Aliyev, çalışmaların daha koordineli şekilde yürütülebilmesi için kalkınma önceliklerine ağırlık verecek ekonomik kalkınma merkezi kurulması gerektiğini ifade etti. 
     





</TEXT>
</DOC>
