<DOC>
<DOCNO> 115280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/26/son/sonspo01.html </URL>
<DATE> 2002/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta golcüler iş başı yaptı... 
</HEADLINE>
<TEXT>

     Birinci Süper Futbol Ligi'nde, 10. haftanın açılış maçında Malatyaspor'u 3-0 yenen Beşiktaş'ta, İlhan Mansız ve Pascal Nouma siyah-beyazlı formayla bu sezon ilk gollerini attı. 
     Beşiktaş formasını 2000-2001 sezonunda da giyen Nouma, ikinci yarıda oyuna dahil olduğu karşılaşmada penaltıdan attığı golle bu sezon ilk golünü kaydetti. Beşiktaş formasıyla son golünü siyah-beyazlı takımdan ayrıldığı sezonun 33. haftasında Siirt Jet-Pa Spor filelerine gönderen Fransız futbolcu, böylece yaklaşık 1,5 yıl sonra Beşiktaş formasıyla gol özlemini giderdi. 
     Nouma maç sonrası formasını, transferinde etkin rol oynayan ve ''Babam'' diye tanımladığı Beşiktaş Kulübü Yönetim Kurulu Üyesi Kıvanç Oktay'a verdi. 
     Galatasaraylı Arif'le birlikte geçen sezonun gol krallığını paylaşan İlhan Mansız da Nouma gibi bu sezon ilk kez gol attı. 
     17. Dünya Kupası'nda yıldızı parlayan İlhan Mansız, finaller sonrası her iki dizinden de geçirdiği operasyonların ardından, 10. haftada Malatyaspor filelerini havalandırarak bu sezon ilk golünü kaydetti. 
     Bu arada, bir tur şirketi aracılığıyla gelen bir grup Japon bayan turist, İlhan Mansız'ı izlemek için Malatyaspor maçında Beşiktaş tribünlerinde yer aldı. İlhan da attığı gol sonrası Japon hayranlarını selamladı. 
     
     İNÖNÜ FOBİSİ BİTTİ 

     Beşiktaş, Malatyaspor'u yenerek BJK İnönü Stadı'nda resmi ve özel 5 maçtan sonra galip geldi. 
     UEFA Kupası'nda Sarajevo ile 2-2, ligde Trabzonspor ve Gaziantepspor'la 0-0, özel maçlarda da Sturm Graz'la 0-0, Rapid Bükreş'le 1-1 berabere kalan siyah-beyazlılar, uzun bir aradan sonra kendi evinde seyircisine galibiyet armağan etti. 
     
     2 GOL BARAJINI GEÇTİLER 

     Beşiktaş, 3-0'lık Malatyaspor galibiyetiyle bu sezon ilk kez bir lig maçında 2 gol barajını geçti. 
     Siyah-beyazlılar ligde bundan önce oynadıkları 9 maçta en fazla 2 gol atarak karşılaşmaları tamamlarken, bu geceki 3 gol, UEFA Kupası'nda 5-0'lık Sarajevo maçının ardından en farklı skorlu ikinci galibiyet oldu. 
     
     ESKİ AÇIK TRİBÜNDE GERGİNLİK 

     Karşılaşmanın ikinci yarısında, eski açık tribünde yer alan Beşiktaş ve Malatyasporlu taraftarlar arasında gerginlik yaşandı. 
     Her iki takımın taraftarları da birbirlerinin üzerine pet şişe ve yabancı maddeler atarken, güvenlik güçleri gerginliğin büyümesini önledi. 
     Beşiktaş'ın 3. golünün ardından kapalı tribünde fenalaşan bazı taraftarlar, ambulanslarla hastaneye kaldırıldı. 
     Beşiktaş, bu sezon ligde ilk penaltısını kazanırken, Nouma atışı golle sonuçlandırdı. 
     Siyah-beyazlılarda ikinci yarıda oyundan alınan Pancu'ya taraftarlar büyük sevgi gösterisinde bulunurken, Tümer de uzun bir sakatlık döneminin ardından yaklaşık 1,5 ay sonra sahalara döndü. 
     Karşılaşmayı, Daum'un teknik direktörlüğü döneminde Beşiktaş'ta yardımcı antrenörlük yapan ve halen İran'da bir takımı çalıştıran Roland Koch da izledi. 
     





</TEXT>
</DOC>
