<DOC>
<DOCNO> 134426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/01/spor/spo02.html </URL>
<DATE> 2003/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir başka Fener 
</HEADLINE>
<TEXT>

Oğuz Çetin, takım ruhunun geri geldiğini söyledi, "İstediğim bütünlük sağlandı. Beşiktaş maçında taraftarlar çok güçlü bir Fenerbahçe izleyecekler" dedi 
     YUSUF KOBAL 

     İyi çalıştık’ 
     FENERBAHÇE Teknik Direktörü Oğuz Çetin, devre arasında takım ruhunu oluşturduklarını, Beşiktaş maçına eksiksiz hazırlandıklarını söyledi. Derbide çok farklı bir Fenerbahçe’nin sahaya yansıyacağını iddia eden Çetin, "Bütün oyuncularım iyi. Hepsinden beklediğim yanıtı aldım. Çok istekli ve arzulu çalıştılar. İstediğim bütünlüğü sonunda sağladım" ifadelerini kullandı. 
     
     Sabırlı olsunlar’ 
     BEŞİKTAŞ’IN pazar günü oyun sistemlerini bozmaya yönelik bir taktik sergileyeceğini düşündüğünü belirten Oğuz Çetin, "Ezeli rakibimizin bizi oynatmaktan ziyade, oynatmamak için sahaya çıkacağı kesin. Bu nedenle taraftarların sabırlı olmasını bekliyorum. O gün maçta sahada 90 dakika boyunca mücadele eden, güçlü bir takım izleyecekler" diye konuştu. 
     
     Ortega sinyali 
     ORTEGA’NIN 18 kişilik kadroya gireceğini söyleyen Çetin, bu ifadesiyle Arjantinli yıldızı yedek soyundurabileceğinin de sinyalini verdi. Sakatların iyileşmesiyle seçim yapmakta zorlandığını vurgulayan Fenerbahçe’nin hocası, "Ancak bu durum benim için sevindirici. Oyuncularım yürekleriyle oynadıkları taktirde her maçı alırız. Beşiktaş derbisi de bunlardan biri" dedi. 
     
     FENERBAHÇE GÜNLÜĞÜ 
     Yasaklılara af geldi 
     İSTANBUL Valiliği’nin maçlara girmelerini yasakladığı 40 taraftara af çıktı. Sezon başından beri tribün terörüne karıştıkları gerekçesiyle bir yıl maçlara girmeleri yasaklanan taraftarlar, Beşiktaş ve Fenerbahçe başkanlarının girişimleri ile maç izleme özgürlüğüne kavuştu. Serdar Bilgili’nin kendi taraftarlarına af çıkarmasından sonra devreye giren Aziz Yıldırım’ın da Fenerbahçeli yasaklılara izin aldığı belirlendi. 
     
     7 bin kişi aidat yatırdı 
     FENERBAHÇE’DE 50 milyon liraya çıkarılan aidatları yaklaşık 7 bin üye yatırdı. Aidat yatırma süresi dün dolarken Fenerbahçe’nin kasasına 350 milyar lira girdi. Toplanan bu para sosyal tesislerin inşaatı için harcanacak. 
     
     Karneler Yıldırım’dan 
     AZİZ Yıldırım dün Fenerbahçe Koleji’ne giderek öğrencilere ilk yarı karnelerini dağıttı. Tören öncesi Beşiktaş maçı ile ilgili soruları da yanıtlayan Yıldırım, "Kazanmamız gereken bir maç ve kazanacağız. Centilmence geçmesini istiyoruz. Taraftarımıza büyük görev düşüyor. Tribünlerdeki yerlerini alacak ve bizi maç boyunca destekleyecekler" dedi. 
     



 SPOR 

























</TEXT>
</DOC>
