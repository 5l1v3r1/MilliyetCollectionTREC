<DOC>
<DOCNO> 115621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/28/son/soneko24.html </URL>
<DATE> 2002/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabayiciler ekonomi programı tartıştılar 
</HEADLINE>
<TEXT>

     Çorum Ticaret ve Sanayi Odası Yönetim Kurulu Başkanı Kenan Malatyalı ''Reel sektör ve taleplerinin dikkate alınmadığını'' söyledi. 
     Çorum TSO ve Gazi Üniversitesi Çorum İktisadi ve İdari Bilimler Fakültesi işbirliği ile düzenlenen panelde sanayiciler, Güçlü Ekonomiye Geçiş Programı'nın sektörlere etkilerini tartıştılar. 
     Çorum TSO Yönetim Kurulu Başkanı Kenan Malatyalı, Güçlü Ekonomiye Geçiş Programı ile devletin para, maliye, sosyal güvenlik ve çağdaş kurumsal yapılar oluşturmak, iktisadi etkinliği sağlamak, sürdürülebilir büyüme ortamını temin etmek, kişiler ve bölgeler arasında gelir dağılımını gidermek gibi alanların yeniden yapılanması için birçok yapısal reformlar gerçekleştirildiğini, ancak reel sektör ve taleplerinin dikkate alınmadığını söyledi. 
     Güçlü Ekonomiye Geçiş Programı'nın, reel sektörün ülke ekonomisinin önemli bir öğesi olarak görülmediğini ortaya çıkardığını savunan Malatyalı, ''Türkiye ekonomisinde reel sektör ayağı ihmal edilmeye devam ediyor'' dedi. 
     Gazi Üniversitesi Çorum İktisadi ve İdari Bilimler Fakültesi Dekanı Prof. Dr. Hasan Kaval'ın oturum başkanlığı yaptığı panelde, konuşmacılarda Uludağ Üniversitesi İktisadi ve İdari Bilimler Fakültesi Muhasebe-Finansman Bölümü öğretim görevlisi Prof. Dr. Ali Ceylan Güçlü Ekonomiye Geçiş Programının mali sektöre etkilerini, Kütahya TSO Başkanı Nafi Güral programın sanayi sektörüne etkilerini ve Gazi Üniversitesi İktisadi ve İdari Bilimler Fakültesi Öğretim Görevlisi Finansman Profesörü Dr. Metin Kamil Ercan da Avrupa Birliği Uyum Sürecinde Türkiye'nin durumunu anlattı. 
     Panel sonunda konuşmacılar sanayicilerin sorularını cevaplandırdı. 
     
     ''İKİ TEHLİKE ÇİN VE İRAN'' 
     Kütahya TSO Başkanı Nafi Güral, reel sektörün yeniden canlanması için sanayicilerin kendilerine olan özgüvenlerini sağlamaktan başka çıkar yolları olmadığını, aksi takdirde Çin ve İran tehlikeleriyle karşı karşıya kalacaklarını söyledi. 
     Çin'in yakın bir süre içerisinde Dünya Ticaret Örgütü'ne üye olacağını, dolayısıyla Türkiye'nin bu ülke üzerindeki yaptırım gücünün kalkacağını, ikinci tehlikenin de İran'ın ekonomi gücündeki artış olduğunu dile getiren Güral, şunları söyledi 
     ''Biran önce silkinmemiz, yaşadığımız ekonomik kriz ile birlikte üzerimizde oluşan olumsuz havayı atmamız gerekiyor. Moralimizi ve ataletimizi düzeltmez, reel sektörü yeniden canlandırmazsak iki tehlike, İran ve Çin bizi bekliyor. Kriz kelimesini ne kadar çok kullanırsak, sanayimize o ölçüde zarar veririz. Artık kriz, yandık, bittik, öldük gibi kelimeleri kullanmadan, yeniden canlanmanın yollarını aramalıyız.'' 
     





</TEXT>
</DOC>
