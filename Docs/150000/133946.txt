<DOC>
<DOCNO> 133946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/29/son/sontur20.html </URL>
<DATE> 2003/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Bölge adliye mahkemeleri kuruluyor... 
</HEADLINE>
<TEXT>

     Bakanlar Kurulu, kamu personel reformunu görüşmek üzere yarın akşam yeniden toplanacak. 
     Devlet Bakanı ve Başbakan Yardımcısı, Hükümet Sözcüsü Abdullatif Şener, Bakanlar Kurulu toplantısının ardından gazetecilere yaptığı açıklamada, toplantının başında Tunceli'nin Pülümür ilçesinde meydana gelen deprem ile ilgili alınması gereken önlemlerin tartışıldığını söyledi. 
     Yapılan müzakereler sonucunda Pülümür'e Acil Destek Fonu'ndan 100 milyar, Sosyal Yardımlaşmayı ve Dayanışmayı Teşvik Fonu'ndan 40 milyar lira gönderilmesinin kararlaştırıldığını ve paranın gönderildiğini ifade eden Şener, bölgeye Kızılay tarafından da 400 çadır, 3000 battaniye, 230 katalitik soba, 10 ton un, sağlık ekibi ve haberleşme aracı gönderildiğini bildirdi. 
     Şener, Tunceli Valisi'nin talebi üzerine, Et ve Balık Kurumu'ndan 2 ton kavurma et gönderildiğini de ifade etti. 
     
     YARGI REFORMU 
     Toplantıda yargı reformunun da ele alındığını kaydeden Şener, yargı sisteminin iyi ve süratli işlemesi gerektiğini belirtti. Şener, Acil Eylem Planı ve Hükümet Programı'nda yargı reformuna önem vereceklerini belirttiklerini anımsatarak, ''Bölge Adliye Mahkemelerinin Kuruluş, Görev ve Yetkilerine İlişkin Kanun Tasarısı''nın imzalanarak TBMM'ye sevk edildiğini söyledi. 
     Yargıtay'a yılda 500 binden fazla dosyanın geldiğini ve bunun da yüksek mahkemenin iş yükünü artırdığını dile getiren Şener, ''Yargıtay, bir içtihat mahkemesidir. Bu aşırı yükle, bu haliyle görevini fonksiyonel olarak yerine getirmesi zorlaşmaktadır. Bu dosya yığınından Yargıtay'ın kurtarılması gerekmektedir'' diye konuştu. 
     Şener, kanun tasarısı ile idari yargıdaki sistematik işleyişle adli yargıdaki işleyişin paralel hale geleceğini kaydetti. 
     İdari yargıdaki mevcut işleyişi anlatan Şener, tasarı ile yerel mahkemelerin verdiği kararların bir kısmının bölge adliye mahkemelerine gideceğini ve buralarda kesinleşeceğini bildirdi. Şener, bazı mahkeme kararlarının ise geçmişte olduğu gibi Yargıtay'a gideceğini belirtti. 
     Hükümet Sözcüsü Şener, düzenlemeyle davaların kesinleşme sürecinin kısalacağını ve Yargıtay'ın iş yükünün azalacağını vurguladı. 
     
     KAMU YÖNETİMİ REFORMU 
     Şener, Bakanlar Kurulu'nda kamu yönetimi reformunun da tartışıldığını bildirdi. 
     15 Ocak 2003 tarihinde yapılan toplantıda Devlet Bakanı ve Başbakan Yardımcısı Mehmet Ali Şahin'in başkanlığında bir komisyon kurulduğunu anımsatan Şener, komisyonun hazırladığı kanun taslağının müzakere edildiğini belirtti. Şener, ''Bu taslağın içerdiği temel ilkeler ve öngördüğü hükümlere ilişkin olarak bilgiler sunmuşlardır'' dedi. 
     Şener, geçmişteki hükümetlerin hep kamu yönetimi reformunun önemini vurguladıklarını, ancak şu ana kadar somut bir düzenlemenin yapılmadığını söyledi. Kamu yönetimi reformunda 3 ana eksen bulunduğunu ifade eden Şener, şöyle konuştu 
     ''Bu eksenlerden biri, kamu yönetimindeki ilkelerdir. Yani nasıl bir kamu yönetimi ve kamu yönetiminde yönetime hakim ilkeler neler olmalıdır Vatandaşın hizmet talepleri ile kamu yönetiminin hizmet sunuşu arasındaki bağlantılar nasıl şekillendirilmelidir Hizmet taleplerine paralel olarak o hizmetin kamu yönetimi tarafından gerçekleştirilmesindeki aşamalar, birimler hangi esaslara göre düzenlenmelidir Bu, birinci esastır. İkinci esas, yerel yönetimler ile merkezi yönetimler arasında görev, yetki, sorumluluklar ve kaynakların paylaşımıdır. Bu konu da kamu yönetimi içerisinde hassasiyetle ele alınması gereken bir konudur. Üçüncü ana başlık ise kamu personel reformu olacaktır. Bu konuyla ilgili çalışmalar, hükümetimiz tarafından yeniden ele alınacaktır.'' Başbakan Yardımcısı Şener, ilk ana konunun bugün ele alındığını, kamu personeli konusundaki üçüncü önemli konuyu ele almak üzere Bakanlar Kurulu'nun yarın saat 20.00'de toplanacağını bildirdi. 
     Şener, yarınki toplantıda konunun ana çerçevesinin çizileceğini, konu geniş platformlarda tartışıldıktan sonra TBMM'ye kanun tasarısı olarak sevk edileceğini söyledi. 
     Başbakan Yardımcısı Şener, toplantıda İçişleri Bakanlığı'nın hazırladığı ''Merkezi İdare ile Yerel İdareler Arasında Görev, Yetki ve Kaynak Paylaşımı ile Hizmet İlişkilerinin Esasları Hakkında Kanun Taslağı''nın da görüşüldüğünü bildirdi. 
     





</TEXT>
</DOC>
