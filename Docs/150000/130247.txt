<DOC>
<DOCNO> 130247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/11/son/sontur24.html </URL>
<DATE> 2003/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Lütfullah Kayalar "Mesut Yılmaz beni destekliyorsa onur duyarım" 
</HEADLINE>
<TEXT>

     ANAP Genel Başkan Adayı Lütfullah Kayalar, hayatının hiçbir döneminde, hiçbir kişiden, hiçbir konuda icazet almadan, kendi aklına danışarak yola çıktığını belirterek, ''Ben siyasete halkın yanında, ANAP'ta başladım. Ben siyasete 12 Eylül'de belediye başkanı olarak girmedim'' dedi. 
     Kayalar, ANAP 3. Olağanüstü Büyük Kongresi'nde yaptığı konuşmada, ANAP'ın, Atatürk'ten devralınan çağdaşlaşma hedefinin bir ifadesi olduğunu söyledi. 
     Kongrenin, partinin yeniden doğuşunun heyecanına dönüşeceğine inandığını belirten Kayalar, Kurucu Genel Başkan Turgut Özal'a, ''Müsterih ol, senin başarına sahip çıkacağız'' diye seslendi. 
     ANAP'ın taklitçilerinin değişik mevkilerde olduğu dönemin sona ereceğini ifade eden Kayalar, ''Yarım kalan işlerimize, çok uzun olmayacak bir dönemde ANAP hızıyla devam edeceğiz'' dedi. 
     Kayalar, herkesin üzerinde birleştiği ''değişimin'' süratle gerçekleştirilmesi gerektiğini kaydetti. 
     ANAP'ın yeniden yükselmesini sağlamanın en önemli konu olduğuna işaret eden Kayalar, adaylığını açıkladıktan sonra ANAP'ın oy kaybının durduğunu savundu. ''Bu salon bunu gösteriyor'' diyen Kayalar, ''Bugünün akşamıyla birlikte ANAP'ın yükselişi bu salondan başlayacaktır'' ifadesini kullandı. 
     Kendi ilkelerine, vizyonu ve misyonuna sahip çıkan ANAP'ın yeni bir ruh ve heyacanla güçlü parti olma konumuna doğru ilerleyeceğini dile getiren Kayalar, milliyetçilik anlayışlarının ''Türkiye'nin ileriye götürülmesi'' olduğunu söyledi. 
     Kayalar, ''ANAP, birtakım zorlamalarla yapılacak birleşmelerle değil, vizyonuna, misyonuna ve halka güvenerek yola çıkmalıdır'' dedi. 
     
     İCAZET TARTIŞMALARI 
     ANAP'ın içinde ANAP'ı anlamayanların olabileceğini belirten Kayalar, şöyle konuştu 
     ''ANAP'ın içinde şucular, bucular yoktur, ANAP'lılar vardır. Kendisini kongre heyecanına kaptırarak, kendisine sadece kongre kazanmayı hedef seçenlerle bizim aramızda farklar vardır. Önemli olan pazartesi günüdür. Hedefini sadece kongre kazanmaya kuranlar, birtakım icazet tartışmaları çıkarttılar. Hayatımın hiçbir döneminde, hiçbir kişiden, hiçbir konuda icazet almadan, kendi aklıma danışarak yola çıktım. 
     Ben bugün aday değilim. Geçen dönem de aday oldum. Tek başıma girdim kongre salonuna. Oturacak yer zor buldum. Ama düşüncelerimi size aynı heyecan ile anlattım mı, alatmadım mı Benim hedefim ANAP ile birlikte Türkiye'yi yönetmek. Benim işim birleştirmektir. Benim işim, ANAP'ı sizinle birlikte yeniden iktidara taşımaktır. 
     Ben siyasete halkın yanında, ANAP'ta başladım. Ben siyasete 12 Eylül'de belediye başkanı olarak girmedim. Partimize 11 yıl genel başkan olarak hizmet yapan, benim rakibim Mesut Yılmaz'ın beni desteklediğini ima edenler var. Ben Yılmaz'dan seçimle ilgili destek istemedim. Ama kendisi beni destekliyorsa, bundan ancak onur duyarım. Ben kendimi geçen kongrede kanıtladım. Bunu söyleyenler geçen kongrede neredeydi Bunu söyleyenler benimle ilgli bir şey söyleyebiliyorlar mı '' Seçimden önce yaptığı konuşmalarda, ANAP'ın barajı geçmesi ya da geçememesi durumunda genel başkanlığa yeniden aday olacağını söylediğini hatırlatan Kayalar, ''Ben siyaseti televole kültürüyle yapmadım'' dedi. 
     Genel Başkan olması durumunda kararları parti tabanıyla birlikte vereceğini ifade eden Kayalar, ''birilerinin birinci olarak gösterildiği, kime yaptırıldığı belli olmayan bir anketin dağıtıldığını'' söyledi. Kayalar, ''Anketörlerle kendi tabanını bir tutanlara, bu parti cevabını verecektir'' dedi. 
     ''Kurumsallaşmamış olan iktidarın hayal kırıklığının toplumda başladığını'' savunan Kayalar, sözlerini, ''Hedef büyük. ANAP'sız imkansız'' diye tamamladı. 
     
     PERİHAN GENÇ'İN KONUŞMASI 
     Genel Başkan Adayı emekli öğretmen Perihan Genç de kongrede yaptığı konuşmada, ANAP'ı yeniden birinci parti yapmaya aday olduğunu söyledi. 
     Genç, genel başkan seçilmesi durumunda demokrasinin tüm kurallarının hem partide hem parti dışında işletileceğini söyledi. Genç'in konuşma süresini aşması üzerine bazı delegeler tepki gösterdi. 
     Öte yandan, genel başkan adaylarının konuşmaları, duyma engelliler için tercüme yapılıyor. 
     





</TEXT>
</DOC>
