<DOC>
<DOCNO> 141696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/10/dunya/dun02.html </URL>
<DATE> 2003/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair’in partisinde dev çatlak 
</HEADLINE>
<TEXT>

İşçi Partisi’nden 200 milletvekili BM kararı olmaksızın Irak’a saldırı düzenlenmesi halinde istifa edeceklerini’ ilan etti 
     LONDRA Milliyet 

     İngiltere’de iktidardaki İşçi Partisi milletvekillerinin Irak savaşı yüzünden Başbakan Tony Blair’e karşı başlattığı isyan büyüyor. 631 üyeli parlamentoda 413 sandalyeye sahip olan İşçi Partisi’nden 200 milletvekili, Blair’e "Irak politikasında bir değişikliğe gitmezse istifa edeceklerini" bildirdi. 
     İngiltere’nin en büyük pazar gazetelerinden "The Sunday Telegraph"a göre, bakan yardımcısı konumunda bulunan 5 İşçi Partili milletvekili, Başbakan Blair’e, BM kararı olmaksızın Irak’a harek t düzenlenmesi halinde istifa edeceklerini iletti. İstifa edeceklerini söyleyen bakan yardımcısı konumundaki milletvekilleri şunlar 
     Ticaret Bakanı Patricia Hewitt’in yardımcısı Anne Campbell, Çevre Bakanı Margaret Beckett’in yardımcısı Andy Reed, Adalet Bakan Yardımcısı Lord Goldsmith’in özel sekreteri Michael Jabez Foster ve Hazine Bakan Yardımcısı Ruth Kelly’nin yardımcısı Tony Wright. 
     "The Sunday Times" gazetesi ise özel görevi olmayan 200 milletvekilinin Başbakan Blair’i istifa etmekle tehdit ettiklerini öne sürdü. 
     Avam Kamarası’nda geçen haftalarda yapılan oylamada 122 milletvekilinin Blair’e karşı oy kullandığını hatırlatan "Times", durumun ciddiye binmesi ve bir BM kararı olmaksızın İngiltere’nin savaşa girmeye kalkması halinde Blair’in karşısına dikilecek milletvekillerinin sayısının 200’e yükseleceğini belirtti. 
     "The Independent on Sunday" gazetesi de, manşetinden Blair’e seslenerek, "Sakın bizim adımıza hareket etme, delilin yok, BM’den onay alamamışsın, milletinin desteği arkanda değil" diye yazdı. 
     



 DÜNYA 












</TEXT>
</DOC>
