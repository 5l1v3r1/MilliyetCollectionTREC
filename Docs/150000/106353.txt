<DOC>
<DOCNO> 106353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/08/spor/spo07.html </URL>
<DATE> 2002/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Ayhan Dünya’ları istiyor 
</HEADLINE>
<TEXT>

Avrupa şampiyonu genç atletimiz, pistin zirvesine göz koydu. Dünya Kupası ve Dünya Şampiyonası’nda altını hedefleyen Ayhan, İngilizce derslerine de başlıyor 
     MURAT AĞCA 

     AVRUPA Şampiyonluğunun ardından kazandığı iki Golden League yarışıyla 1500 metrede rakipsiz olduğunu kanıtlayan Süreyya Ayhan, gözünü Dünya’nın zirvesine dikti. Berlin’de 3.58.43 ile birinci olan milli atlet, önce Dünya Kupası’nda, ardından da 2003 Dünya Şampiyonası’nda altın madalya kazanmak istediğini söyledi. Golden League’de gelecek sezon yedi yarışı kazanıp jackpot yapmayı da düşündüğünü ifade eden Ayhan, "Ancak para hırsım yok. Benim için Öncelikli olan Dünya sınavları" diye konuştu. 
     DÜNYA kamuoyunda kendisiyle görüşmek isteyenlerin çoğaldığını ancak yabancı dil sorunu nedeniyle şu ana kadar sağlıklı bir iletişim kuramadığını kabul eden Ayhan, bu eksiğini gidermek için antrenörü Yücel Kop ile birlikte İngilizce derslerine de başlayacak. En önemli rakibi Rumen Szabo’yla birlikte birçok ünlü atletin menajerliğini üstlenen Hollandalı Hermens ile anlaşmak üzere olan Ayhan, böylece bir dünya atleti olma yolunda pist dışındaki adımları da atmaya başladı. 
     TÜRKİYE’ye dün dönen milli atlet, 20 - 21 Eylül’de İspanya’nın Madrid kentinde yapılacak ve Avrupa’yı temsilen katılacağı Dünya Kupası’nın hazırlıklarını Karaman’da sürdürecek. Sezonun sona ereceği kupa sonrası, Hollanda’da performans artırıcı testlere girecek olan Ayhan, bir yıl önce sakatlığının tedavisini yaptırdığı Almanya’da da kontrolden geçecek. Yıldız atlet, daha sonra da gelecek yıl Paris’te yapılacak Dünya Şampiyonası için yurtiçi ve dışında yoğun kamp dönemine başlayacak. 
     



 SPOR 





























</TEXT>
</DOC>
