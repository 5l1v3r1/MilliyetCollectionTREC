<DOC>
<DOCNO> 115272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/26/son/soneko08.html </URL>
<DATE> 2002/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Alanya'daki ikiz muz sahiplerini şaşırttı... 
</HEADLINE>
<TEXT>

     Alanya'daki bir muz bahçesinde, tek fidandan ikiz muz dalı çıktı. 
     Yapısı gereği sadece bir dal ürün veren muz fidanından fışkıran ikiz dal, başta bahçe sahipleri olmak üzere herkesi şaşkına çevirdi. 
     Toplam 8 bin 500 hektar alanda muz üretimi yapılan Alanya'nın Kestel Beldesi'ndeki Alaaddin Coşkun'a ait bahçede, bulunan ikiz muz dalının son derece sağlıklı olması da dikkat çekici bulundu. 
     Bahçe sahibi Alaaddin Coşkun, yaptığı açıklamada aile olarak 40 yıldır muz üreticiliği yaptıklarını, büyüklerinin ve kendisinin bu süre içerisinde benzer bir olaya rastlamadıklarını belirterek, ikiz muzun esrarını çözmek için araştırma yapacağını söyledi. 
     İkiz muzu ilk gördüğünde hastalık olabileceğini düşündüğünü de kaydeden Coşkun, ''Ama gördüm ki çok sağlıklı bir şekilde büyüyüp olgunlaştılar'' dedi. 
     Ziraat Odası Alanya Tamsilcisi Turgut Musluoğlu da, üniversitelere çağrı yaparak ''İkiz muzun genetik yapısı incelensin'' dedi. 
     Muz üretiminin her geçen gün önem kazandığına değinen Musluoğlu, şunları söyledi 
     ''Eğer üniversiteler bu muzun genetik yapısını inceler ve benzer şekilde ürünler yetişmesini sağlarsa, muzcunun geliri iki kat artabilir. Üstelik masrafı hiç artmadan. O nedenle bilimadamları bu işi ciddiye almalı.'' Musluoğlu, ikiz muzun fotoğraflarını muz festivallerinde afiş olarak kullanacağını da sözlerine ekledi. 
     





</TEXT>
</DOC>
