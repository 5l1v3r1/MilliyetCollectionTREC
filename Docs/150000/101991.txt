<DOC>
<DOCNO> 101991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/15/spor/ykoksaldi.html </URL>
<DATE> 2002/08/15/ </DATE>
<TIME>  </TIME>
<AUTHOR> EBRU KÖKSALDI  </AUTHOR>
<HEADLINE>
Azim ve gurur 
</HEADLINE>
<TEXT>

     Berlin’de, tek başına bayrağıyla turunu atarken, o altın madalyanın teknik ve tarihi birçok anlamdan öte değeri olduğunu anlatmaya çalışıyordu sanki. Yanlış insanlara değer veren düzene ve yozlaşmanın köküne kadar hissedildiği spor camiasına karşı duran, ama bunu değiştirebileceğine inanmadığı için mücadele etmeyen milyonların vicdan azabı ve özgür bırakılmış çığlığıydı Süreyya Ayhan. 
     Sporcular, insanoğlunun isyankar ruhunun temsilcisidir çoğu zaman. Onlar zorluklara, imkansızlıklara, haksızlıklara ve eşitsizliklere direnip, idealleri için mücadele eden birer savaşçı mertebesindedir. Emeğe saygı göstermesini bilmeyen ve sabrın anlamını sindirememiş hazırlopçu’ toplumumuza kitaplardaki mucizevi bir hayat gerçeğini sunan Süreyya Ayhan gibi. 
     Farklı bir şeyler var onun yüzünde ve konuşmasında. Gün geçtikçe kaybolan ve unutturulan o Anadolu insanının mertliği, cesareti ve dürüstlüğü hiçbir tereddüt taşımayan ses tonuyla, dikkatlice seçtiği ve tatlı şivesiyle süslenmiş kelimelerine yansıyor. Bir Anadolu köyünün bağrından çıkan bu genç, kendinden uzaklaşan bir kültürün toplumsal tüm engellerine karşı koyan temsilcisi gibi gülümsüyordu basın toplantısında. 
     Özel hayatındaki tercihleri kafaları hep bulandıracak, tartışılacak Süreyya’nın. Ama o artık şampiyon ve geri döndü. Şimdi etrafı daha kalabalık. Bu kalabalık, onu kendi isyanının temsilcisi yapan ve elinden düşürmediği bayrağının altında buluşan halk ya da ona güvenen, Türk sporu için laf yerine hizmet üreten yetkililer değil sadece. Onlar, başarının kokusuna üşüşen rantçılar ve egolarını, bayrağının ve insan emeğinin önüne geçiren sahte vatanseverler. 
     Bu bürokrasi ve materyalist çarkın içine girmeden sen yine git Erzurum’a, Gaziantep’e, Maraş’a. Gözden ırak olursun, ama sömürünün bir parçası olmaktan da kurtulursun. 
     Çünkü sen, milli ruhu futbol tekeline sokan ve nice şampiyonlarımızı yok sayan zihniyeti paramparça eden, Hamza gibi, Halil gibi, Tuğçe gibi, Hamide gibi sisteme direnen son kahramanlardan birisin. 
     



 SPOR 




























</TEXT>
</DOC>
