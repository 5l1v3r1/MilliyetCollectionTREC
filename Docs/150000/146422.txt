<DOC>
<DOCNO> 146422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/31/dunya/dun01.html </URL>
<DATE> 2003/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
İslami Cihad’dan kamikaze yardımı 
</HEADLINE>
<TEXT>

     DIŞ HABERLER SERVİSİ 

     Filistinli aşırı dinci İslami Cihad örgütü, Amerikalı ve İngilizlerle savaşan Iraklılara yardım etmek üzere, ilk grup intihar bombacılarını Bağdat’a yolladığını duyurdu. Örgüt ayrıca dün İsrail’in Netanya kentinde düzenlenen, 26 kişinin yaralandığı intihar saldırısını da Irak halkına "hediye" etti. 
     Amerikan hükümetinin terörist örgütler listesinde bulunan İslami Cihad’dan dün yapılan açıklamada, "El Kudüs Tugayları’nın ilk grubunun Bağdat’ın kalbinden ülkelerine ve halkına iyi haberler göndereceği" belirtildi. 
     Açıklamada, intihar bombacılarının yapacakları eylemlerin, "Müslüman ve Arap topraklarını savunmada kutsal bir görev" olacağı kaydedildi. 
     
     Suriyeli gönüllüler Musul’da 
     Öte yandan, Suriyeli gönüllülerin, Amerikan ve İngiliz güçlerine karşı savaşmak için Musul kentine gittikleri bildirildi. Katar’daki El Cezire televizyonu, bu kişilerden bazılarının silahlı olduklarını ve Irak Devlet Başkanı Saddam Hüseyin’in resimlerini taşıdıklarını duyurdu. 
     


DÜNYA 











</TEXT>
</DOC>
