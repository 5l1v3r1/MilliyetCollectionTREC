<DOC>
<DOCNO> 129767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/09/son/soneko18.html </URL>
<DATE> 2003/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
"Şarapçı"lar ÖTV'nin artırılmasına sert tepki verdi... 
</HEADLINE>
<TEXT>

     Tütün mamulleri ve alkollü içkilerden alınan Özel Tüketim Vergisi'nin ÖTV artırılması, İzmir'de şarap üreticilerinin sert tepkisine neden oldu. 
     Üreticiler, alkollü içkilerden alınan vergilerin zaten yüksek olduğunu söyleyerek, yeni vergilerle gelecek zamların ''iç tüketimi daraltacağını'' öne sürdüler. 
     Kavaklıdere Şarapları A.Ş Murahhas Azası Ali Başman A.A. muhabirine yaptığı açıklamada, ÖTV uygulaması ile getirilen vergi artışının kendilerini ''kaygılandırdığını'' dile getirdi, Başman, şunları söyledi 
     ''Bize 6 ay önce ÖTV'nin ek bir yükümlülük getirmeyeceği açıklanmıştı. Bu sözü bize devlet vermişti. ÖTV ile vergi artışı, devlete olan güvenimizi sarsar.'' Vergilerin yeni maliyetler getireceğini, fiyatlardaki yükselmenin de tüketimi azaltacağına dikkat çeken Ali Başman, ''Bu sadece şarap firmalarını değil, alım yaptığımız üreticiyi, köylüyü de etkileyecektir. Kapasiteler ve fabrikalar, atıl kalacaktır. Savaş senaryoları nedeniyle kararsız kaldığımız yatırım planlarımızı da tekrar gözden geçirmek zorunda kalabiliriz'' dedi. 
     
     UMUT, TURİZMDE 
     Sevilen Şarapları A.Ş. Yönetim Kurulu Başkanı Coşkun Güner ise zaten yüksek vergiler ödediklerini kaydederek, ''Bunu daha da yükseltmek, iç tüketimi bitirmek anlamına gelir. Bu vergi artışı, yeni sorunları ortaya çıkaracaktır'' diye konuştu. 
     Türk şarapçılık sektörünü turizmin ayakta tuttuğunu dile getiren Güner,''Türkiye'de şarapçılık sektörünün gelişmesinin en büyük nedeni turizm sektörünün gelişmesidir. Turizmi etkiyebilecek olan Irak operasyonunu düşünürken şimdi vergi artışının getireceği iç talep düşüşü ile de mücadele etmek zorunda kalacağız'' dedi. 
     





</TEXT>
</DOC>
