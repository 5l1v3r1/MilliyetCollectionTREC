<DOC>
<DOCNO> 119039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/15/son/sondun09.html </URL>
<DATE> 2002/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
The Economist "İşler Türkiye'nin istediği gibi ilerliyor" 
</HEADLINE>
<TEXT>

     İngiltere'de yayınlanan haftalık siyaset ve ekonomi dergisi The Economist, Türkiye'nin Avrupa Birliği AB üyeliği konusunda ''işlerin Ankara'nın istediği gibi ilerlediğini'' yazdı. 
     Derginin yorumunda, ''yıllarca Eurovision şarkı yarışmalarına katılan, Avrupa şampiyonalarında top koşturan ve Avrupa Konseyi'nde yer alan Türkiye'nin hala bir Avrupa ülkesi olup olmadığını tartışmanın ne kadar doğru olduğu'' sorusuna yanıt verilmeye çalışıldı. 
     ''Avrupa Konvansiyonu Başkanı Valery Giscard d'Estaing'in Türkiye'nin AB üyeliğine karşı açıklamasının büyük tepkiye neden olduğu'' belirtilen yorumda, ''ufukta bir Irak harekatı görünürken, El Kaide'nin her an yeniden saldırma olasılığı varken, Kıbrıs konusunun çözümü için Türkiye'ye çaresizce ihtiyaç duyulurken ve Türkiye'de İslami köklere dayanan bir parti iktidara gelirken yapılan bu açıklamayı eleştirenlerin, 'En batı yanlısı ve laik Müslüman ülkeyi aşağılamak için ne zamanlama ama' dedikleri'' görüşüne yer verildi. 
     ''D'Estaing'in zamanlamasının, AB'nin önümüzdeki ay Türkiye ile ilgili karar alacağı göz önünde tutulduğunda, aslında dikkatle seçilmiş olduğu'' kaydedilen yorumda, ''AB içindeki tecrübeli isimlerin bile bir yandan olaylara bakıp, Türkiye'ye tarih verilmesini kaçınılmaz bulurken, diğer yandan da süreç bir kez başladı mı durdurulması da imkansız olacak korkusu yaşadıkları'' belirtildi. 
     ''D'Estaing'in açıklamasının Avrupalı liderlere son dakika uyarısı olarak kabul edilmesi gerektiği'' savunulan yorumda, ''Türkiye'nin Müslüman ülke olması tartışmalarının sorunun sadece bir yönünü oluşturduğu, bunun yanı sıra ülke topraklarının yüzde 95'inin Asya'da olması, nüfusunun büyüklüğü gibi sorunların da bulunduğu'' öne sürüldü. 
     ''2020 yılı itibarıyla nüfus konusunda Almanya'yı geçmesi beklenen Türkiye'nin Avrupa Parlamentosu'nda büyük söz sahibi olacağı'' bildirilen yorumda, ''Türkiye'nin üyeliğinden yana olanların ise bütün bu kaygıları abartılı buldukları'' anlatıldı. 
     ''Bu kesimin, 'AB 600 milyon insanı kucaklamaya hazırlanıyor. Ne kadar büyürse büyüsün Türkiye bu nüfusun ancak yüzde 15'ini oluşturabilecek' dedikleri'' belirtilen yorumda, ''Türkiye'nin son dönemde çok önemli reformlara imza attığına'' dikkat çekildi. 
     ''Bazı AB liderlerinin, 'Türkiye'den korkmak yerine güçlerimizi birleştirip bu büyük ve stratejik açıdan hayati öneme sahip komşumuzu istikrara ve refaha kavuşturmaya çalışalım' önerisinde bulundukları'' hatırlatılan yorumda, ''Bu konular ileride çok tartışılacak gibi görünüyor. Ama gerçek olan, işlerin Türkiye'nin istediği gibi ilerlediğidir. ABD Türkiye'ye büyük destek veriyor ve bu da ABD ile ilişkilerini düzeltmek isteyen Almanya üzerinde etkili oluyor'' ifadeleri kullanıldı. 
     ''Adalet ve Kalkınma Partisi AKP Genel Başkanı Recep Tayyip Erdoğan'ın da kartlarını akıllıca oynadığı'' belirtilen yorumda, ''Erdoğan'ın d'Estaing'e ölçülü bir yanıt vererek dikkat çektiği'' ifade edildi. 
     Yorumda ayrıca, ''Kopenhag'da ne olursa olsun, AB'nin içindeki dengeler Türkiye'nin lehine işliyor. Aslında aralarında, bırakın Türkleri, Orta Avrupa ülkelerinin üyeliğini bile hala sorgulayan liderler var. Ancak 10 yıl önce eski komünistlere onları üye yapacakları sözünü verdiler. Bu şartlarda eski komünistler için isteksizce verilen bu sözler, Türkiye için de geçerli olacak gibi görünüyor'' ifadelerine yer verildi. 
     





</TEXT>
</DOC>
