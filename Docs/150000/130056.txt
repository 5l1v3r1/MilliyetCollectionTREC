<DOC>
<DOCNO> 130056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/10/son/sontur03.html </URL>
<DATE> 2003/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP Yeni Genel Başkanını yarın seçiyor... 
</HEADLINE>
<TEXT>

     ANAP 3. Olağanüstü Büyük Kongresi, Atatürk Kapalı Spor Salonu'nda yarın toplanacak. Kongrede, 1150 delege, genel başkan ile Merkez Karar Kurulu MKYK ve Merkez Disiplin Kurulu MDK üyelerini belirlemek için oy kullanacak. 
     Kongrede 7 kişi genel başkanlık için adaylığını açıkladı. 
     Mesut Yılmaz'ın ANAP Genel Başkanlığı'ndan ayrılma kararının ardından olağanüstü kongre sürecine giren ANAP'ta genel başkan adaylığını ilk açıklayan Ali Talip Özdemir oldu. 
     Özdemir'in ardından genel başkanlığa 2. kez aday olan Lütfullah Kayalar ile Işın Çelebi, Genel Başkanvekili Ekrem Pakdemirli, eski milletvekili Adil Aşırım, Perihan Genç emekli öğretmen-İzmir ve Yaşar Barut Ankara genel başkanlığa aday olduklarını açıkladılar. 
     
     KONGRE GÜNDEMİ 
     Atatürk Spor Salonu'nda toplanacak 3. Olağanüstü Büyük Kongre'nin birinci gününde, açılışın ardından kongre başkanlık divanı oluşturulacak. Kongre Başkanlık Divanı için birden fazla aday olması durumunda seçim gizli oy ile yapılacak. Divanın oluşturulmasının ardından saygı duruşunda bulunulacak, İstiklal Marşı okunacak ve Anıtkabir ziyareti için heyet teşkil edilecek. Daha sonra Genel Başkanvekili Ekrem Pakdemirli açış konuşması yapacak. Genel Başkan adaylarının konuşmalarının ardından genel başkan seçimi ile MKYK ve MDK seçimleri için tasnif komisyonları oluşturulacak. Daha sonra Genel Başkanlık seçimi gerçekleştirilecek ve yetkili organlar için adayların müracaatları alınacak. Kongrenin ikinci günü ise MKYK ve MDK üyelikleri için seçim yapılacak. Siyasi konuşmalar, dilek ve temennilerin ardından genel başkanın kapanış konuşmasıyla, kongre çalışmalarını tamamlayacak. 
     





</TEXT>
</DOC>
