<DOC>
<DOCNO> 149696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/14/son/sondun11.html </URL>
<DATE> 2003/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD güçleri Tikrit'in merkezini kontrol altına aldı.. 
</HEADLINE>
<TEXT>

     Amerikan zırhlı birliklerinin, Saddam Hüseyin'in doğum yeri olan Tikrit'in merkezinde kontrolü ele aldığı bildirildi. 
     Bölgedeki AFP muhabiri, durumun sakin olduğu kent merkezindeki meydanlardan birine beş zırhlı aracın konuşlandığını ve kentteki tüm dükkanların kapalı olduğunu belirtti. 
     Görgü tanıkları, kentin dış mahallelerinden mallarını yağmacılara karşı savunmaya çalışan kişilerin açtığı silah seslerinin duyulduğunu anlattı. Ancak bu bilgi henüz doğrulanmadı. 
     
     "Tikrit düşerse savaş biter" 

     Öte yandan Körfez'deki İngiliz güçlerinin sözcüsü, ''Tikrit kentinin düşmesi, savaşın sonu anlamına gelir'' dedi. 
     AFP'ye demeç veren Albay Al Lockwood, ''Bildiğimiz kadarıyla Tikrit, Irak'taki tek direniş noktası. Kentin düşmesiyle savaşın sona erme ihtimali çok yüksek'' diye konuştu. 
     İngiliz sözcü, Amerikan askerlerinin ayak bastığı Tikrit'in kısa sürede düşmesi ihtimalini de yüksek gördüğünü kaydetti. 
     Amerikan birliklerinin, Saddam'ın doğum yeri Tikrit'e bugün girdikleri bildirilmiş, ancak kentin düşmesinden söz edilmemişti. 
     

     
</TEXT>
</DOC>
