<DOC>
<DOCNO> 101597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/13/son/sondun09.html </URL>
<DATE> 2002/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Kongresi, Türkiye'ye Awacs uçağı satışını onayladı. 
</HEADLINE>
<TEXT>

     Türkiye'nin, ABD'nin Boeing şirketinden 4 adet havadan erken ihbar uçağı AWACS alımına ilişkin imzaladığı sözleşme, ABD Kongresi tarafından onaylandı. 
     Türkiye ile Boeing şirketi arasında Haziran ayında imzalanan 1.1 milyar dolar tutarındaki sözleşme, ABD Başkanı George Bush yönetimince de desteklenerek, Temmuz sonunda Kongre'ye sevk edildi. 
     ABD'nin silah ihraç yasalarına göre bu tür bir ticari alımın gerçekleşebilmesi için, Kongre'de 15 günlük değerlendirme süresince bir itirazla karşılaşmaması gerekiyor. Türkiye'nin AWACS sözleşmesi de dün sona eren 15 günlük değerlendirme süresinde, Kongre'den herhangi bir itiraz gelmediği için otomatik olarak onaylandı. 
     Boeing şirketinin sözcüsü Dave Sloan, A.A'ya açıklamasında, halen ABD Dışişleri Bakanlığı'nın, son formaliteler üzerinde çalıştığını ve sözleşmenin, bu sonbaharda yürürlüğe girmesini beklediklerini söyledi. 
     15 günlük değerlendirme süresi, proje açısından tamamen sorunsuz geçmedi. Edinilen bilgiye göre, Rum-Yunan lobisinin önde gelen ismi, Demokrat Partili Senatör Paul Sarbanes, Kongre'ye sözleşmeyle ilgili bildirim yapılmasının ardından, önce itiraz etme eğilimi gösterdi. Ancak uçakların radarının, Nortrop Grumman şirketince Maryland eyaletinde üretilecek olması, bu eyaletin Senatörü olan Sarbanes'i ikna etti ve senatör sözleşmeyi onayladı. 
     Havadan erken ihbar uçaklarının gelecek yıllarda kullanıma girmesinin ardından, Türk Hava Kuvvetleri, bölgesindeki bütün askeri hareketlilikleri anında belirleme imkan ve kabiliyetine kavuşacak. Kısaca AWACS adı verilen bu tür uçaklar, dünyanın en ileri ülkelerinin silahlı kuvvetlerinde bulunuyor. 
     





</TEXT>
</DOC>
