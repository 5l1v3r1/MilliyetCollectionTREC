<DOC>
<DOCNO> 111673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/07/son/sontur12.html </URL>
<DATE> 2002/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuşadası yine sele teslim... 
</HEADLINE>
<TEXT>

     Kuşadası, eylül ayı içersinde yaşanan sel felaketinin ardından, sabah saatlerinde yağan şiddetli yağmur nedeniyle bir kez daha sele teslim oldu. 
     A.A muhabirinin edindiği bilgiye göre, birçok işyerinin önlem almasına ve Sivil Savunma Müdürlüğü ekiplerinin kum torbaları dağıtmasına rağmen, birçok işyerini su bastı. 
     Bu arada TEDAŞ'a ait Çarşı merkezindeki bir trafonun su altında kalması nedeniyle, işyerlerine uzun süre elektrik verilemedi. 
     Belediye Başkanı Fuat Akdoğan, yaptığı açıklamada, yağmur nedeniyle, Çevre Yolu'ndaki Karayolları Bölge Müdürlüğü'nün yaptığı menfezin çökmüş olabileceğini kaydederek, ''Buradan akış olmadığı için su yerüstünde gidiyor. En kısa sürede Karayolları'nın burayı açması için, Aydın Valiliği'ne başvurduk''dedi. 
     Akdoğan, Atatürk Bulvarı üzerindeki kaldırımların tümünün kaldırılıp suyun denizle buluşmasını sağlayacaklarını bildirerek, bu düzenlemeleri yaparken, DSİ'nin de, su getiren dereleri ıslah edeceğini söyledi. 
     Fuat Akdoğan, ilçede eylül ayı içinde yaşanan sel felaketi için 1,5 trilyon lira ödenek gönderildiğini de sözlerine ekledi. 
     





</TEXT>
</DOC>
