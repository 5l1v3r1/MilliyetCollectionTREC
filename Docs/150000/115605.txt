<DOC>
<DOCNO> 115605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/28/son/soneko08.html </URL>
<DATE> 2002/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa'da haftaya bakış... 
</HEADLINE>
<TEXT>

     Borsa'da, Pazar günü yapılacak seçimin sonuçları merakla beklenirken, olası Irak operasyonuyla ilgili gelişmeler de yakından izlenen konuların başında geliyor. 
     Şekeryatırım Menkul Değerler Kurumsal Finansman ve Araştırma Müdür Yardımcısı Aslı Yüksel A.A. muhabirine yaptığı değerlendirmede, iki haftada faizlerin 9 puan birden gerilemesiyle başlayan hareketin hisse senetleri piyasasına da yansıdığını kaydetti. 
     Yüksel, ''İki haftadır devam eden hareketler teknik olarak oldukça güçlü. Kısa vadeli ortalamalarını desteğe alan endekste, fiyat hareketleri ve işlem hacminin uyumu hareketin devamının gelebileceğinin sinyalini veriyor'' dedi. 
     İki haftada yaklaşık yüzde 20 değer kazanan hisse senetleri piyasasında 10,500 puandaki güçlü dirençde kar satışları ile karşılaşılmasının olağan olduğunu vurgulayan Yüksel, şunları söyledi 
     ''Ancak burada dikkat edilecek nokta işlem hacmi olacak. İşlem hacminin 800 trilyon ve üzerinde gerçekleşmesi yatırımcı tarafından satış sinyali olarak algılanabilir. 10,500 seviyesi oldukça güçlü direnç, çünkü 3 yıldır içinde bulunduğumuz genel satış seyrinde 15,000 ve 12,500 dönüşlerinin gerçekleştiği trend üzerindeki nokta. 
     Ancak Cuma günü satışlarının karşılanışı ve işlem hacminin istikrarı trendin sürebileceğini gösteriyor. Endekste 10,500 direncinin kırılması 12,500 seviyesini ana hedef haline getirebilir. Bu rakam aynı zamanda dolar bazında grafiklerde görülen 0,72-0,73 cent direncine denk gelmekte.'' 
     
     10,500 DİRENCİ OLDUKÇA ÖNEMLİ 
     Geri çekilmelerde ise 10,250-10,000 seviyesinde satışların alımla dengelenişinin piyasada güç toplama belirtisi olarak görülmesi gerektiğini dile getiren Yüksel, Borsa'daki beklentilere ilişkin şöyle dedi 
     ''Yukarı hareketin devam ettiği bu günlerde, olası Irak operasyonu ile ilgili gelişmeler, Türkiye'nin katılım veya destek şartları, Merkez Bankası'nın, seçim sonuçları ve enflasyon datalarının ardından yapabileceği faiz indirimi, AB ile ilişkilerde kapıların kapanmayacağının sinyalinin verilmesi piyasanın yön tayininde etkin olacak gelişmeler. Endekste beklentilerin satın alındığı şu günlerde 10,500 direncini oldukça önemsiyoruz.'' Aslı Yüksel, başlayan yukarı harekette etkin olan bir diğer gelişmenin ise uluslararası piyasalarda dipten alımların gelmesi olduğunu belirterek, geçen haftanın son işlem günlerinde Amerika ve Avrupa borsalarında başlayan kar realizasyonları ve başlayan düzeltmenin sona erişinin endekste yukarı hareketi destekleyici unsur olarak dikkat çekebileceğini, bu yüzden uluslararası piyasaların da dikkatle takip edilmesi gerektiğini vurguladı. 
     





</TEXT>
</DOC>
