<DOC>
<DOCNO> 138231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/21/son/sonspo05.html </URL>
<DATE> 2003/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Arif'in "dalya" heyecanı... 
</HEADLINE>
<TEXT>

     Galatasaray'ın milli futbolcusu Arif Erdem, ''100'ler Kulübü''ne girmeye hazırlanıyor. 
     Birinci Futbol Ligi'nin ilk yarısında Gaziantepspor'a attığı golle birlikte bugüne dek lig kariyerinde 99 kez fileleri havalandıran Arif, pazar günü Ali Sami Yen Stadı'nda Malatyaspor'a karşı gol bulması durumunda ''dalya'' diyecek ve ''100'ler Kulübü''nün en yeni üyesi olacak. 
     Birinci Lig'de yalnızca Zeytinburnuspor ve Galatasaray kulüplerinde forma giyen Arif ayrıca, 100. golünü atması durumunda, Galatasaray formasını giymiş ve ''dalya'' demiş olan 9. futbolcu olacak. 
     Geçmişte ''Cim Bom'' formasını giyen Tanju Çolak, Metin Oktay, Hakan Şükür, Serkan Aykut, Saffet Sancaklı, Mustafa Denizli, Elvir Boliç ve Gökmen Özdenak, ''100'ler Kulübü'''ne üye olmayı başarmıştı. 
     
     71 GÜNDÜR GOLE HASRET 
     Gaziantepspor maçında son dakikada attığı golle takımına 3 puanı getiren Arif Erdem, Malatyaspor karşısına 71 günlük gol suskunluğuyla çıkacak. 
     Malatyaspor maçında ''dalya'' demek isteyen sarı-kırımızılı golcü, 13 Aralık'ta oynanan Gaziantepspor mücadelesinin ardından rakip fileleri havalandırma şansı bulamadı. 
     





</TEXT>
</DOC>
