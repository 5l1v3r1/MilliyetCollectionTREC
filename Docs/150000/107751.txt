<DOC>
<DOCNO> 107751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/15/son/sonspo04.html </URL>
<DATE> 2002/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe, UEFA çalışmalarına başladı... 
</HEADLINE>
<TEXT>

     Malatayaspor ile ligde oynadığı maçın ardından İstanbul'a dönen Fenerbahçe, 19 Eylül Perşembe günü İsveç'in AIK Solna takımı ile yapacağı UEFA Kupası 1. tur ilk maçının hazırlıklarına ara vermeden başladı. 
     Samandıra Tesisleri'nde, teknik direktör Werner Lorant yönetiminde gerçekleştirilen ve yaklaşık 1.5 saat süren idmanda futbolcular, bir süre koştuktan sonra pas çalışması ve yarı sahada çift kale maç yaptı. 
     Maçlarda ilk 11'de görev verdiği futbolcularına maç sonrası idmanlarında hafif bir antrenman yaptıran Lorant'ın bu sabah oyuncularını uzun bir süre çalıştırması dikkati çekti. 
     Antrenmanda, Ortega ve Mustafa takım halinde yapılan koşudan sonra idmanı bırakırken, Washington, Ogün ve Yusuf da pas çalışmasının ardından bir süre koşu yapıp çalışmalarını tamamladı. Dünkü maçta ilk 11'de oynayan diğer futbolcular ise yarı sahada çift kale maçta yer aldı. 
     Sakatlıkları nedeniyle tedavisi süren Rapaiç ve İsmail Güldüren'in yanı sıra kasığında sakatlığı olduğu açıklanan Oktay ile Malatyaspor maçında sol ayak bileğinden sakatlanan Ali Güneş, idmanda yer almadı. İsmail Güldüren'in yarın ABD'ye giderek, tedavisini burada sürdüreceği bildirildi. 
     Kaleci antrenörü Nurettin Yıldız, antrenmanın son bölümünde maçlarda özellikle geri paslarında sorun yaşayan kaleci Rüştü'ye degaj çalışması yaptırması dikkati çekti. 
     Bu arada, antremanın bir bölümünü izleyen yönetim kurulu üyesi Hakan Bilal Kutlualp, idman bitiminde Alman çalıştırıcı ve İdari Koordinatör Kemal Dinçer ile saha içinde bir süre konuştu. 
     Fenerbahçe, yarın sabah basına kapalı çalışmayla hazırlıklarını sürdürecek. 
     





</TEXT>
</DOC>
