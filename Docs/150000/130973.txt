<DOC>
<DOCNO> 130973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/15/son/sondun23.html </URL>
<DATE> 2003/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Hamilelere kızarmış patates uyarısı 
</HEADLINE>
<TEXT>

     Alman bilim adamları, patates kızartması, patates cipsi gibi kansere neden olduğu tespit edilen akrilamid maddesini içeren gıdaların hamile ya da emziren kadınlar tarafından yenmemesini önerdi. 
     Nürnberg Araştırma Enstitüsü'nden yapılan açıklamada, anne sütünde ve anne karnındaki ceninde akrilamid maddesine rastlandığı bildirildi. Akrilamid zehrinin anneden sütüne ve cenine geçtiğini kaydeden Prof. Fritz Sörgel, patatesin hamile ya da emziren kadınlar için çok sağlıklı olduğunu, ancak patates kızartması, cipsi ya da fırında patates yenilmemesi gerektiğini söyledi. Hamilelerin günde en fazla 20 nanogram akrilamid maddesi tüketebileceğini belirten Sörgel, 10 gram patates cipsinde 20 nanogram akrilamid bulunduğuna dikkati çekti. 
     Emziren kadınların, doğumdan sonraki birkaç ayda bu maddeyi içeren gıdalardan uzak durması gerektiğini vurgulayan Sörgel, bebeğin anne sütünden günde 10 nanogram akrilamid alabileceğinin altını çizdi. 
     Akrilamid maddesi, karbonhidrat ve aminoasitlerin yüksek ısıda kimyasal reaksiyona girmesinden oluşuyor. Bu zehrin, sinirlere zarar verdiği ve hayvanlarda kansere neden olduğu kanıtlandı. 
     





</TEXT>
</DOC>
