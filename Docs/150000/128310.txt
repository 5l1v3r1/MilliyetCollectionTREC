<DOC>
<DOCNO> 128310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/02/son/soneko35.html </URL>
<DATE> 2003/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Gima promosyonuyla gelen büyük ikramiye... 
</HEADLINE>
<TEXT>

     Mecidiyeköy Gima'dan yaptığı alışveriş karşılığında armağan edilen çeyrek biletle büyük ikramiyenin İstanbul talihlisi olan bayan, haftada en az 2 kez Gima'ya gidiyor ve ayda 170-200 milyon lira arasında alışveriş yapıyor. 
     Gima Genel Müdürü Dengiz Pınar, biletin hediye edildiği Gima mağazasında yaptığı basın toplantısında, talihli bayanın henüz kendilerini aramadığını belirterek, ''Ben de aramadım. Belki haberdar değildir. Miktar yüksek olduğu için sağlık açısından risk oluşturabilir. Bilmiyorsa, kendisinin öğrenmesini istiyoruz'' dedi. 
     Talihli genç bayanın alışverişini yılbaşından yaklaşık bir hafta önce geç saatte, 70 milyon ve yaklaşık 110 milyon lira olmak üzere iki defa, iki taksitle yaptığını belirten Pınar, ''İlk taksidini henüz ödemedi. Yaptığı alışverişlerden müşterinin fiyata duyarlı, çalışan ve iyi bir ailesi olduğunu anlıyoruz. Haftada en az 2 kez mağazamıza geliyor ve ayda 170-200 milyon lira arasında alışveriş yapıyor'' diye konuştu. 
     Pınar, 240 bini promosyonla hediye edilen, 100 bini de satış yoluyla olmak üzere 340 bin Milli Piyango bileti dağıttıklarını ifade ederek, şöyle devam etti 
     ''Gima olarak Milli Piyango'dan 850 milyar liralık bilet satın aldık. Asıl amaç kar değildi. Umut dağıttık. Sadece sattığımız 100 bin biletten yüzde 10 kazandık. Bunu pazarlama gideri olarak düşündük. Büyük ikramiyenin dağıttığımız biletlerden birine çıkması nedeniyle şirketin telefonları kilitlendi. Müşterilerimize 365 gün umut aşılayacak biletleri sürekli vermek istiyoruz.'' 
     
     TALİHLİYE, YARDIM EDİN TAVSİYESİ... 

     Dengiz Pınar, gazetecilerin soruları üzerine de 10-27 Aralık tarihleri arasında süren ve 50 milyon liralık alışveriş yapanlara çeyrek bilet verilen ''Talih Kuşu Gima''da kampanyasının, sepet ortalamasını yüzde 30, müşteri ortalamasını da yüzde 15 artırdığını bildirdi. 
     Gima'nın çok sayıda bilet almasının biletlerin kısa sürede bitmesine ve karaborsada satılmasına neden olduğu yönündeki eleştirilerin hatırlatılması üzerine de Pınar, ''Kesinlikle buna karşıyım. Türkiye gibi bir kriz ülkesinde 24 milyondan fazla bilet basılmalıydı. Biz sadece yüzde 2'ye yakınını aldık'' dedi. 
     23 Aralık'ta satılan bilet kontenjanının bittiğini, promosyonlu biletlerin satışa kaydırılmaması yönünde müşterilere söz verdiklerini ifade eden Pınar, Gima talihlisinin de bu tarihten sonra yaptığı alışverişte büyük ikramiyeyi kazandığını kaydetti. 
     Pınar, ''Sizi bundan sonra Nimet Abla gibi görebilirler mi '' sorusunu ise ''Biz esnaflarımızın önüne geçmek istemiyoruz. Esnaflarımızla boy ölçüşmek yanlış olur. Gima sadece şans odağı oldu. Arayanlar arasında Gima abla diyenler oldu'' şeklinde yanıtladı. 
     Dengiz Pınar, bayan talihliye ''Paranızı kullanırken lütfen yardım etmeyi unutmayın. Çünkü krizler yaşayan Türkiye'de yardıma ihtiyacı olan pekçok kişi var'' tavsiyesinde bulundu. 
     Gima'nın talihli bayan müşterisine ikramiye çıkan bileti veren Gülcan Tükenmez ise, yaklaşık 180 milyon liralık alışverişle talihlinin almaya hak kazandığı 3 çeyrek bileti de kendisinin verdiğini, bundan dolayı mutlu olduğunu söyledi. 
     





</TEXT>
</DOC>
