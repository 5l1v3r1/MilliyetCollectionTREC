<DOC>
<DOCNO> 105256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/02/son/sondun06.html </URL>
<DATE> 2002/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir Senfoni orkestrası Japonları büyüledi... 
</HEADLINE>
<TEXT>

     İzmir Senfoni Orkestrası, Tokyo'da verdiği muhteşem konserle Japon sanatseverleri büyüledi. 
     İzmir Senfoni Orkestrası, dün akşam Tokyo'nun önde gelen konser salonlarından Tiara Koto'da, onursal şef Yoshinao Osawa yönetiminde ünlü Japon besteci Tadashii Yoshida'nın eserlerini seslendirdi. 
     Orkestra, 3 saat süren konser sırasında, besteleriyle Japon halkının gönlünde taht kuran Yoshida'nın, düzenlemesini Osawa'nın yaptığı, ''Seni Herkesten Çok Seviyorum'', ''Kırmızı Saçlı Kadın'', ''Yıldızımızı Bulalım'', ''Aşk Mektubu'', ''Tokyo Rapsodisi'' ve ''Yurakuco'da Buluşalım'' gibi en sevilen eserlerini seslendirdi. 
     Konserde, ünlü bestecinin adını taşıyan orkestranın sanatçıları da İzmir Senfoni Orkestrası'na eşlik etti. 
     Türkiye'nin Tokyo Büyükelçisi Yaman Başkut ile ünlü bestecinin eşinin de izlediği konser sırasında, İzmir Senfoni Orkestrası ve İzmir hakkında bilgi veren Osawa, duygulu anlar yaşarken gözyaşlarına hakim olamadı. 
     Konser sonunda, alkışları dinmek bilmeyen salonu dolduran bin beşyüze yakın izleyici, Osawa'yı tekrar tekrar sahneye davet etti. İzleyiciler ayrıca, Osawa ve orkestra elemanlarını çiçek yağmuruna tuttu. 
     
     ''2003 TÜRKİYE YILI'' 
     Konserden sonra sanatçılar ve bazı davetliler için bir resepsiyon verildi. 
     Burada konuşan Tokyo Büyükelçisi Yaman Başkut, İzmir Senfoni Orkestrası'nın elde ettiği başarıdan dolayı duyduğu memnuniyeti dile getirirken, ''Bu güzellikleri Japon halkına bir kez daha yaşatmaları için değerli sanatçılarımızı 2003 Türkiye yılında Japonya'ya bekliyoruz'' diye konuştu. 
     Öte yandan, İzmir Senfoni Orkestrası, Tokyo'dan önce Nigata şehrinde verdiği konserde, çok sayıda ünlü Türk bestecinin eserlerini seslendirdi. 
     İzmir Senfoni Orkestrası, Japonya'dan sonra Malezya'da da 4 gün sürecek bir turneye çıkacak. 
     
     ÖDÜL GETİREN CD 
     İzmir Senfoni Orkestrası'nın, Japonya'da Aralık ayı içinde yine Japon besteci Yoshida'nın eserlerinin yer aldığı bir CD'si piyasaya çıkacak. 
     İzmir Senfoni Orkestrası'nın onursal şefi Yoshinao Osawa, A.A muhabirine yaptığı açıklamada, orkestranın 2000 yılındaki Japonya turnesi sırasında doldurduğu CD'nin klasik müzik alanındaki büyük ödülü kazandığını belirttti. 
     Sanatçıların bu turne sırasında da stüdyoya girerek titiz bir çalışma sergilediklerini kaydeden Osawa, yeni CD'nin de Japon sanatseverler arasında büyük ilgi görmesini beklediğini söyledi. 
     Şef Osawa, ''İzleyicinin gösterdiği ilgi, yeni bir ödülün habercisi gibi'' diye konuştu. 
     





</TEXT>
</DOC>
