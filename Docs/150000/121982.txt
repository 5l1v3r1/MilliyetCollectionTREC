<DOC>
<DOCNO> 121982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/30/son/sonspo07.html </URL>
<DATE> 2002/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe 2. Başkanı Özdemir "Ortega'da da hata var" 
</HEADLINE>
<TEXT>

     Fenerbahçe Kulübü İkinci Başkanı Nihat Özdemir, çıkışa geçtikleri bir dönemde Ortega olayının yaşanmasının çok büyük şanssızlık olduğunu söyledi. 
     Nihat Özdemir, ligde son 5 maçlarını kazandıkları ve çıkışa geçtiklerini belirterek, ''Ligde zorlu maçları geride bırakmıştık. İlk yarıyı büyük bir ihtimalle lider olarak tamamlayacağız. Böyle bir dönemde Ortega olayının yaşanması çok büyük şanssızlık'' diye konuştu. 
     Teknik direktör Werner Lorant'ın kendisini İstanbulspor maçının ilk 11'ine almamasına kızarak, kampı terkeden Ortega'nın da hatalı davrandığını ifade eden Özdemir, ''Bu konuda Ortega da biraz suçlu. Madem böyle bir durumu var, neden böyle davranmadan önce yetkililerle konuşmuyorsun. İdari koordinatör ile menajerlerinle görüş, gel bizimle konuş. Neden böyle davranıyorsun '' dedi. 
     Özdemir, iyi gittikleri bir dönemde Washington'un hastalığından sonra Ortega olayının ortaya çıktığını kaydederek, ''Bu dönemde böyle bir olay yaşanmamalıydı'' diye konuştu. 
     Bu arada yönetim kurulu üyesi Hakan Bilal Kutlualp ise, Ortega konusunda şu anda suların durulduğunu, sıkıntılı bir durumun kalmadığını, akşam saatlerinde bu konuda daha geniş bir açıklama yapabileceklerini kaydetti. 
     





</TEXT>
</DOC>
