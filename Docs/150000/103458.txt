<DOC>
<DOCNO> 103458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/23/guncel/gun08.html </URL>
<DATE> 2002/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Teröristlerle haber pazarlığı olur mu 
</HEADLINE>
<TEXT>

ÇAPRAZ ATEŞ 
     BELMA AKÇURA 

     Terör örgütü El Kaide’nin kimyasal ve biyolojik silahları köpekler üzerinde denediğini kanıtlayan video kasetlerin, Amerikan CNN ve CBS televizyonları tarafından 30 bin dolara satın alındığı ortaya çıktı. Bu gelişme, medyanın haber ve fotoğraf için teröristlerle pazarlık yapıp yapamayacağı sorusunu gündeme getirdi. 
     
     Fatih Karaca RTÜK Başkanı 
Yayıncılık etiğine aykırı      Biz, Radyo Televizyon Üst Kurulu olarak ülkemizde yerleşik tüm radyo ve televizyon kuruluşlarının regülasyon otoritesiyiz, üst denetim organıyız. Dolayısıyla Türkiye’de hiçbir radyo televizyoncunun etik manada terör örgütleri ile bunu yayınlamak adına da olsa bir ilişkiye girmelerinin yayıncılık etiği ile bağdaşmayacağını ve böyle bir şeyin de kabul edilemeyeceğini düşünüyorum. Hiçbir terör örgütü ile radyo ve televizyon kuruluşlarının bir ilişkiye geçmesi bizim tarafımızdan düşünülemeyeceğine göre görüş ifade etmemizin doğru olmadığı kanaatindeyim. Olay Türkiye dışında gerçekleştiği için de böyle bir konuda yorum yapmamız söz konusu olamaz. 
     
     Yusuf El - Şerif El Cezire TV - Türkiye Temsilcisi 
Pazarlık doğru değil      El Kaide bir terör örgütüdür. Bunun zamanlaması ve haber değeri bizim için önemli. Dolayısıyla basın terör örgütlerinin de kasetlerini almalı. Sadece ABD’ye karşı bir eylem söz konusu olduğunda bunu alıp kullanıyor ama başka yerlerde bir eylem yaptığında bunu kullanmıyorsanız burada basın özgürlüğü ve basını kimin kullandığı sorusu ortaya çıkar. Bu kasetler elime gelse alır yayınlardım. Bana gelen bir kasede önce habercilik açısından bakarım. Para vermem, pazarlık etmem. "Bu kasetler gazetecilik açısından topluma hizmet eder mi " sorusunu iyi değerlendirmek gerek. Ladin’in yayınlamadığımız kasetleri var. Propagandasını yapmadık, çünkü bu kasetlerin içinde habercilik yoktu. 
     
     Oktay Ekşi Basın Konseyi Başkanı 
Kamu yararı varsa alınır      Hem bireysel olarak hem de gazeteciler olarak bizleri ikilem içerisinde bırakan konular vardır ve bunlarda berraklaşabilmek de uzun deneyimlere bağlıdır. Gazetecilikte de bu konularda bir bedel ödeyerek haber malzemesini satın almak etik açıdan doğru mudur konusu tartışılmaktadır. İyi bir gazetecilik ürünü olarak bazı görüntüleri yayımlamanız doğru mu, değil mi tartışmasını biz de zaman zaman yaparız. Dolayısıyla bunları, olayın toplumsal yarar açısından değeri var mı, yok mu sorusuna verilecek yanıtla karara bağlamak uygun düşer. Toplumsal yarar söz konusuysa bedel ödeyerek haber malzemesini satın almak bence mümkündür. 
     
     Prof. Dr Galip İsen Terör uzmanı 
CNN doğru olanı yaptı      Haber satın almayı gazetecilik açısından etik bulmuyorum, ancak para ile haber satın alınabiliyorsa, teröristlerden de alınabilir. Bence CNN bu vakada doğru olanı yaptı. Eğer bu ödenen paralar örgüte gitti diye düşünülüyorsa El Kaide dolaylı yollarla da kendi vahşetini ticari bir meta haline dönüştürebilir. Önemli olan para vermeden alıp yayınladığınız bir haber, haber değeri taşıyorsa, bu habere fatura ödemek haberin haber değerini ortadan kaldırır mı sorusuna yanıt vermek. Bence kaldırmaz. Eğer sorun bu şekilde terörün veya terör örgütünün reklamının yapıldığı ise o zaman da neyin haber, neyin propaganda oluşturduğu konusundaki editör görüşüne güvenmemiz gerekiyor. 
     



 GÜNCEL 













</TEXT>
</DOC>
