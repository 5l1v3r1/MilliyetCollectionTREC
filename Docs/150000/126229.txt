<DOC>
<DOCNO> 126229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/22/son/sontur02.html </URL>
<DATE> 2002/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyoğlu'nda yangın 2 ölü... 
</HEADLINE>
<TEXT>

     Beyoğlu'nda ahşap bir binada çıkan yangında 2 çocuk öldü, dumandan etkilenen 5 kişi de hastaneye kaldırıldı. 
     Hasköy Arabacı Meydanı Hacı Şaban Mektebi Sokak'taki 3 katlı ahşap binada henüz belirlenemeyen bir nedenle yangın çıktı. Yangında, Gülsüm Ersoy, Fatma Cabaz, Emine Tembel, Gülten Tembel ve Meral Kanatoğlu, polis ekipleri ve vatandaşlar tarafından yoğun duman altında kalan binadan çıkarıldı. 
     Gülsüm Ersoy'un 2 yaşındaki kızı Gözde ile 4 yaşındaki oğlu Fatih ise alevlerin sardığı binada kaldı. 
     Olay yerine gelen Şişli, Beyoğlu ve Alibeyköy itfaiye ekipleri, alevlere müdahale ederken, yangın nedeniyle binanın iç kısımlarında çökme meydana geldi. 
     Yaklaşık bir saatlik çalışma sonucunda yangını kontrol altına alarak binaya giren itfaiye ekipleri, dumandan zehirlenerek ölen Gözde ve Fatih Ersoy'un cesetlerini enkaz altından çıkardı. 
     SSK Okmeydanı Hastanesi'ne kaldırılan çocukların annesi Gülsüm Ersoy ile diğer 4 kişi tedavi altına alındı. 
     





</TEXT>
</DOC>
