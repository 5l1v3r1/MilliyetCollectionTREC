<DOC>
<DOCNO> 111536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/07/siyaset/siy03.html </URL>
<DATE> 2002/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'da bunlar konuşuluyor 
</HEADLINE>
<TEXT>

     SERPİL ÇEVİKCAN 

Meclis vekiller için temizleniyor      Listelere giremeyen, seçilmesinin olanaksız olduğu sıralara konulan ve partisi baraj altında kalacak milletvekilleri TBMM’deki odalarını şimdiden toplamaya başladı. Bir çok milletvekili bir daha dönemeyecekleri için odalarını boşaltırken, Meclis Başkanlığı da yeni gelecek milletvekilleri için onarım ve köklü bir temizlik işine girişti. Yoğun temizlik seferberiliği sırasında Başkanlığın en büyük sorunu, Meclis’te zaman zaman sayıları arttığı için ortalıkta cirit atmaya başlayan fareler. Şu günlerde milletvekillerinin odalarında özellikle cam kenarlarında radyatörlerin altına yerleştirilen plastik tabaklar ve üzerlerine yapıştırılan, "Dikkat fare zehirlemesi yapılmıştır. Dokunmayın" uyarıları dikkat çekiyor. Meclis Başkanlığı, farelere karşı mücadeleyi kazanabilirse, yeni milletvekilleri gelmeden radyatörlerin üzerindeki fare zehiri uyarıları da sökülmüş olacak. 
     
Cem’in ismi YTP’nin önüne geçti      Genel Başkan İsmail Cem’in ismi, seçmen üzerinde YTP’den daha fazla etki bırakıyor. Cem birçok ankette, "En güvenilir lider, en güvenilir Başbakan" sorusuna verilen yanıtta ilk iki sıradan birinde yer alıyor. Bu sonuçlar YTP’de seçim kampanyasının ana temasının da değişmesine neden oldu. Cem, artık konuşmalarında vatandaşlara "Sandıkta partiye oy verirken aynı zamanda Genel Başkan isimlerine de oy vereceksiniz. Partiyi olduğu kadar Başbakanı da seçeceksiniz. O isimlerden en güvendiğiniz kimse ona oy verin" çağrısı yapıyor. 
     
Baykal-Ecevit komşuluğu bitiyor      Ankara’da siyasetin resmi mek nları Meclis ve Başbakanlık’tır ancak Başkent siyasetiyle özdeşleşmiş ikinci merkez, ünlü Or - An semtidir. Gözlerden uzak kalmak isteyen seçkin siyasilerin muhiti olan eski Or - An, zaman içinde milletvekili lojmanlarının eklenmesiyle imaj değiştirdi. Ama hep Ecevit’lerin, Baykal’ların, Türkeş’lerin ismiyle anıldı. Şimdi Or - An’ı ünlü yapan isimlerin başında yer alan Deniz Baykal, Ecevit’ten önce taşındığı ve 30 yıldır Ecevit’e komşu yaşadığı bu semti terk ediyor. 1973 yılında ilk kez milletvekili olduğunda taşındığı evinden seçim sonrasında ayrılıyor. Ankara’nın banliyösünde yer alan gözde mekanlarından Angora Evleri’ndeki üye olduğu konutu tamamlanan Baykal "taşınma öykülerini" anlatırken, "30 yıl önce yine seçimlerde uğraşıyordum, evi Olcay taşıdı. Şimdi yine aynı şey olacak" diyormuş. Arkasında "eski Or - An’ı" hiç bırakmayan tek lider olan Ecevit’i ve 30 yıllık anılarını bırakarak. 
     
Rahşan Hanım’ın doktora ihtiyacı yok      Başbakan Ecevit’in miyasteni rahatsızlığıyla uç veren ve DSP’nin bölünmesine kadar varan hastalık sürecine ilişkin çok şey yazıldı. Konulan teşhisler, uygulanan tedaviler, seçilen doktorlar, hastane günleri, nekahat dönemi... Ecevit, şimdi korsesini ev içinde kullanmayacak ve kendisini tek bir doktora emanet edecek kadar iyi görünüyor. Peki bu çalkantılı dönemde Ecevit hergün onlarca doktorla muhatap olurken 1925 doğumlu eşinden iki yaş büyük olan Rahşan Ecevit’in sağlığıyla kimse ilgilenmedi mi Kulislere yansıyan bilgilere bakılırsa Başbakan’ın Başkent Hastane ekibince tedavi edildiği dönemde Rahşan Hanım’la ilgili bir muayene ve değerlendirme olmamış. Ancak Ecevit’lerin sessiz sedasız ortaya çıkan ve öyle de çalışan yeni doktorları Mücahit Pehlivan, Rahşan Hanım’a da bakıyormuş. Milliyet’e ulaşan bilgilere göre Rahşan Ecevit’in genel durumu son derece iyiymiş. Herhangi bir ilaç kullanmasını gerektiren hiçbir rahatsızlığı saptanmamış. 
     
DSP’li gripzedeler neden dinlenmiyor      Mevsim dönemlerinin klasik rahatsızlığı olan grip pek çok vatandaş gibi siyasileri de vuruyor. Gripten nasibini alanların arasında DSP’nin kurmayları da var. Tayfun İçli, Zeki Sezer, Süleyman Yağız gibi isimler soğukalgınlığı, nezle gibi sağlık sorunlarıyla boğuşuyorlar. Ancak, ne olursa olsun yatağa düşmüyorlar DSP kulislerine göre, bunun nedeni, Rahşan Ecevit’in "Aman 3 Kasım’a kadar dayanın. Herkes çalışacak" ricasıymış 
     



 SİYASET 



















</TEXT>
</DOC>
