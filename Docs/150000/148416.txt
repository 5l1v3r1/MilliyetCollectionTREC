<DOC>
<DOCNO> 148416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/08/son/sonspo32.html </URL>
<DATE> 2003/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Panathinaikos İstanbul'a geldi... 
</HEADLINE>
<TEXT>

     Avrupa Erkekler Basketbol Ligi'nde, Ülkerspor ile yarın karşılaşacak olan Yunanistan'ın Panathinaikos takımı İstanbul'a geldi. 
     Panathinaikos'un başarılı Türk oyuncusu İbrahim Kutluay, Atatürk Havalimanı'nda yaptığı açıklamada, bu maçın kendisi için son derece önemli olduğunu belirterek, ''Üç yıldır yurtdışında oynuyorum. İlk defa Panathinaikos formasıyla Türkiye'de seyircilerin önünde bir karşılaşmaya çıkacağım. Bu bakımdan benim için anlamlı bir karşılaşma olacak'' dedi. 
     Ülkerspor'un, Avrupa Ligi'nde bir iddiasının kalmadığını, ancak kendilerinin iddialı durumlarının devam ettiğini kaydeden Kutluay, ''Kazanmamız gereken bir karşılaşma. Türk seyircileri, hem beni, hem Ülkerspor'u seyretmeleri için maça bekliyorum. Güzel bir maç olacak'' diye konuştu. 
     Milli basketbolcu, Yunanistan'da basketbol oynamaktan son derece mutlu olduğunu da söyledi. 
     Kutluay, Fenerbahçe Futbol Takımı'nın durumuyla ilgili bir soru üzerine ise ''Şu an içinde bulunduğu durumdan son derece üzgünüm. Bir an önce toparlanmalarını diliyorum'' dedi. 
     





</TEXT>
</DOC>
