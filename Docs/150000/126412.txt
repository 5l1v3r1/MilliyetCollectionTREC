<DOC>
<DOCNO> 126412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/23/son/sonspo19.html </URL>
<DATE> 2002/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Nihat Türkiye'ye geldi... 
</HEADLINE>
<TEXT>

     İspanya'nın Real Sociedad takımında oynayan Nihat Kahveci, tatil için Türkiye'ye geldi. 
     Atatürk Havalimanı'nda gazetecilerin sorularını cevaplandıran Nihat, yurtdışında bir haftalık tatil olduğunu, lige de başka ara verilmemesi nedeniyle ailesini ve sevdiklerini görmek için Türkiye'ye geldiğini söyledi. 
     İspanya'da yenilgisiz lider olduklarını hatırlatan Nihat, ''Takım olarak çok iyi gidiyoruz. Ben de elimden geleni yapıyorum. İyi oynuyoruz. Bunu sonuna kadar sürdürmek niyetindeyiz. Her maça gol atmak için çıkıyorum. Türk halkının duasıyla bana destek olduğu bilinciyle sahaya çıkıyorum'' dedi. 
     Genç futbolcu, İspanya'da en iyi yabancı futbolcu adayları arasında gösterilmesinin de gurur verici olduğunu söyledi. 
     Beşiktaş'ı nasıl değerlendirdiğinin sorulması üzerine Nihat, ''Maşallah iyi gidiyorlar. Onlar da bizim gibi yenilgisiz lider. Bu sene şampiyon olacaklarına inanıyorum'' diye konuştu. 
     Nihat, Avrupa'dan transfer teklifi alıp almadığının ve Türkiye'ye dönmeyi düşünüp düşünmediğinin sorulması üzerine de, ''Öyle birşey yok. Transfer konusunda konuşmak istemiyorum. Çünkü konuştuklarım İspanya'da yanlış anlaşılıyor. Bu tür haberler takımımla sorun yaşamama neden oluyor'' dedi. 
     





</TEXT>
</DOC>
