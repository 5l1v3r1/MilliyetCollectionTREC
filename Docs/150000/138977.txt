<DOC>
<DOCNO> 138977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/25/son/sonspo18.html </URL>
<DATE> 2003/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Rıza Çalımbay Turu geçemesek de Porto'yu yenmek istiyoruz 
</HEADLINE>
<TEXT>

     Denizlispor Teknik Direktörü Rıza Çalımbay, ''Tur şansını artık kendimiz yaratmalıyız'' dedi. 
     Çalımbay, düzenlediği basın toplantısında, 27 Şubat Perşembe günü oynanacak Denizlispor-Porto UEFA Kupası 4. tur rövanş karşılaşmasıyla ilgili değerlendirmelerde bulundu. 
     İlk maçta elde edilen skoru beklemediklerini, bireysel hatalar yaptıklarını dile getiren Çalımbay, ''İlk maçtaki 6-1'lik bir skor beklemiyorduk. Karşılaşmanın ilk yarısında çok iyiydik. Oyunun aktif olduğu dakikalarda değil de, ölü pozisyonlardan gol yememiz beni üzdü. 2 veya 3 farklı mağlubiyetlerde bile turu geçebilirdik. Maçın hakemi, kartlarla futbolcularımızı sindirdi'' diye konuştu. 
     Perşembe günü yapılacak karşılaşmada, tur şansını ''artık'' kendilerinin yaratması gerektiğine dikkat çeken Çalımbay, şunları söyledi 
     ''Maça iyi başlamamız gerekiyor. Denizlispor, UEFA Kupası karşılaşmalarında, kendi sahasında gol yemeyen tek takım durumunda. Turu geçemesek bile Porto'yu burada yenmek istiyoruz. Rakibin defansı iyi değil. Orta saha ve forvette çok iyiler. Defans rahatlığını değerlendirmek istiyoruz. Porto'da oynanan maçta kaleci Heinen hastaydı. Yedek kaleci Süleyman da hasta. Her ikisinin de oynayamama ihtimalinde, kaleye üçüncü kaleci Soner geçecek. Sakatlarımız Serdar ve Bülent Üçüncü oynayamayacak.'' Denizlispor'un Pamukkale'deki River Licus Oteli'nde kampa girdiği bildirildi. 
     





</TEXT>
</DOC>
