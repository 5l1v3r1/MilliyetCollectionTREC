<DOC>
<DOCNO> 108337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/18/son/sontur20.html </URL>
<DATE> 2002/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya'da polisin çarpıp kaçtığı kadın öldü... 
</HEADLINE>
<TEXT>

     Antalya'da geçen hafta, meydana gelen kazada ağır yaralanan Hatice Karanevil, yaşam mücadelesini kaybetti. Beyin ölümü gerçekleşen Karanevil'in organları, eşi tarafından bağışlandı. 
     Antalya'da 10 Eylül'de Hürriyet Caddesi'nde meydana gelen olayda, polis memuru Necdet Tuğrul Taş, kullandığı 34 TF 7015 plakalı özel otomobili ile bisikletiyle yolda giden Hatice Karanevil'e çarpmış ve olay yerinden kaçmış, daha sonra da meslektaşları tarafından yakalanmıştı. 
     Olayda sol ayağı kopan ve ağır yaralanan 2 çocuk annesi 30 yaşındaki Hatice Karanevil, hemen ameliyata alınmış, ancak aşırı kan kaybı nedeniyle hayati tehlikeyi atlatamamıştı. Sekiz gündür Akdeniz Üniversitesi Hastanesi'nde yaşam savaşı veren Karanevil, dün gece beyin ölümü gerçekleşmesi sonucu hayatını kaybetti. Karanevil'in organları, eşi Mehmet Karanevil tarafından bağışlandı. 
     
     ORGANLARI HAYAT VERECEK 
     Organ bağışının ardından harekete geçen Organ Nakli Araştırma ve Uygulama Merkezi uzmanları, Hatice Karanevil'in karaciğerinin bir kısmı ile kalbi, kalp kapakçıkları ve kornealarının nakledilebileceğini belirlediler ve uygun donör arayışına girdiler. 
     Yapılan çalışmalar sonucu uygun hastalar belirlendi ve nakledilmek üzere karaciğer Ege Üniversitesi'ne, kalp ise İstanbul'a gönderildi. Kornea ve kalp kapakçıkları ise Akdeniz Üniversitesi'nde bekletiliyor. 
     
     ''HATİCE'LER YAŞASIN İSTEDİM'' 
     Eşinin cenazesini bu sabah Akdeniz Üniversitesi Hastanesi morgundan alan boyacı Mehmet Karanevil, kendisinin ve 2 çocuğunun halen olayın şokunda olduklarını söyledi. Eşinin, eşinin kaza sırasında çok çektiğini belirten Mehmet Karanevil, ''Eşim çok acı çekti. Bir Hatice öldü ama onun organları ile 2-3 Hatice, Haticeler yaşasın istedim. Bu nedenle de organlarını bağışladım'' dedi. 
     Mehmet Karanevil, kazayı yapan, kaçtıktan sonra meslektaşları tarafından yakalanan ve çıkarıldığı mehkemece tutuksuz yargılanmak üzere serbest bırakılan polis memuru Necdet Tuğrul Taş hakkında şikayetçi olduğunu da belirterek, ayağının kopmasına rağmen eşinin polisin aracının camının önünde uzun süre taşındığını söyledi. Karanevil, bunun için şahitleri bulunduğunu kaydederek, ''Polis memurundan şikayetçiyim'' diye konuştu. 
     





</TEXT>
</DOC>
