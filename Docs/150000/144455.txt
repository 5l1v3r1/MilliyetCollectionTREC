<DOC>
<DOCNO> 144455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/22/yasam/yas02.html </URL>
<DATE> 2003/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Minicik fındığın yaptığına bak 
</HEADLINE>
<TEXT>

8 yaşındaki Enes birden ateşlendi, nefes alamıyordu hastaneye götürdüğünde kalbi durmuştu. Enes hayata döndürüldüğünde sorumlu da bulundu Bir fındık 
     ASLI ÖKTENER İstanbul 

     İlkokul ikinci sınıf öğrencisi 8 yaşındaki Enes Sancak, sol akciğere bağlı solunum yoluna kaçan bir fındık yüzünden az daha yaşamını yitiriyordu. 
     Enes, 23 Şubat akşamı bir avuç fındık attı ağzına. Ardından öksürmeye başladı. Kısa sürede kendine geldi, ancak iki gün sonra yüksek ateşle, öksürük başladı. 
     
     Kalbi durmuştu 
     Ailesi grip olduğunu düşündü. Ertesi gün nefes almakta iyice güçlük çekince Enes, Özel Doğan Hastanesi’ne götürüldü. Ancak hastaneye varıldığında çocuğun kalbi durmuştu. Ve Enes kalp masajının ardından yeniden nefes almaya başladı. Yoğun bakıma alındı. Sol akciğer röntgeninde iltihaba rastlandı. Ayrıca karaciğer ve böbrek yetmezliği de vardı. 
     Dr. Erhan Özel, solunum yoluna yabancı bir cisim kaçıp kaçmadığını tespit için riski göze aldı. Enes’i bronkoskopi yöntemiyle akciğerlerini incelemeye başladı. Önce iltihap çekildi. Sol akciğer yolunda iri bir fındığa rastlandı. 
     
     Sonunda çıkardık 
     Fındığı çıkarmanın üç saatlerini aldığını belirten Özel, "Enes’e bronkoskopi yapıyor, oksijen de veriyorduk. Aletin ucundaki pens yardımıyla fındığı çıkardık. Enes’in nefes alış - verişi düzeldi. 10 gün sonra da taburcu edildi. Şimdi gayet sağlıklı" dedi. 
     



 YAŞAM 


















</TEXT>
</DOC>
