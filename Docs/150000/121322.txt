<DOC>
<DOCNO> 121322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/27/son/sondun19.html </URL>
<DATE> 2002/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Michael Jackson ''Pop müzikten hoşlanmıyorum'' 
</HEADLINE>
<TEXT>

     Amerikalı ünlü pop müzik sanatçısı Michael Jackson, şaşırtıcı bir şekilde, ''pop müzikten hoşlanmadığını'' söyledi. 
     Müzik kariyerinde 210 milyondan fazla albümü satılan Jackson, Almanya'da yayımlanan Bunte dergisine verdiği demeçte, klasik müzik CD'leri satın almasının gerekçesini, ''Pop müzikten hoşlanmıyorum'' diye açıkladı. 
     Almanya'nın başkenti Berlin'e ''Bambi'' medya ödüllerini almak üzere geçen hafta gelen Jackson, kentteki kısa alışveriş turunda, pop müzik yerine klasik müzik CD'leri aldı. 
     ''Pop'un kralı'' Jackson'ı, korumaları olmadan girdiği mağazada ilk anda kimse farketmedi. Jackson, ''Berlin'de alışverişe gitmeyi seviyorum. İnanılmaz, nerede olursam olayım her zaman takip ediliyorum. Alışverişe giden normal bir insan gibi, mağazaya girebilme deneyimine ihtiyacım var'' dedi. 
     Almanya'da, kaldığı otelin balkonundan bebeğini sarkıtarak hayranlarına göstermek istediği için sert eleştirilere maruz kalan Jackson, Berlin'de turistik yerleri gezerek, yoksul ailelerle buluşarak ve yardım müzayedelerine katılarak oldukça hareketli bir hafta geçirdi. 
     





</TEXT>
</DOC>
