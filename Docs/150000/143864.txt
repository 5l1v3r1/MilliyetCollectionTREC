<DOC>
<DOCNO> 143864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/20/son/sondun41.html </URL>
<DATE> 2003/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, bir operasyon da Afganistan'da yapıyor... Adı "Cesur Vuruş" 
</HEADLINE>
<TEXT>

     ABD, Irak'ta Devlet Başkanı Saddam Hüseyin ve oğullarını iktidardan uzaklaştırmak için bu sabaha karşı başlattığı operasyona koşut olarak Afganistan'da da El Kaide militanlarına karşı operasyon başlattı. 
     1000 Amerikan askeri, helikopterler desteğinde güney Afganistan'daki köyleri, El Kaide avı için taramaya başladı. 
     Resmi adıyla ''Valiant Strike Cesur Vuruş'' adını taşıyan operasyon hakkında bilgi veren, başkent Kabil'in kuzeyindeki Amerikan hava üssü Bagram'daki sözcü Albay Roger King, Washington'daki askeri yetkililerin, güneyde Kandahar bölgesi köyleri yakınındaki mağaralardan El Kaide'nin telsiz muhaberatını saptadığını bildirdi. 
     Hamid Karzai'nin merkez hükümetine bağlı Kandahar valiliğinin sözcüsü Halid Peştun'un verdiği bilgiye göre, Saddam Hüseyin'e yönelik savaş bugün şafakla başlarken, Afganistan'daki paralel Amerikan operasyonu, Taliban'ın Bin Ladin ile birlikte 1.5 yıldır ''yakalanamayan'' lideri Molla Ömer'in aşiret bağlarının bulunduğu Kandahar'a bağlı Maruf bölgesinde yoğunlaştı. 
     Maruf bölgesi operasyonunda üç köy mercek altına alındı. Afgan güçleri de yardım için harekata katıldı. 
     ABD'nin bugünkü Afganistan operasyonunun, bölgede 1 yıl önceki ''Anakonda'' operasyonundan beri en büyük askeri girişim olduğu bildirildi. 
     ABD ordusunda ''Blackhawk Karadoğan '', ''Apache Apaçi '' ve ''Chinook Kavuran Yel '' savaş helikopterleriyle zırhlı kara araçları Kandahar operasyonuna katıldı. 
     Amerikan askeri kaynaklarının Associated Press'e verdikleri bilgiye göre, Kandahar'daki operasyon birkaç gün sürebilir. 
     Operasyonun ''hala aranan'' Molla Ömer'i hedef alıp almadığı belli değil. 
     Kandahar operasyonu, Amerikan 82. Hava İndirme Tümeni'ne bağlı 800 mevcutlu ''Ak Şeytanlar'' komando alayı tarafından yürütülüyor. 
     Afgan ve Amerikalı yetkililer, Taliban, El Kaide ve Amerikan düşmanı olan eski Şii Afgan başbakanı Gülbeddin Hikmetyar'a bağlı ''kalıntıların'' son haftalarda güney Afganistan'da Karzai hükümetine bağlı merkezlere saldırıları artırdıklarını kaydediyor. Pakistan sınırı yakınında Şerabik karakolunda dün pusuya düşürülen üç Afgan askeri, boğazları kesilerek öldürüldü. Spinboldak emniyet müdürü Abdurrezzak Pencşiri, saldırıdan sorumlu görülen 5 Taliban savaşçısının yakalandığını bildirdi. 
     ABD hükümeti yetkilileri, Pakistan'da 1 Mart'ta yakalanan, ''11 Eylül'ün üç numaralı beyni'' olarak nitelendirilen Halid Şeyh Muhammed'in sorgusu sırasında önemli bilgiler verdiğini, işbirliği yaptığını, başka aranan teröristlerin yakalanmasını sağladığını belirtiyorlar. 
     ABD, 11 Eylül terör saldırılarının ardından 7 Ekim 2001'de Afganistan'da ''Sonsuz Özgürlük'' harekatına girişti. İyi eğitimli Arap hava korsanlarınca kaçırılan yolcu uçaklarıyla düzenlenen intihar darbesinin beyni olarak, Suudi milyarder Usame Bin Ladin ve örgütü El Kaide örgütü gösterildiğinden, ABD, Afganistan'daki aşırı dinci Taliban rejimini devirdi. 
     





</TEXT>
</DOC>
