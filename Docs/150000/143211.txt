<DOC>
<DOCNO> 143211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/17/son/soneko31.html </URL>
<DATE> 2003/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İTO Başkanı Menfaatlerimiz, ABD'nin yanında olmayı gerektiriyor 
</HEADLINE>
<TEXT>

     İstanbul Ticaret Odası İTO Yönetim Kurulu Başkanı Mehmet Yıldırım, hükümetin ''Irak konusunda ne yapacağını netleştirmesi gerektiğini'' ifade ederek, ''ABD'nin müdahalesi kesin olduğuna göre, bugünkü iç ve dış şartlar karşısında Türkiye'nin yüksek menfaatleri, ABD'nin yanında olmayı gerektiriyor'' dedi. 
     Yıldırım, yaptığı yazılı açıklamada, ''hükümetin Irak politikasının ekonomik dengelerin istikrarını tehlikeye soktuğunu, Irak konusunda hükümetin milli bir politika oluşturamadığını ve ne yapacağını bilmez bir görünüm sergilediğini'' öne sürdü. 
     Savaşı hiç kimsenin istemediğini, Türkiye'nin de savaş çıkmaması konusunda gerekli gayreti gösterdiğini belirten İTO Başkanı, ''Ancak, ABD'nin müdahalesi kesin olduğuna göre, bugünkü iç ve dış şartlar karşısında Türkiye'nin yüksek menfaatleri, ABD'nin yanında olmayı gerektiriyor'' dedi. 
     Türkiye'nin, ''ABD ile hareket ederek savaş sonrası Irak'ta Türkiye aleyhine bir siyasi oluşumu engelleyebileceğini, Musul ve Kerkük'teki Türkmen varlığının devamını sağlayabileceğini'' kaydeden Yıldırım, ''Türkiye böylece, AB tam üyelik sürecinde, sanıldığının aksine daha netice alıcı pozisyona girer'' dedi. 
     
     ''BORSA'NIN ÇÖKMEMESİ ABD İLE BİRLİKTELİĞE BAĞLI'' 
     ''Milli dava olan Kıbrıs konusunda, ABD'nin Türkiye lehine olan yapıcı etkisinin inkar edilemeyeceğini'' ifade eden Yıldırım, şunları kaydetti 
     ''Savaş birlikteliğinin, daha bariz şekilde, ABD'nin Kıbrıs konusunda etkin müdahalelere vesile olacağı düşünülmektedir. Türkiye'nin savaş sonrası Irak ile ekonomik ve ticari ilişkilerinin seyri, ABD ile işbirliğine bağlıdır. Böylece bu ülkeye yönelik ihracatımızda patlama ve yıkılan Irak'ın imar faaliyetlerinden müteahhitlerimizin büyük pay alması kaçınılmazdır.'' Yıldırım, Türkiye'nin ekonomik yönden bir ''sırat köprüsünden geçtiğini'' belirterek, ekonomik programın yürüyebilmesi, Borsa'nın çökmemesi ve dövizin fırlamamasının, ABD ile birlikteliğe bağlı olduğunu savundu. 
     ''Genelkurmay Başkanı'nın açıklamasına ve desteğine rağmen, kararsız tutumun devam ettiğini ve zamanın Türkiye'nin aleyhine işlediğini'' ifade eden Yıldırım, ''ABD, henüz ön dişlerini gösterdi, daha azı dişlerini göstermedi'' ifadesini kullandı. 
     Hükümetin, ''Irak konusunda ne yapacağını netleştirmesini'' isteyen Yıldırım, hükümetin tutumunun iş dünyasını tedirgin ettiğini, ekonominin olumsuz bekleyişler içine girdiğini belirterek, ''Tren kaçmadan son vagonu yakalayalım'' dedi. 
     





</TEXT>
</DOC>
