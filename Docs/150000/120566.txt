<DOC>
<DOCNO> 120566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/23/spor/spo07.html </URL>
<DATE> 2002/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Olimpiyatta kaos 
</HEADLINE>
<TEXT>

Köklü değişime hazırlanan IOC’ye tepki büyüyor. Güreşten, atletizme kadar sporu olimpik deprem bekliyor 
     MURAT AĞCA 

     ULUSLARARASI Olimpiyat Komitesi IOC , oyunlarda köklü değişimleri bu ay sonunda karara bağlayacağı Meksika’daki 114. Genel Kurul öncesi tepkiler nedeniyle iyice köşeye sıkıştı. Yarım asır aradan sonra bütün programı gözden geçirerek, bazı sporları olimpiyat dışı bırakacak olan IOC’ye, Yaz Olimpiyat Oyunları Federasyonlar Birliği ASOİF de bayrak açtı. Olimpiyatta yer alan 28 üye uluslararası federasyon, tarihte ilk kez toplu halde değişikliklere karşı çıktı. 
     ASOİF üyeleri, ABD’nin lobisiyle rugby ve golfe olimpiyatta yer açılması için birçok sporun harcandığını savundu. Olimpik Program Komisyonu’nun raporuna göre indirim üç grupta toplanacak. Bazı branşlar tamamen çıkartılacak. Bazı sporlarda branş sayısı azaltılacak. Diğer sporlarda da sporcu sayısı düşürülecek. Atina 2004’te 10 bin 500 ile sınırlanacak sporcu sayısı, Pekin 2008’de 10 bine inecek, idareci sayısında da indirim olacak. 
     KOMİSYONUN raporu IOC Genel Kurulu’nda tamamen kabul görürse, beyzbol, modern pentatlon, softball oyunlardan çıkacak. Güreşte serbest ya da grekoromen tamamen kalkacak. Atletizmde yürüyüş, kanoda slalom, binicilikte üç gün yarışları, yelken ve yüzmede bazı dallar oyunlara alınmayacak. Atıcılık, kürek ve badminton gibi dallarda sporcu sayısı indirilecek. Komisyon ayrıca, motor ve beyin sporlarının da oyunlara girmemesi yolunda tavsiye kararı aldı. 
     



 SPOR 




























</TEXT>
</DOC>
