<DOC>
<DOCNO> 123794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/10/son/sontur05.html </URL>
<DATE> 2002/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadıköy'de trafik kazası 5 yaralı 
</HEADLINE>
<TEXT>

     İstanbul - Kadıköy'de, 4 aracın çarpıştığı kazada 5 kişi yaralandı. 
     Edinilen bilgiye göre, Yakup Sadıç yönetimindeki 16 R 2743 plakalı otomobil, E-5 Karayolu Göztepe köprüaltı mevkiinde, aşırı hız ve yolun kaygan olması nedeniyle önünde giden başka bir otomobile çarptı. Bu otomobil de aynı yönde giden 34 ARR 21 plakalı kamyonete, kamyonet ise önündeki 34 TU 7569 plakalı midibüse vurdu. Çarpma sonucunda savrulup yolun karşısına geçen midibüs, bariyerlere çarparak durdu. 
     Kazada, sürücülerden Yakup Sadıç ve yanındaki Aydın Eşref, araçta sıkıştı. Arka koltukta oturan 1'i bayan 2 kişi ile kamyonet sürücüsü de yaralandı. 
     3 yaralı çevre hastanelere kaldırılırken, Sadıç ile Eşref ise itfaiye ekiplerinin otomobilin tavanı ile kapılarını kesmeleri sonucunda kurtarıldı. 
     Yaralılardan Eşref Dr. Lütfi Kırdar Kartal Eğitim ve Araştırma Hastanesi'ne, Sadıç da Haydarpaşa Numune Hastanesi'ne kaldırılarak tedavi altına alındı. 
     





</TEXT>
</DOC>
