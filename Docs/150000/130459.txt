<DOC>
<DOCNO> 130459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/13/spor/spo01.html </URL>
<DATE> 2003/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Transferde U dönüşü 
</HEADLINE>
<TEXT>

     ORHAN YILDIRIM 

Ezeli rakiplerinin yeni yıldızlarla kadrolarını güçlendirmesi Beşiktaş’ı da uyandırdı. Yönetim karar değişikliğine gidip, takviye için kolları sıvadı 
     Bilgili takipte 
     TEKNİK Direktör Mircea Lucescu’nun isteğiyle transfer yapmama kararı alan Beşiktaş, Galatasaray ve Fenerbahçe’nin kadrolarını güçlendirmesi üzerine geri adım attı. Paris’te bulunan Başkan Serdar Bilgili’nin menajer Sinan Engin aracılığıyla Rumen hocaya, "İsim belirle" mesajı gönderdiği iddia edildi. Bilgili’nin yıldız oyuncu transferinde ısrarlı olduğu da vurgulandı. 
     
     Revivo teklifi 
     REVİVO’NUN, Fenerbahçe’den ayrılmadan önce menajerleri aracılığıyla Beşiktaş’a da haber gönderdiği belirtildi. Ancak Siyah - Beyazlı yöneticilerin teklife, "Önce Fenerbahçe’den ayrılsın, sonra bakarız" yanıtını verdiği öğrenildi. Öte yandan Beşiktaş, sorun haline gelen Amaral’ı alacaklarına karşılık olarak bonservisini vererek gönderme kararı aldı. 
     
     Djalminha iddiası 
     BEŞİKTAŞ’IN sezon başında Galatasaray ile birlikte almak için uğraş verdiği Djalminha’nın yeniden gündeme geldiği ifade edildi. Halen Daum’un çalıştırdığı A.Wien’de kiralık olarak top koşturan Brezilyalı futbolcu ile Antalya kampında bir görüşme yapıldığı iddia edildi. Lucescu, Djalminha için, "Şimdi görüp hatırını sorsam, aldık diye haber olur" diye konuştu. 
     
Cordoba formülü      BEŞİKTAŞ’IN Cordoba’nın bonservisini almak için Boca Juniors Kulübü ile yaptığı görüşmelerin perde arkası gün yüzüne çıktı. Brezilya kulübü ile yapılan anlaşma gereğince, Beşiktaş’ın, sezon sonunda 2.5 milyon dolar karşılığında Kolombiyalı kalecinin bonservisini alabileceği belirtildi. Ancak yöneticilerin bu fiyatı çok bulduğu, indirim için pazarlık yaptığı açıklandı. 
     SÖZLEŞMEDE açık olarak belirtilen anlaşma şartını yumuşatmayan Boca Juniors, sezon sonunda Cordoba’yı geri almak için ısrarcı bir tutum sergiliyor. Yönetim ise bu parayı kesinlikle ödememe kararı aldı. Siyah-Beyazlılar’ın, yeni sezonda kaleyi Hırvatistan Milli Takım’ın kalecisi Pletikosa’ya emanet etmek için girişimlerini sürdürdüğü öğrenildi. 
     
Sergen krizi      ANTALYA’DAKİ kamp çalışmalarının ilk antrenmanı olaylı başladı. Mircea Lucescu, Sergen’i takım arkadaşlarının arasında göremeyince adeta küplere bindi. Rumen çalıştırıcı kızgın bir ifadeyle kulüp doktoru Ayhan Optur’u yanına çağırdı ve, "Sergen nerede " sorusunu yöneltti. Optur, yıldız futbolcunun otelde tedavi olduğunu ve iki gün içinde takıma katılabileceğini dile getirdi. Lucescu, bu açıklama üzerine, her gelişmeden haberdar edilmesini istedi. 
     
     Görkemli nişan 
     BEŞİKTAŞ Kulübü Asbaşkanı Levent Erdoğan’ın kızı Cansen Erdoğan önceki gece Ritz Charlton Oteli’nde Murat Sürel ile nişanlandı. Gecede, spor, sanat ve siyaset dünyasının ünlü isimleri bir araya geldi. Çiftin yüzüklerinin takıldığı anda, otele yakın olan İnönü Stadı’nın ışıkları yakıldı ve havai fişek gösterileri yapıldı. 
     



 SPOR 


























</TEXT>
</DOC>
