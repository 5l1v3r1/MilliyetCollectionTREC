<DOC>
<DOCNO> 142014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/11/son/soneko12.html </URL>
<DATE> 2003/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
CeBIT Bilişim Fuarı'na 26 Türk firması katılacak... 
</HEADLINE>
<TEXT>

     Almanya'da yarın başlayacak dünyanın en önemli bilişim fuarı CeBIT'e, Türkiye'den 26 firma katılacak. 
     CeBIT Fuarı'nın Türkiye katılım organizasyonunu yapan İstanbul Elektrik Elektronik ve Makina Sanayi Mamulleri İhracatçıları Birliği İMMİB Genel Sekreteri Mutlu Öktem, yaptığı yazılı açıklamada, 12-19 Mart 2003 tarihleri arasındaki fuarda, aralarında Escort Bilgisayar, CMC İletişim ve Bilser Bilgisayar'ın da bulunduğu Türk firmalarının yazılım, network sistemleri, PC, yazar kasa, mobil uygulamalar, CRM ve doküman yönetimi gibi ürünlerle Türk elektronik sektörünü temsil edeceklerini bildirdi. 
     Öktem açıklamasında, Türkiye'nin lokomotif sektörü olma yönünde büyük gelişmeler gösteren elektronik ve elektrikte, son yıllarda yüzde 15-20 düzeyinde ihracat artışları kaydedildiğini belirtti. 
     Krizlerle sarsılan ülke ekonomisini düze çıkarmanın en önemli yolunun üretmek ve bunları dış pazarlarda hak ettikleri değerden satmak olduğunu vurgulayan Öktem, kapasite ve teknoloji olarak herhangi bir sıkıntısı olmayan sektörde, bugün ihracat yapan tüm firmaların dünya standartlarında üretim yaptığını kaydetti. 
     Bununla birlikte sektörün, yeterli tanıtım yapılamadığı için dünya pazarlarında olması gerektiği yerde bulunmadığını belirten Öktem, ''Birlik olarak, Türk elektrik ve elektronikçileri ile beraber ürünlerimizin yurtdışı pazarlarda daha iyi ve daha fazla tanıtılması amacıyla uluslararası fuarlara milli katılımlarımızı artırarak sürdürüyoruz'' dedi. 
     





</TEXT>
</DOC>
