<DOC>
<DOCNO> 147590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/04/son/sontur13.html </URL>
<DATE> 2003/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Yargıtay, Manisalı Gençler davasında kararı onadı... 
</HEADLINE>
<TEXT>

     Yargıtay 8. Ceza Dairesi, kamuoyunda ''Manisalı Gençlere İşkence Davası'' olarak bilinen, biri başkomiser 10 polisin 60 ile 130 ay arasında değişen hapis cezalarına çarptırılmasına ilişkin kararı, zamanaşımı süresinin dolmasına 3 ay kala onadı. 
     Yargıtay 8. Ceza Dairesi, Manisa Ağır Ceza Mahkemesi'nin 10 polis memuru hakkında verdiği kararın temyiz istemini sonuçlandırdı. 
     Yargıtay 8. Ceza Dairesi, yerel mahkemenin kararını, usul ve yasaya uygun bularak oybirliği ile onadı. 
     Böylece, zamanaşımı süresinin dolmasına yaklaşık 3 ay kalan dava, 7.5 yıl sonra karara bağlanmış oldu. 
     Sanıkların, karar düzeltme isteminde bulunma hakkı var. Ancak, bu istemin öncelikle cezanın onanması yönünde görüş bildiren Yargıtay Cumhuriyet Başsavcılığı'nca yerinde görülmesi gerekiyor. Karar düzeltme istemi, infazı engellemiyor. 
     Manisa Ağır Ceza Mahkemesi, son kararında, 26 Aralık 1995'te yasadışı DHKP-C örgütüne yönelik operasyonlarda gözaltına alınan 14 gence işkence yaptıkları iddiasıyla yargılanan polis memurları Engin Erdoğan, Fevzi Aydoğa, Musa Geçer, Mehmet Emin Dal ve Ramazan Kolat'ı 11 mağdur için 110'ar ay, Levent Özvez'i 12 mağdur için 120 ay, Turgut Demirel'i 6 mağdur için 60 ay, Turgut Özcan'ı 7 mağdur için 70 ay, Atilla Gürbüz'ü 10 mağdur için 100 ay ve Başkomiser Halil Emir'i 13 mağdur için 130 ay hapis cezasına mahkum etmişti. 
     Bu durumda, İnfaz Yasası'na göre hükümlü polisler Erdoğan, Aydoğa, Geçer, Dal ve Kolat 3 yıl 8 ay, Özvez 4 yıl, Demirel 2 yıl, Özcan 2 yıl 4 ay, Gürbüz 3 yıl 4 ay ve Başkomiser Emir 4 yıl 4 ay cezaevinde yatacak. 
     Dava sürecine, Avrupa Birliği'nin AB Türkiye hakkında Kasım 2002'de hazırladığı ilerleme raporunda da işaret edilmişti. 
     
     UZUN SÜREÇ 

     Manisa Emniyet Müdürlüğü'nce 25 Aralık 1995 tarihinde yapılan yasadışı DHKP-C operasyonunda gözaltına alınan 14 gence sorgu sırasında işkence yaptıkları gerekçesiyle, biri başkomiser 10 polis memuru hakkında dava açılmıştı. 
     Manisa Ağır Ceza Mahkemesi, ilk kararında, Türk Ceza Kanunu'nun TCK ''efrada kötü muameleyi'' düzenleyen 243. maddesine göre yargılanan sanık polisler hakkında ''delil yetersizliğinden'' beraat kararı vermişti. 
     Bu kararın temyiz incelemesini yapan Yargıtay 8. Ceza Dairesi, beraat kararını oybirliğiyle bozmuştu. 
     Anayasa'da ve uluslararası sözleşmelerde işkencenin suç sayıldığı hatırlatılan bozma kararında, söz konusu 14 gence işkence yapıldığına ilişkin adli tıp, devlet hastanesi ve tabip odası raporları bulunduğuna işaret edilmişti. 
     Mağdurların yoğun şiddet ve haysiyet kırıcı eylemlere maruz kaldığına değinilen kararda, işkence yöntemleri de ''hakaret, tehdit, göz bağlama, yüksek volümlü marş dinletmek, çırılçıplak soymak, elektrik akımı vermek, hayaları sıkmak, ıslak battaniyeye sarmak, kızlara cinsel taciz, makata cop sokmak, fiziksel cebir ve diğerlerine yapılan işkenceyi seyrettirmek'' şeklinde açıklanmıştı. 
     Yargıtay 8. Ceza Dairesi, kararında, hangi polis memurunun hangi mağdura işkence yaptığını da tek tek sıralamıştı. 
     
     ''İNSANLIK KİŞİLİĞİNİ İNCİTİCİ'' 

     Bu karar üzerine davanın yeniden görüldüğü Manisa Ağır Ceza Mahkemesi, 10 polis hakkındaki beraat kararında direnmişti. 
     Bu kararın da temyiz edilmesi üzerine dosya Yargıtay Ceza Genel Kurulu'na gelmiş, Genel Kurul, sanıklar hakkındaki beraatta direnme kararını bozmuştu. 
     Genel Kurul'un kararında, mağdurlara yönelik işkence yöntemleri şöyle sıralanmıştı 
     ''...Sanıkların, yasadışı bir örgütle ilgili olarak yaptıkları soruşturmada gözaltına alınan mağdurlara, bilgi ve itiraf elde etmek için gözlerini bağlayıp yüksek sesle müzik dinletmek, çırılçıplak soyarak basınçlı su sıkmak, ıslak battaniyeye sardıktan sonra elektrik akımı vermek, erkeklerin hayalarını sıkmak, makatlarından cop sokmak, kızlara cinsel tacizde bulunmak, göğüslerini elleyip sıkmak, zıplatmak, ayakta tutmak ve duvara yaslamak suretiyle beden gücünün dayanamayacağı hareketleri yaptırmak, diğerlerine yapılan işkenceleri seyrettirmek, su ve yiyecek vermemek, uyumalarını engellemek, hakaret ve tehdit etmek gibi süreklilik gösteren ızdırap verici, bezdirici, fiziki ve manevi ağır acı veren insanlık kişiliğini incitici, haysiyet kırıcı hareketlerde bulundukları, mağdurların aşamalarda değişmeyen ve birbirini tamamlayan anlatımları, tanık beyanları, hasta tabela ve gözlem kağıtları, raporlar ve tüm dosya kapsamı ile sabit olmuştur. 
     Sanıkların sabit olan eylemleri işkence niteliğinde olup Özel Daire bozma kararına uyulması gerekirken önceki hükümde direnilmesi usul ve yasaya aykırıdır. Direnme hükmünün bozulmasına karar verilmelidir.'' Manisa Ağır Ceza Mahkemesi, üçüncü yargılamada, Yargıtay Ceza Genel Kurulu'nun bağlayıcı kararı nedeniyle, sanık polisleri son kararında olduğu gibi çeşitli hapis cezalarına mahkum etmişti. 
     Kararın temyiz istemini görüşen Yargıtay 8. Ceza Dairesi, bu kez usulden bozmuştu. 
     
     GENÇLER BERAAT ETMİŞTİ 

     Mağdur gençler hakkında yasadışı örgüt üyesi olmak suçundan İzmir DGM'de açılan davada, Abdullah Yücel Karakaş, Hüseyin Korkut ve Boran Şenol beraat etmiş, Mahir Göktaş hakkındaki dava ayrılmıştı. Diğer mağdurların cezalandırılmasına ilişkin karar Yargıtay 9. Ceza Dairesi'nce bozulmuş, daha sonra gençler bu davadan beraat etmişti. 
     Manisa Ağır Ceza Mahkemesi, bu gençlerden Mahir Göktaş, Ali Göktaş ve Faruk Deniz hakkında ''bina yakmaktan'' verilen beraat kararı vermiş bu karar da Yargıtay 8. Ceza Dairesi'nce onanmıştı. 
     Gençler, Manisa Sulh Ceza Mahkemesi'nde ''duvarlara yazı yazmak, izinsiz pankart asmak ve pullama yapmak'' suçundan yargılandıkları davada da beraat etmişti. 
     





</TEXT>
</DOC>
