<DOC>
<DOCNO> 131175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/16/yazar/altan.html </URL>
<DATE> 2003/01/16/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Tarih,Türkiye’ye nanik çekerken... 
</HEADLINE>
<TEXT>

     Ve aklıma Mehmet Akif’in ünlü dörtlüğü gelir 
     Tarihten adam ibret alırmış, ne masal şey 
     Kaç yüz senelik kıssa yarım hisse mi verdi 
     Tarihi tekerrür diye tarif ediyorlar, 
     Hiç ibret alınsaydı tekerrür mü ederdi 
     
     Taksime’deki Cumhuriyet Anıtı... 
     O anıtı, daha başka Atatürk heykelleri de yapmış olan, ünlü İtalyan heykelci Canonica, 1928’de yaptı. 
     Taksim Cumhuriyet Anıtı’nın denize dönük ön cephesinin arka planında, 2 tane de Sovyet generalinin figürü vardır General Voroşilov ile General Frunze’nin... 
     
     Şimdi soru şudur 
     - Cumhuriyet’in ilk yıllarında Sovyetler’le bu kadar yakınken nasıl oldu da, 1945’ten sonra, yani 2. Dünya Savaşı sonrasında, Sovyetler’i Türkiye’nin en baş düşmanı olarak görmeye başladık ve ABD’nin Sovyetler’e en yakın uç karakolu olmayı dahi benimseyerek NATO’nun askeri üsleri dışında, özel askeri üsler verdik Pentagon’a 
     Bu sorunun yanıtı, yeterince kristalleşmemiştir kamuoyunda... 
     
     1921’de Mustafa Kemal, Sovyetler’le "Moskova Dostluk Paktı"nı imzalamıştı. Ankara adına Yusuf Kemal Tengirşenk’in Moskova’da imzaladığı dostluk antlaşması, 20 yıl süreliydi. 
     İsmet İnönü, 2. Dünya Savaşı’na girmemek için, Hitler Almanyasına karşı epey bir yakınlık gösterirken, Moskova Dostluk Antlaşması’nı unutmuş göründü. 
     
     2. Dünya Savaşı sonunda Sovyetler de, ABD ve İngiltere ile birlikte Almanya, İtalya ve Japonya’ya karşı galip gelince İsmet İnönü, Sovyetler’le olan 1921 Dostluk Paktı’nı yeniden uzatmak istedi. O tarihte bu girişimleri, Moskova’daki Büyükelçimiz Selim Sarper yapıyordu. 
     Stalin ile Molotov’dan yanıt ters geldi 
     - Siz, Hitler’le işbirliği yaparak 1921 antlaşmasına ihanet ettiniz, dendi. 
     
     Ankara, eski dostluk antlaşmasını tazelemek için ısrarını artırıyordu. 
     Bu kez Stalin’le Molotov 
     - Eğer o kadar ısrar ediyorsanız, dediler, o zaman biz de sınırlarda değişiklik isteriz. Örneğin Kars ve Ardahan’ı kontrolümüz altına almak ve Boğazlarda üs isteriz... 
     Belge, ABD Başkanı "Truman’ın Anıları"nda Potsdam Konferansı bölümü, 24 Temmuz 1945. 
     
     Potsdam Konferansı’nda geçen bu konuşmalar Türk kamuoyuna, "Ruslar, Kars’la Ardahan’ı istiyor" diye yansıtıldı. 
     Ve 1947’de Türkiye’de ABD, "karayolları seferberliğini" başlattı. 1952’de Yunanistan’la birlikte NATO’ya girdik. 1953’te Kore’ye asker gönderdik. Marshall yardımlarından da yararlanmaya başladık. Savunma güçlerimizin donanımı, zamanla yüzde 90 oranında ABD kökenli olmaya başladı. Bazıları hibe yoluyla, bazıları uzun vadeli kredilerle vs... 
     
     Bu arada 2. Dünya Savaşı’na girmemek için Hitler’le yakınlaşma Avrupa tarafından da pek sevimli karşılanmadı. 
     1911’de Enver Paşa’nın, Trablusgarg Savaşı’nda İtalyanlara karşı kaybettiği, bizim Ege’deki 12 Ada 1947’de Paris Konferansı’nda Yunanistan’a verildi. Türkiye davet bile edilmedi konferansa... 
     Bu olaylar da, Türk basınına pek yansımadı. 
     Çünkü Ankara, çıt bile çıkarmamıştı, 12 Ada’nın Yunanistan’a verilmesine. 
     
     "İslam, İslam’la savaşır mı " sorusu da, epey tuhaftır bizim Osmanlı tarihinde. 
     I. Selim’in 1517 Ridaniye Savaşı’nda Memlukların elindeki Mısır’ı fethi ve hilafeti de, son Abbasi halifesinden kendi üstüne geçirmesi ve Abbasi halifesini asması bir yana... 
     II. Mahmud’un Mısır Valisi Kavalalı Mehmet Ali Paşa’nın, ordularıyla padişaha karşı harekete geçmesi ve adı "Asakir - i Mansure - i Muhammediye"ye dönüştürülen Osmanlı ordularını, Nizip’te yenmesi de ayrı bir serencamdır. 
     II. Mahmut, kendi Mısır Valisi’ne karşı, Hünkar İskelesi Antlaşması’yla Ruslara sığınmıştı, 1833. 
     Nasıl ki II. Abdülhamit de, 1877’de Rus orduları Yeşilköy’e inince, Marmara’ya giren İngiliz donanması sayesinde İngiltere’ye sığınmış karşılığında da Kıbrıs’ı - sözde geçici olarak - vermişti İngiltere’ye... 
     
     Ülkelerde ya yönetimler olayların üstesinden gelir, ya olaylar yönetimlerin üstesinden gelir. 
     İsmet Paşa ve Menderes, Amerikan arşivlerinden bakabilseydi Türkiye’ye, alacakları kararlar, ola ki çok daha başka türlü olurdu... 
     Dileriz olaylar üstesinden gelmesin Türkiye’deki yönetimlerin... 
     Biraz dertleştik işte... 
     
     







Strateji .. 


Tarih,Türkiye’ye nanik çekerken... 


Paranın gözü... 


Gül Saddam tehdit olmaktan çıkmalı 


Ahbap çavuş ilişkisi 


Böylesine acemilikleri sindirmek güç 


Kırmızı teğel dikişi 


Yarım kalan savaşın yıldönümü 


Teröristler fakir mi olur 


Romantik Ankara hükümetinin nafile aşkı 


Baskı artıyor, zaman daralıyor... 


Gün eksilmesin penceremden... 


Mesut Yılmaz’ın prensliği... 


Olası Irak barışı 


Terminatör Cem Uzan 


Krediler küçülüyor 


TÜSİAD ile AKP’nin seyir defteri 


</TEXT>
</DOC>
