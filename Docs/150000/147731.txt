<DOC>
<DOCNO> 147731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/05/son/soneko07.html </URL>
<DATE> 2003/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
ATO Başkanı Aygün ''Gönül havuzu'' halkın talebidir... 
</HEADLINE>
<TEXT>

     Ankara Ticaret Odası ATO Başkanı Sinan Aygün, ''gönül havuzu''nun halkın talebi olduğunu belirterek, ''ATO, halkın sesine aracılık etmenin dışında bir misyon yüklenmemiştir'' dedi. 
     Aygün, yaptığı yazılı açıklamada, halkı fedakarlık havuzunun kıyısına taşıyan nedenin, ülkenin 20 yıldır iyi idare edilmemesi olduğunu belirterek, bu talebin 20 yıldır ülkeyi yöneten hükümetlere, AB'ye, IMF'ye, ABD'ye bir tepki olduğunu ve bu tepkinin iyi değerlendirilmesi gerektiğini söyledi. 
     ''Gönül havuzunun ana fikri kara delikleri tıkayın, hırsıza uğursuza kaptırılan paraları geri alın, devlet hazinesine el atmayandır'' diyen Aygün, ATO'nun gönül havuzu adı altında bir kampanya başlatmadığını, buna ilişkin hiç bir açıklama yapılmadığını hatırlattı. 
     Daha önceki açıklamasında halkın kendi kazancını, birikimlerini bu ülkeye vermeye hazır olduğunu ve bunun bir tek Kurtuluş Savaşı'nda yaşandığını belirttiğini kaydeden Aygün, söz konusu açıklamasında şu görüşlerin yer aldığını hatırlattı 
     ''Şimdi Türkiye aynı Kurtuluş Savaşı'nı bir kez daha vermek istiyor. Bu ülkeyi yine kendisi kurtarmak istiyor. Halk, Türkiye'nin içinde bulunduğu durumu içine sindiremiyor. Şimdi halkın bu talebinin hangi boyutta olduğunu tespit etmenin zamanıdır. 
     Biz ATO olarak halkın bu talebinin toplanacağı ve mesajlarının iletileceği merkez olmaya hazırız. Halkımız bizi arayarak, faks göndererek düşüncelerini aktarabilir. İlk aşamada bunu yapacağız. Ciddi bir destek görürsek bu çağrıyı yüksek sesle seslendireceğiz. Cumhurbaşkanını, başbakanı, TBMM'yi, sivil toplum örgütlerini göreve çağırarak bunu bir kampanyaya çevirmenin yollarını arayacağız. Ancak önümüzde önemli bir engel bulunmaktadır. Halk, karşısında paraların boşa gitmeyeceğini bildiği sorumlu bir makam aramaktadır. Halk bu güveni duymak istemektedir.'' Aygün, hükümeti gönül havuzu kurulması düşüncesine iten gerçek nedenin, bizzat hükümet üyelerine ulaşan talepler, zarf içerisinde iletilen paralar, bilezikler olduğunu belirterek, bazı çevrelerin Türk ulusu ile gurur duymak yerine, hükümeti eleştirmek adına halkın talebiyle alay etmek yolunu seçtiklerini söyledi. 
     Halk talebini, ''zihni sinir projeleri'' olarak alay konusu edenlerin, bir kuruşluk fikir üretmeyip, bu ülke için elini cebine atmaktan her zaman imtina ettiklerinin ve edeceklerinin bir kere daha ortaya çıktığını kaydeden Aygün, şöyle konuştu 
     ''Önemli olan ne toplanacak paranın miktarı, ne de başka konulardır. Önemli olan halkın dayanışma, fedakarlık, milli bütünlük duygularının ortaya çıkmasıdır. Eğer bu ülke son 20 senedir doğru yönetilmiş olsaydı, bu fakir halk bu borç meselesini bizzat kendisi halletmeyi düşünür müydü Tabiidir ki, öncelikle ekonominin gerekleri yerine getirilmeli, hırsıza, uğursuza kaptırılan paralar tahsil edilmeli, kara delikler kapatılmalı, popülizmden vazgeçilmelidir. Bunlardan hiç birisi diğerinin önüne geçmeden eşzamanlı olarak yürütülecek çalışmalardır. Ancak olmazsa olmaz bir tek koşul vardır o da hükümetin vereceği güvendir.'' 
     





</TEXT>
</DOC>
