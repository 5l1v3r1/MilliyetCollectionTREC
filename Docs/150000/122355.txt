<DOC>
<DOCNO> 122355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/02/son/sontur26.html </URL>
<DATE> 2002/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
YSK Başkanvekili "Siirt milletvekillerinin vekilliği düşecek" 
</HEADLINE>
<TEXT>

     Yüksek Seçim Kurulu YSK Başkanvekili Ahmet Hamdi Ünlü, Siirt'teki seçimin iptal edilmesi ve seçimin yenilenmesine ilişkin yazının TBMM'ye gönderilmesinin ardından, Siirt'ten seçilen 3 milletvekilinin vekilliğinin düşeceğini söyledi. 
     Başkanvekili Ünlü, YSK'dan ayrılırken gazetecilerin soruları üzerine, Siirt'teki seçimlerin yenilenmesi kararına ilişkin ayrıntıların, yarınki toplantıda belirleneceğini ifade etti. 
     ''Siirt'ten biri AK Partili, biri CHP'li, biri de bağımsız olmak üzere 3 milletvekili seçilmişti. Bu milletvekillerinin durumu ne olacak'' sorusuna Ünlü, ''Milletvekillikleri, seçimin yenilenmesi kararıyla sona erdi. Yani, seçimin yenilenmesine ilişkin yazı meclise gönderildikten sonra 3 milletvekilinin vekilliği düşecek'' yanıtını verdi. 
     Ünlü, bir başka soru üzerine, YSK'nın bu kararının meclise henüz gönderilmediğini, ne zaman gönderileceğinin de belirlenmediğini kaydetti. 
     Seçimin yöntem, zaman ve ayrıntılarının yarınki toplantıda görüşüleceğini bir soru üzerine yineleyen Ünlü, seçimin yenilenmesi kararının Resmi Gazete'de yayınlanmasından sonra gelen 60. günü takip eden ilk Pazar günü seçimin yapılacağını bildirdi. 
     





</TEXT>
</DOC>
