<DOC>
<DOCNO> 108334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/18/son/sontur17.html </URL>
<DATE> 2002/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Halvaşi, Recm cezasına karşı yürüyor... 
</HEADLINE>
<TEXT>

     CHP eski Parti Meclisi Üyesi Nazmiye Halvaşi, Nijerya'da evlilik dışı çocuk dünyaya getirmesi nedeniyle taşlanarak öldürülme cezasına çarptırılan Emine Laval için yürüyüş başlattı. 
     Halvaşi, Ulus eski Meclis binası önünden başlattığı ve 20 gün içinde İstanbul Taksim'de noktalamayı planladığı yürüyüş öncesinde basın mensuplarının sorularını yanıtladı. 
     ''Vahşice katledilecek bir kadının hayatını kurtarmayı ve tüm dünyada kadınlara dikkati çekmeyi'' amaçladığını belirten Halvaşi, geçen ay recm cezasına çarptırılan bir kadının affedildiğini anımsattı ve yeterince mücadele edilirse Laval'ın da kurtarılabileceğini söyledi. 
     Halvaşi, bir soru üzerine, sessiz kalmanın, ''suça ortaklık etmek'' anlamına geldiğini kaydederek, tüm siyasileri, liderleri, sanatçıları, sivil toplum örgütlerini desteğe çağırdı. 
     Türkiye'de yaşanan töre cinayetlerinin de bir nevi ''recm'' olduğunu dile getiren Halvaşi, yaptığı yürüyüşle sadece Nijerya'daki Emine'nin değil, Türkiye'deki Emineler'in, Ayşeler'in, Fatmalar'ın yazgısına dikkati çekmek istediğini belirtti. Halvaşi, yürüyüşü sırasında dünyada ve Türkiye'de kadının yerinin sorgulanmasını istediğini dile getirdi. 
     
     YÜRÜYÜŞ, KİTAP OLACAK 
     Halvaşi, Yenimahalle Belediyesi'nin temin ettiği ambulans ve doktorun, tek başına çıktığı bu yolda kendisine eşlik edeceğini bildirdi. 
     Nazmiye Halvaşi, yol boyunca, düşüncelerini, yanında taşıdığı teybe kaydedeceğini ve daha sonra bu notları kaleme alarak, bir kitap hazırlayacağını belirtti. Halvaşi, yolculuğu hakkındaki gelişmelerin de ''www.nazmiyehalvasi.com'' internet adresinden takip edilebileceğini söyledi. 
     Halvaşi daha sonra, ''Asya'dan Avrupa'ya Emine Laval için Yaşam Yürüyüşü''nü başlattı. 
     Yürüyüşü ilk Meclis binası önünden başlatmasının ''teşekkür'' niteliği taşıdığını belirten Halvaşi, ''Çünkü burası Emine Laval'ın sahip olmadığı, ama benim sahip olduğum hakların temelinin atıldığı yer. Atatürk'e ve yol arkadaşlarına bir kadın olarak 'teşekkür ederek' yola çıkıyorum'' diye konuştu. 
     Destek amacıyla yürüyüş noktasına gelen Yenimahalle Belediye Başkanı Tuncay Alemdaroğlu da bir süre Halvaşi'ye eşlik etti. 
     





</TEXT>
</DOC>
