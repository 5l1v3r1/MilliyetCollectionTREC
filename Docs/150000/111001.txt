<DOC>
<DOCNO> 111001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/03/son/sonspo12.html </URL>
<DATE> 2002/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol Ligi 2002-2003 sezonu yarın başlıyor... 
</HEADLINE>
<TEXT>

     Türkiye Basketbol Ligi'nde 2002-2003 sezonu, İstanbul'da yarın yapılacak İTÜ-Tekelspor maçı ile başlayacak. 
     Ligde ilk hafta maçlarının programı şöyle 
Yarın 
16.00 İTÜ-Tekelspor Ayazağa 

5 Ekim Cumartesi 
13.00 Büyük Kolej-Beşiktaş Ankara Atatürk 
15.00 Türk Telekomspor-TED Kolejliler Ankara Atatürk 
16.00 Ülkerspor-Göztepe Ahmet Cömert 
16.00 Pınar Karşıyaka-Efes Pilsen İzmir Atatürk 

6 Ekim Pazar 

     16.00 Oyak Renault-Fenerbahçe Bursa Atatürk 
16.00 Darüşşafaka-Galatasaray Ayhan Şahenk 
     
     EN UZUN TAKIMLAR BEŞİKTAŞ VE ÜLKERSPOR 
     Türkiye Basketbol Ligi'nde 2002-2003 sezonu yarın start alırken, Beşiktaş ve Ülkerspor en uzun, İstanbul Tekelspor da en kısa takım olarak dikkati çekiyor. 
     Beşiktaş ve Ülkerspor, 2.01 metre boy ortalamasıyla ligin en uzun takımları unvanını alırken, ligin yeni takımı İstanbul Tekelspor da 1.93 metre ortalamayla en kısa takım oldu. 
     Ligin en uzun oyuncusu 2.16 metre boyuyla Ülkersporlu Fatih Solak olurken, İstanbul Tekelsporlu Mahir Bayrak, 1.78 metreyle en kısa oyuncu durumunda bulunuyor. 
     
     EN ''DELİKANLI'' OYAK RENAULT 
     Ligin en genç ekibi ise Bursa temsilcisi OYAK Renault oldu. 
     OYAK Renault, 21.4 yaş ortalamasıyla ligin en ''delikanlı'' takımı olurken, İstanbul Tekelspor ise 26.9 yaş ortalamasıyla ligin en yaşlı bir takımı durumunda. 
     Ligin en yaşlı oyuncusu 35 yaşındaki Karşıyakalı Nihat Mala, en genç oyuncusu ise 16 yaşındaki, TED Kolejliler'den Berent Kavaklıoğlu oldu. 
     
     YABANCI SAYISI AZALDI 
     Basketbolda bu sezon kulüplerin yabancı hakkı 3 artı 1 olarak 4'e yükseltilirken, kulüplerin yabancı oyuncu sayısı geçen sezonlara göre azaldı. 
     Geçen sezon 37 yabancıyla başlayan lig, bu sezon 25 yabancı oyuncuyla başlıyor. 
     Efes Pilsen, Ülkerspor ve Türk Telekomspor, 4'er yabancı oyuncu haklarını kullanırken, Karşıyaka, TED Kolejliler, İTÜ 3'er, Darüşşafaka 2, Göztepe ve Galatasaray da 1'er yabancı oyuncu kadrosunda bulunduruyor. 
     OYAK Renault, Beşiktaş, Ankara Büyük Kolej, İstanbul Tekelspor ve Fenerbahçe ise haber yayına verilene dek yabancı oyuncu transfer etmedi. 
     
     MAÇLAR 10 AYRI SALONDA 
     Türkiye Basketbol Ligi'nde yeni sezonda maçlar 10 ayrı salonda yapılacak. 32. Avrupa Şampiyonası finalleri için yenilenen Türkiye'nin en büyük seyirci kapasiteli koltuk kapasitesi 10 bin 500 Abdi İpekçi Spor Salonu'nda bu sezon 3 takım maçlarını yapacak. 
     Geçen sezonun şampiyonu Efes Pilsen ve ''3 büyükler''den Galatasaray ile ligin yeni takımı İstanbul Tekelspor, bu sezon maçlarını Abdi İpekçi Spor Salonu'nda oynayacak. 
     Lig maçlarını Ahmet Cömert Spor Salonu'nda yapacak Ülkerspor'un Avrupa Lig maçlarını ise Abdi İpekçi Spor Salonu'nda oynayacağı bildirildi. 
     
     ANKARA ATATÜRK SPOR SALONU 2. SIRADA 
     Ankara Atatürk Spor Salonu ise Abdi İpekçi Spor Salonu'nun ardından, ligde seyirci kapasitesi en fazla olan salon durumunda bulunuyor. 
     Ankara takımları Ankara Büyük Kolej, Türk Telekomspor ve TED Kolejliler, 4 bin 300 kapasiteli Ankara Atatürk Spor Salonu'nda rakiplerini ağırlayacak. 
     
     EN AZ KAPASİTE SÜLEYMAN SEBA'DA 
     Ligde en az seyirci kapasiteli salon ise Beşiktaş'ın Süleyman Seba Spor Salonu. 
     Kendi sahasında büyük bir seyirci desteğiyle oynayan ve rakiplerine baskı kuran siyah-beyazlılar, Süleyman Seba Spor salonu'nda 1300 kişiye oynayabilecek. 
     
     SALONLAR VE KAPASİTELERİ 
     2002-2003 sezonunda Türkiye Basketbol Ligi maçlarının yapılacağı salonlar ve kapasiteleri şöyle 
     
     
Takımlar Salon Kapasite Efes Pilsen, Galatasaray, Tekelspor Abdi İpekçi 10500 Türk Telekom, TED Kolej, Büyük Kolej Ankara Atatürk 4300 Fenerbahçe Haldun Alagaş 3500 Darüşşafaka Ayhan Şahenk 3500 OYAK Renault Bursa Atatürk 3500 Karşıyaka İzmir Atatürk 3000 İTÜ Ayazağa 3000 Ülkerspor Ahmet Cömert 3000 Göztepe Celal Atik 1700 Beşiktaş Süleyman Seba 1300 
     
     EN ÇOK EFES PİLSEN ŞAMPİYON OLDU 
     Türkiye Basketbol Ligi'nin 36 yıllık geçmişinde en fazla şampiyonluk sevincini Efes Pilsen yaşadı. 
     İlk şampiyonluğunu 1978-79 sezonunda yaşayan Lacivert-beyazlılar, son yıllarda Türk basketboluna damga vurdu. 
     Erkeklerde ilk kez Avrupa Ligi'nde dörtlü final oynayıp 3. olan lacivert-beyazlılar, son 11 yılda 3'ü arka arkaya olmak üzere 6 lig şampiyonluğu yaşadı. 
     Efes Pilsen, geçen sezonda Ülkerspor'a üstünlük sağlayarak, bir kez daha mutlu sona ulaştı. 
     
     ECZACIBAŞI'NIN 8 ŞAMPİYONLUĞU VAR 
     Basketbol şubesini kapatan Eczacıbaşı ise Efes Pilsen'in ardından en fazla şampiyonluk yaşayan takım durumunda. 
     Eczacıbaşı, 1975-78 ve 1979-82 yılları arasında arka arkaya 3'er kez şampiyonluk kazandı. 
     
     İTÜ, 4 KEZ ÜST ÜSTE ŞAMPİYON OLAN TEK TAKIM 
     Birinci Lig'de mücadele edecek olan İTÜ, 5 kez şampiyonluk sevinci yaşadı. 
     Bir zamanlar ligde adeta fırtına gibi esen İTÜ, 1969-70, 1970-71, 1971-72 ve 1972-73 sezonlarında üst üste 4 kez şampiyon olan tek takım oldu. 
     Son yıllarda Efes Pilsen ile birlikte zirve mücadelesi yapan Ülkerspor ise 3 kez şampiyonluk sevinci yaşadı. 
     
     ''3 BÜYÜKLER'' KAYIP 
     Futbolda zirveyi kimseye bırakmayan Galatasaray, Fenerbahçe ve Beşiktaş, basketbolda şampiyonluğa hasret kaldılar. 
     Ligde Fenerbahçe 11, Galatasaray 12, Beşiktaş ise tam 27 yıldır şampiyonluk yüzü görmedi. 
     Futbolda 15 şampiyonluğu bulunan Galatasaray, basketbolda ''3 Büyükler'' içinde en fazla şampiyonluk kazanan takım durumunda bulunuyor. Galatasaray, lig tarihinde 4 kez şampiyonluk sevinci yaşadı. 
     Galatasaray'ın ezeli rakipleri Fenerbahçe ve Beşiktaş ise 1'er kez lig şampiyonluğu kupasını müzelerine götürdü. 
     
     İLK ŞAMPİYON ALTINORDU 
     1966-67 yılında başlayan ligde, ilk şampiyonluğu Altınordu kazandı. 
     Ligde TOFAŞ'ın 2, Muhafızgücü ve Karşıyaka'nın da 1'er şampiyonlukları bulunuyor. 
     
     LİGDEKİ "İLK"LER 
     Ekonomik kriz nedeniyle sıkıntılı bir dönem geçiren Türk basketbolunda, birçok ''ilk''ler ve ilginç rekorlar bulunuyor. 
     Türk basketbol tarihinin en önemli yıldızlarından Erman Kunter, 1 sayıyla bir maçta en fazla sayı atan oyuncu oldu. 
     Bu sezon Galatasaray'ın antrenörlüğüne getirilen Kunter, 1988 yılında Fenerbahçe formasıyla Hilalspor karşısında 1 sayı atarak rekor kırarken, ilk yarıda da attığı 81 sayıyla bir devrede en fazla sayı üreten basketbolcu olarak da tarihe geçti. 
     
     BUDANUR'UN REKORU 
     Beşiktaşlı Hüdai Budanur da kırılması güç bir rekoru elinde bulunduruyor. 
     Budanur, 1957 yılında İstanbul Spor ve Sergi Sarayı'nda yapılan İstanbul Ligi maçında Beşiktaş, İstanbul Karagücü'nü 110-56 yenerken, siyah-beyazlıların 110 sayısını tek başına attı. 
     
     NBA'DEKİ İLK TÜRK 
     Montepaschi Siena'da forma giyen Mirsad Türkcan, ABD Profesyonel Basketbol Ligi'nde NBA oynayan ilk Türk basketbolcusu olarak tarihe geçti. 
     1998 yılında ilk kez Houston Rockets'e transfer olan Mirsad, NBA'de fazla oynama şansı bulamadı. Milli basketbolcu, bu sezon antrenör Ergin Ataman'ın çalıştırdığı İtalya'nın Montepaschi Siena takımında forma giyiyor. 
     Mirsad'ın ardından 2 sezon önce Hidayet Türkoğlu da Sacramento Kings tarafından seçildi. Geçen sezon performansıyla dikkati çeken Hidayet, NBA'de en fazla oynayan Türk oyuncu oldu. 
     Hidayet ayrıca NBA'in geleneksel All Star hafta sonunda yer alan ilk Türk basketbolcu unvanını aldı. 
     Bu sezon Detroit Pistons ile sözleşme imzalayan Mehmet Okur ile birlikte ilk kez 2 Türk basketbolcu aynı dönemde NBA'de oynayacak. 
     
     İLK AVRUPALI GRANİT 
     Avrupa'ya transfer olan ilk Türk basketbolcu ise Yalçın Granit oldu. Bu sezon Galatasaray Kulübü Basketbol Şubesi'nin başına getirilen Granit, Fransa'nın Racing Paris takımında oynadı. 
     Fenerbahçe'den 2 sezon önce Yunanistan'ın AEK Atina takımına giden İbrahim Kutluay ise ilk kez bir Yunan takımına transfer olan Türk oyuncu olmuştu. 
     2001-2002 sezonunda Panathinaikos ile Avrupa Ligi şampiyonluğuna ulaşan İbrahim, bu kupayı kaldıran ilk Türk basketbolcu oldu. Panathinaikos, Avrupa Ligi finalini Hüseyin Beşok'un takımı Maccabi Elite Tel Aviv ile oynarken, ilk kez 2 Türk basketbolcu Avrupa Ligi finalinde karşı karşıya geldi. 
     
     AVRUPA'DAKİ İLK TÜRK ANTRENÖR ATAMAN 
     Avrupa'da profesyonel liglerde bir takım çalıştıran ilk antrenör ise Efes Pilsen'in eski antrenörü Ergin Ataman oldu. 
     2001-2002 sezonunda İtalya'nın Montepaschi Siena takımını çalıştıran ve takımını ilk sezonunda Avrupa Raimundo Saporta Kupası'nı kazandıran Ataman, bu kupayı kaldıran ilk ve tek Türk antrenör oldu. 
     
     EFES PİLSEN'İN İLKLERİ 
     Efes Pilsen, 1996 yılında Avrupa Radivoj Koraç Kupası'nı müzesine götürerek, ilk kez bu spor dalında Avrupa kupası kazanan Türk takımı unvanını aldı. 
     Lacivert-beyazlılar, Avrupa kupalarında finale çıkan ilk takım olma özelliğini de taşıyor. 1993 yılında da Avrupa Kulüpler Kupası'nda final oynayan Efes Pilsen, Torino'da Yunan rakibi Aris'e 50-48 yenildi. 
     Efes Pilsen, 1999-2000 sezonunda da Avrupa Ligi'nde dörtlü finale kalıp, Avrupa 3.sü olarak bir ilke daha imza attı. 
     
     DİĞER ''İLK'' VE REKORLAR 
     - Türkiye ilk kez 1949 yılında Kahire'deki Avrupa Şampiyonası'na katıldı. 

- 1951 yılında 7. Avrupa Şampiyonası'nda Türk hakem İzzettin Somer, Avrupa Şampiyonası finalini yöneterek, bu alanda bir ilke imza attı. 

- 1959 yılında Türkiye tarihinde ilk kez Avrupa Şampiyonası'na ev sahipliği yaptı. 

- 1961 yılında Galatasaray, Avrupa Şampiyon Kulüpler Kupası ilk turunda, Yunanistan'ın Pire Olympiakos takımını 2 maçta da yenerek, Avrupa kupalarında tur atlayan ilk Türk takımı oldu. 

- 1980 yılında Eczacıbaşı Erkek Basketbol Takımı, Avrupa Kupa Galipleri Kupası'nda çeyrek finale yükselen ilk Türk takımı oldu. 

- 1981 yılında Avrupa Karması'na seçilen ilk Türk oyuncu Efe Aydan. 

- ABD'de Evansville Üniversitesi takımıyla NCAA play-off'larında oynayan ilk Türk oyuncu Emir Turam. 

- Uluslararası alanda ilk milli maç Yunanistan ile 24 Haziran 1936'da yapıldı. Beyoğlu Halkevi Salonu'nda yapılan maçı, Türkiye 49-12 kazandı. 

- Uluslararası alanda ilk resmi maç ise, Şili ile 7 Ağustos 1936'da oynandı. Berlin Olimpiyatları'nda yapılan maçı Türkiye 30-16 yitirdi. 

- 1956 yılında yapılan ilk gençler Türkiye birinciliğini Fenerbahçe kazandı. 

- Türkiye, Sofya'da 1960 yılında yapılan Balkan Şampiyonası'na ilk kez katıldı. Türkiye, 1981 yılında Balkan Şampiyonu oldu. 

- 259 kez milli formayı giyen Efe Aydan, en fazla milli olan oyuncu oldu. 

- Levent Topsakal, Türkiye-İrlanda yıldız milli maçında 78 sayı atarak, milli formayla bir maçta en çok sayı atan oyuncu unvanını aldı. 

- 32. Avrupa Basketbol Şampiyonası'nda A Milli Takım ilk kez Avrupa 2.si oldu. 

- A Milli Takım, ilk kez bu yıl Dünya Şampiyonası'na mücadele etti. 

- 2001-2002 sezonunda CSKA Moskova takımında forma giyen Mirsad Türkcan, Avrupa Ligi normal sezonunda en değerli oyuncu MVP seçilen ilk Türk basketbolcu oldu. 
     





</TEXT>
</DOC>
