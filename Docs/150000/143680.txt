<DOC>
<DOCNO> 143680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/19/son/sonspo05.html </URL>
<DATE> 2003/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
SS Lazio Roma deplasman kralı... 
</HEADLINE>
<TEXT>

     Beşiktaş'ın yarın İstanbul'da karşılaşacağı rakibi SS Lazio Roma , bu sezon deplasmanlarda başarılı bir grafik çizip, hem kendi liginde, hem de UEFA Kupası'nda yenilgi yüzü görmedi. 
     SS Lazio Roma , UEFA Kupası'nda deplasmanlarda yaptığı 4 maçın 2'sinde sahadan galibiyetle ayrılırken, 2 kez de berabere kaldı. İlk turda Yunanistan'da Xanthi takımıyla golsüz berabere kalan İtalyan takımı, 2. turda Kızılyıldız deplasmanından da 1-1 beraberlikle ayrıldı. 
     UEFA Kupası 3. turunda Avusturya'nın güçlü ekibi SK Sturm Graz'ı deplasmanda 3-1 yenen SS Lazio Roma , son olarak da Polonya'da TS Wisla Krakow'u 2-1 yenip çeyrek finalde Beşiktaş'ın rakibi oldu. 
     
     SERIE A'DA DEPLASMANDA YENİLGİSİZ 

     SS Lazio Roma, dünyanın en güçlü liglerinden biri olan İtalya Ligi Serie A'da da deplasman yenilgisi almadı. 
     İtalya Ligi'nde bu sezon deplasmanlarda yenilmeyen tek ekip olma unvanını elinde bulunduran SS Lazio Roma, dış sahalarda yaptığı 12 lig maçının 7'sini kazanırken, 5'inde ise berabere kaldı. Ligde deplasmanda toplam 21 gol kaydeden İtalyan takımı, kalesinde ise 11 gol gördü. 
     Ligde deplasmanda yaptığı ilk 7 maçı kazanan SS Lazio Roma, son 5 maçında ise berabere kaldı. 

     
</TEXT>
</DOC>
