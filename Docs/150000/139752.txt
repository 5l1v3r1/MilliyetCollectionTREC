<DOC>
<DOCNO> 139752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/28/son/sontur05.html </URL>
<DATE> 2003/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da tefeci operasyonu... 16 trilyonluk çek ele geçti... 
</HEADLINE>
<TEXT>

     İstanbul polisince, defterdarlığın mercek altına aldığı tefecilere yönelik son 3 yılda düzenlenen 56 operasyonda, parasal değeri yaklaşık 16 trilyon lira olan çek, senet ve gayriresmi defter ele geçirildi. 
     İstanbul Emniyet Müdürlüğü kayıtlarından alınan bilgilere göre, yasal olmayan şekilde para ticareti yapan ve ''tefeci'' olarak bilinen kişilere yönelik 2000 yılında gerçekleştirilen 21 operasyonda, 33 kişi gözaltına alındı. 
     Bu kişilerle birlikte, parasal değeri 5 trilyon 129 milyar lira olan 7 bin 557 adet çek, 948 adet senet ve 43 adet gayriresmi defter ele geçirildi. 
     Polisin, yine aynı gruba yönelik 2001 yılında gerçekleştirdiği 27 operasyonda da, 45 kişi yakalandı. 
     Bu kişilerle birlikte, parasal değeri 6 trilyon 181 milyar 636 milyon lira ile 2 milyon 691 bin 230 dolar ve 5 bin 500 mark olan 628 adet çek, 506 adet çek fotokopisi, 736 adet senet ve 28 adet senet fotokopisi elde edildi. 
     Polis, geçen yıl düzenlediği 8 ayrı operasyonda da, 9 kişiyi tefecilik yaptıkları iddiasıyla gözaltına aldı. 
     Bu kişilerden de suç unsuru olarak, parasal değeri 351 milyar 925 milyon lira olan 46 adet çek, 60 adet çek fotokopisi, 209 adet senet ve 2 adet senet fotokopisi ele geçirildi. 
     Son 3 yılda tefecilik iddiasıyla gözaltına alındıktan sonra adli makamlara sevk edilen 87 kişi, tutuksuz yargılanmak üzere serbest bırakıldı. 
     





</TEXT>
</DOC>
