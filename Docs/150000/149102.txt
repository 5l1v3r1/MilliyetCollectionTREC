<DOC>
<DOCNO> 149102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/11/son/soneko13.html </URL>
<DATE> 2003/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF ve Dünya Bankası, Pakistan'ı uyardı... 
</HEADLINE>
<TEXT>

     Uluslararası Para Fonu IMF ve Dünya Bankası, Pakistan'daki koalisyon hükümetinin ''politikaları için siyasi destek ararken, ekonomik reformların ivme kaybedebileceği'' uyarısında bulundu. 
     Bu iki kuruluşun ortak raporuna göre, Koalisyon hükümetinin reformlara dönük konsensüs oluşturması, hükümetin Parlamento'da çok az farkla çoğunluğu elde tutması nedeniyle zor olacak. 
     Pakistan başlangıç aşamasında yoksulluğun azaltılması programını yürütmede ilerleme kaydetti, fakat gaz fiyatlarını artırmak gibi popüler olmayan önlemleri geciktirdi. 
     Kamu finansmanını ciddi ölçüde kurutan devlete ait işletmelerin mali kayıpları da azaltılmak zorunda. Bununla birlikte, Pakistan'ın güçlü ekonomik politikaları devletin borçlarında önemli ilerlemelere ve büyümede artışa katkıda bulundu. 
     Rapora göre yetkililer iddialı bir vergi idaresi reformu izlerken, bunun meyvesini vermeye başladığı görülüyor. Sosyal ve yoksullukla alakalı harcamaların artırılmasına büyük önem verilirken, yerel yönetimlerin sorumlulukları artırıldı. 
     IMF'nin ''Dünya Ekonomisinin Görünümü'' başlıklı raporunun Pakistan bölümüne göre, bu ülkenin gayrisafi yurtiçi hasıla GSYİH bazında büyümesi hızlanıyor, enflasyon dizginlenmiş ve ödemeler dengesi durumu güçleniyor. 
     Geçen mali yılda yüzde 3.6 olan GSYİH artış oranının Haziran ayı sonunda bitecek bu mali yılda yüzde 4.6'ya çıkması bekleniyor. 
     





</TEXT>
</DOC>
