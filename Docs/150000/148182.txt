<DOC>
<DOCNO> 148182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/07/son/sontur08.html </URL>
<DATE> 2003/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kış gitmek bilmiyor... Trakya'da kar yağışı başladı... 
</HEADLINE>
<TEXT>

     Balkanlar'dan gelen soğuk ve yağışlı hava nedeniyle Edirne ve Kırklareli'nde sabah saatlerinde başlayan kar yağışı etkili oluyor. 
     Edirne Meteoroloji Müdürlüğü yetkilileri, kar yağışının gün boyunca devam edeceğini belirterek, hava sıcaklığının 1 derece civarında olduğunu belirttiler. Yarından itibaren yağışlı havanın etkisini kaybedeceğini bildiren yetkililer, don olaylarına karşı dikkatli olunmasını istediler. 
     Kar yağışı Edirne merkez ile Havsa, Süloğlu ve Keşan ilçelerinde etkili oluyor. Keşan'da yoğun kar yağışı nedeniyle ulaşım güçlükle yapılıyor. Korudağ'da ulaşımın aksamaması için ekipler yolda kar temizle çalışması yapıyor. 
     Kırklareli Meteoroloji Müdürlüğü yetkilileri, kar yağışının sabah saatlerinden itibaren başladığını ifade ederek, alçak kesimlerde yağışın sulu kar şeklinde gerçekleştiğini kaydettiler. Hava sıcaklıklarında artış beklenmediği ve ısının 6-7 derece civarında olduğunu ifade eden yetkililer, gece sıfırın altında seyredecek ısı nedeniyle don olabileceği uyarısında bulundular. 
     Kırklareli'nde de yarından itibaren yağışlı havanın ili terk edeceği belirtildi. Kırklareli Köy Hizmetleri Müdürlüğü ekipleri, köy yollarının kapanmaması ve ulaşımda aksaklık yaşanmaması için aralıksız çalışıyor. 
     Tekirdağ Meteoroloji Müdürlüğü yetkilileri de çok bulutlu havanın hakim olduğu ilde sulu kar yağışının gözlendiğini belirttiler. Hava sıcaklığının 5 derece civarında seyrettiğini ifade eden yetkililer, yağışın yarından itibaren etkisini kaybedeceğini kaydettiler. 
     
     DENİZ ULAŞIMI AKSADI 

     Öte yandan, şiddetli poyraz ve 2,5 metreyi aşan dalga ve yağmur nedeniyle Çanakkale Boğazı'ndan geçemeyen 28 yerli ve yabancı bandıralı gemi, geceyi Tekirdağ'ın Şarköy İlçesi açıklarında demirleyerek geçirdi. 
     Gece boyunca ışıklarını yakarak fırtınanın geçmesini bekleyen şilep ve tankerlerden 6'sı halen Şarköy açıklarında beklerken, diğer gemiler Çanakkale Boğazı'ndan geçmek üzere bölgeden ayrıldı. 
     
</TEXT>
</DOC>
