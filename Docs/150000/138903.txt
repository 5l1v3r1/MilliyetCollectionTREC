<DOC>
<DOCNO> 138903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/25/son/sondun10.html </URL>
<DATE> 2003/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk folkloru Tokyo'yu salladı... 
</HEADLINE>
<TEXT>

     Japonya'da ilan edilen 2003 Türkiye Yılı nedeniyle Kültür Bakanlığı Gençlik Halk Oyunları ve Halk Müziği Topluluğu ile Kırşehir Abdallar Müzik Topluluğu'nun dün gece Tokyo'da sunduğu muhteşem gösteri, izleyenleri büyüledi. 
     Shibuya Belediyesi Halk Salonu'nda düzenlenen gecenin açılış konuşmasını yapan Türkiye'nin Tokyo Büyükelçisi Solmaz Ünaydın, folklor gösterisinin, 2003 Türkiye Yılı nedeniyle 11 Şubat'tan beri düzenlenen dördüncü etkinlik olduğunu anımsattı. 
     Türk halk dansları ve müziğinin, Anadolu insanının sevinç, neşe ve hüzün gibi duygularının ifadesinde büyük önem taşıdığını kaydeden Ünaydın, bu yönüyle Japon halk dansları ve müziğiyle büyük benzerlikler taşıdığını belirtti. Ünaydın, gösterinin Türk ve Japon halklarını daha da yakınlaştırıp kaynaştıracağını ümit ettiğini söyledi. 
     Shibuya Belediye Başkanı Motoi Ogura da, Türkiye ve Japonya arasında yakın ilişkiler bulunduğunu belirterek, 2003 Türkiye Yılı'nın başarılı geçmesi dileğinde bulundu. 
     
     GELİN ALAYI TOKYO'DA 
     Gecede ilk olarak, geleneksel köy düğününün canlandırıldığı, ellerinde yanan meşalelerle gelin alayı sahneye çıktı. 
     Ardından Adıyaman yöresinin halk oyunlarından örnekler sunulduktan sonra, ilginç figürlerle süslenen davul oyunu sergilendi. Artvin yöresi halk oyunlarının ardından sahneye çıkan ''Aşuk ve Maşuk'' ise sevimli danslarıyla izleyicilerden bol alkış aldı. Çiftetelli dansının ardından kaşıklarla oynanan Silifke oyunu ise izleyicilerin büyük ilgisini çekti. 
     
     ATATÜRK'ÜN EN SEVDİĞİ OYUN ZEYBEK 
     Tek kişilik zeybek gösterisi ise Türkiye'yi yakından tanıyan Japonların beğenisini topladı. 
     Türk tarihini yakından bilen bazı Japonların, gösteri sırasında yanındakilere, ''Atatürk'ün en çok sevdiği oyun zeybek'' hakkında bilgi verdiği duyuldu. 
     Silivri yöresi halk danslarının ardından sunulan sema gösterisi de oldukça ilgi topladı. Japon izleyiciler beğenilerini gösteri sırasındaki alkışlarıyla gösterdiler. 
     Son olarak gecede Trabzon yöresinden halk oyunları sunuldu. Karadeniz bölgesinin hızlı figürler ve sert adımlarla oynanan oyunları, gecede en fazla alkış alan gösterilerden biri oldu. 
     Gece sonunda, Prens Mikasa, Kültür Bakanlığı Müsteşarı Mustafa İsen, Büyükelçi Ünaydın ve Shibuya Belediye Başkanı Ogura'nın da aralarında bulunduğu salonu dolduran 2500 seyirci, gösteriyi uzun süre ayakta alkışladı. 
     Kültür Bakanlığı Gençlik Halk Oyunları ve Halk Müziği Topluluğu ile Kırşehir Abdallar Müzik Topluluğu'nun gösterisi aynı salonda bu akşam tekrar sunulacak. 
     





</TEXT>
</DOC>
