<DOC>
<DOCNO> 107378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/13/son/sondun04.html </URL>
<DATE> 2002/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Dışişleri Bakanı "Bush'un konuşması savaş ilanı değil" 
</HEADLINE>
<TEXT>

     ABD Dışişleri Bakanı Colin Powell, Başkan George Bush'un Irak ile ilgili konuşmasının ''bir savaş ilanı'' olmadığını belirterek, amacının uluslararası kamuoyunu Irak'ın silahsızlandırılması konusunda ikna etmek olduğunu söyledi. 
     New York'taki Ulusal Amerikan Dış Politika Komitesi'nde konuşan Powell, ''Başkan Bush, Irak'a cevaplaması gereken açık bir çağrıda bulunmuştur. Bu konuşma BM'ye harekete geçme, birşeyler yapma zamanının geldiğini söylemek için yapılmış bir açıklamadır'' dedi. 
     Irak'ın kitle imha silahı programlarının ''güncel ve gerçek'' bir sorun olduğunu kaydeden Powell, Saddam Hüseyin rejimini ''tiranlıkla'' suçlayarak, çok uzun süreler teröristlerle inanılmayacak ölçüde ittifak yaptığını belirtti. 
     Bu arada, Beyaz Saray'dan adının gizli tutulmasını isteyen üst düzey bir yetkili, Bush'un devirmek istediği Saddam Hüseyin'e karşı tavrının kişisel olmadığını söyledi. 
     Bush'un, BM'deki konuşmasında, isim vermeden eski başkanlardan olan babası Bush'un Saddam Hüseyin tarafından Nisan 1993'te düzenlenen bir saldırı girişimiyle öldürülmek istediğini söylediğini hatırlatan bu yetkili, ''Elbette kimse bu olayı kişiselleştirmek istemez. Başkan Bush'un burada altını çizmek istediği şey, söz konusu olanın babası değil, bir ABD Başkanı olduğu noktasıdır'' dedi. 
     Nisan 1993'te bomba yüklü bir araç, eski başkan Bush'u hedef almış, saldırı önlenmişti. Olayla ilgili soruşturma Saddam Hüseyin'e kadar uzanırken, dönemin başkanı Bill Clinton aynı yılın Haziran ayında bu olaya karşılık olarak Irak istihbarat servislerinin karargahına füze fırlatılması talimatını vermişti. 
     





</TEXT>
</DOC>
