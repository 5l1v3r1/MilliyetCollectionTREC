<DOC>
<DOCNO> 128595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/03/son/sonspo29.html </URL>
<DATE> 2003/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbulspor topbaşı yaptı... 
</HEADLINE>
<TEXT>

     Birinci Süper Futbol Ligi'nde devre arası tatilini tamamlayan İstanbulspor, ikinci dönem hazırlıklarına İstanbul'da başladı. 
     Ataköy Tesisleri'nde toplanan sarı-siyahlılar, teknik sorumlu Aykut Kocaman yönetiminde yaklaşık 1.5 saat süren kondisyon antrenmanı yaptı. Antrenmana, izinli olan Petkov ve Saidou ile belindeki sakatlığı süren Güven katılmadı. 
     Hazırlıklarının 10 günlük bölümünü Ataköy Tesisleri'nde sürdürecek olan İstanbulspor, 13-25 Ocak tarihleri arasında Antalya Belek'te kamp yapacak. 
     Bu arada forvet oyuncusu Fazlı Ulusal'ın takımla bağlarını kopardığı ve kendisine talip olan kulüplerle görüşmelerini sürdürdüğü öğrenildi. 
     
     SEZGİN ''TAKVİYE YAPACAĞIZ'' 
     İstanbulspor Kulübü Başkanı Adnan Sezgin, kendileri için pek de iyi olmayan bir ilk yarı geçirdiklerini ve takıma takviye yapacaklarını söyledi. 
     İkinci yarıda yeni bir çıkış yakalayacakları ve takımın hakettiği üst sıralara yükseleceği iddiasında bulunan Sezgin, ''Kadromuza takviyeler yapacağız. Anlaşmaya vardığımız birkaç oyuncu var. Gelmelerini bekliyoruz. Bushaj ile de tamamıyla anlaştık. Yarın İstanbul'a gelecek, pazar günü de çalışmalara başlayacak'' dedi. 
     Sezgin, oyuncuları Selçuk'a hiçbir kulüpten transfer önerisi gelmediğini de sözlerine ekledi. 
     
     KOCAMAN ''EKSİKLERİ BELİRLEYECEĞİZ'' 
     İstanbulspor Teknik Sorumlusu Aykut Kocaman da planladıkları biçimde bir ilk yarı geçirmediklerini kaydederek, şöyle konuştu 
     ''İstediğimiz sonuçları alamadık. İyi oynadığımız karşılaşmalarda dahi puan kaybettik. Ama önümüzde uzun bir devrearası tatili var. Eksiklerimizi belirleyip, gidermek için çok çalışacağız.'' Kocaman, yarın İstanbul'a geleceği açıklanan Bushaj ile ilgili olarak da, ''Geçen sezon çıkış yaptığımız dönemin kilit oyuncularından biriydi. Doğal olarak da bir transfer yaptı. Onun Trabzonspor'daki performansını değerlendirmek istemiyorum. Ama bizden ayrılırken çok iyiydi. Onunla ilgili beklentilerimiz yine aynı yönde'' diye konuştu. 
     





</TEXT>
</DOC>
