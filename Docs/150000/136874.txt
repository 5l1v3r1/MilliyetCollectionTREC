<DOC>
<DOCNO> 136874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/15/spor/spo04.html </URL>
<DATE> 2003/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Yabancıya hayır 
</HEADLINE>
<TEXT>

Trabzonspor Başkanı, yabancı sayısının kısıtlanması gerektiğini savundu. Aybaba da bunu destekleyerek, "Bizde de 8 yabancı var ama sadece Aurelio ile Petkoviç faydalı oluyor" dedi 
     "Hayalci değiliz" 
     ÖNCELİKLE özkaynaklarını kullanmayı güden bir transfer politikası izlediklerini belirten Trabzonspor Başkanı Özkan Sümer, 8 yabancı uygulamasının fazla olduğunu ifade etti. Sümer, "2005 yılında yüzde 80’i Trabzonlu olan bir Trabzonspor yaratacağımızı söylemiştim. Bu hedefi tutturmalıyız. Bugün A takımımızda 15 Trabzonlu oyuncu var. Bu düşünceyi hayalci olarak niteleyenleri de yanıltacağız" dedi. 
     
     Trabzonlu kaynıyor 
     SÜMER’İ destekleyen Teknik Direktör Samet Aybaba ise, Türkiye’nin çeşitli kulüplerinde çok sayıda Trabzonlu oyuncu olduğunu hatırlattı. Aybaba şöyle devam etti "Inter’de oynayan Okan, Emre, Blackburn Rovers’deki Tugay, Real Sociedad’da oynayan Nihat, Trabzon kökenli oyuncular. 8 yabancı fazla. En çok 3-4 olmalı. Bizim 8 yabancımız var ama sadece Aurelio ve Petkoviç yararlı olabiliyor. Bu çerçeveden bakmalıyız." 
     
     Her şey UEFA için 
     "Başka çare yok" 
     SENEYE UEFA Kupası’na katılmayı hedefleyen Trabzonspor, Altay maçında patlama bekliyor. Teknik Direktör Samet Aybaba, bu karşılaşmanın önemine dikkat çekerek, "öHiç bir maç kolay, hiç bir rakip de küçük değil. Altay’ı kolay geçebileceğimiz düşüncesinde değiliz. Kazanmak için sahada her şeyimizi ortaya koyacağız. Başka çaremiz yok. UEFA’ya katılmak istiyorsak bunu başarmalıyız" diye konuştu. 
     
     Erman Özgür şoku 
     ERMAN Güraçar’ın cezalı olması nedeniyle Altay maçında savunmada sıkıntı yaşayan Trabzonspor’da Erman Özgür de sakatlığı nedeniyle 18 kişilik kadrodan çıkarıldı. Erman Özgür’ün yerine Oumar’la Erdinç, kadroya alındı. Bu arada dün yapılan taktik çalışmada Aurelio’yu ilk 11’de düşünmeyen Teknik Direktör Samet Aybaba’nın Altay karşısında Alişen ile Muzaffer arasında tercih yapacağı öğrenildi. 
     



 SPOR 
























</TEXT>
</DOC>
