<DOC>
<DOCNO> 145275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/25/son/sondun72.html </URL>
<DATE> 2003/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Boucher ABD yardımı ekonomik reformların devamına bağlı... 
</HEADLINE>
<TEXT>

     ABD Dışişleri Bakanlığı sözcüsü Richard Boucher, savaşın ekonomik sonuçlarına karşı ''dost ve müttefik Türkiye'ye yardım için'', IMF çerçevesinde yürütülen ekonomik programın gerektirdiği reformların devamı koşuluna bağlı olmak üzere 8.5 milyar dolarlık kredi garantisi için Kongre'ye talepte bulunduklarını bildirdi. 
     Boucher, ABD Başkanı George W. Bush'un, 74.7 milyar dolarlık savaş bütçesinde, 5 milyar doların, Irak'ta işbirliği gösteren koalisyon ülkeleri için ayrıldığını belirtti. 
     Sözcü, ''Türkiye'nin gösterdiği işbirliği düzeyine bakmadan ABD Türkiye'nin bazı ihtiyaçları olduğunu kabul ediyor. Daha önce, Irak operasyonuna tam katılım ve işbirliği çerçevesinde 6 milyar dolarlık geniş bir paket müzakere edilmişti. Bu olmadı. Ancak Amerikan yönetimi, ortaya çıkabilecek ekonomik sonuçlara karşı dost ve müttefik Türkiye'ye yardım için bir miktar para ayırmanın sağgörülülük olduğunu düşündü. Ancak şu noktada, bu para sadece Kongre'den talep edildi ve verilmiş bir söz değil'' dedi. 
     Türk hükümetiyle, bu yardımın verilmesine imkan tanıyacak koşullar üzerinde çalıştıklarını belirten Boucher, Türkiye'de güçlü ekonomik reformları desteklediklerini anımsattı. Boucher, ''Böylece bu yardım, her zaman aradığımız güçlü ekonomik politikalar şartına bağlanmış olacak. Bunun, müttefikimiz Türkiye'nin bu savaşta ortaya çıkabilecek ihtiyaçlarının karşılanmasında, sağgörülü bir yaklaşım olduğunu düşünüyoruz'' diye konuştu. 
     ''Bu para, Türkiye daha önce müzakerelerde talep ettiğimiz işbirliği ve katılımı göstermediği halde, Türkiye'nin ortaya çıkabilecek ihtiyaçlarını karşılamak ve savaşın ekonomik sonuçlarına karşı yardım içindir'' diyen Boucher, bu paranın, ekonomik politikaların sağlamlığına ve Türkiye'nin, IMF gibi uluslararası finans programlarında performansının devamı temelinde kullanılacağını kaydetti. 
     Boucher, ortaya çıkabilecek ekonomik sonuçların neler olduğunu tespit etmenin ilk adım olduğunu, ikinci adımın ise paranın sağlam ekonomik politikaların devamı temelinde geçerlilik kazanması olacağını söyledi. 
     Türkiye'ye yardımın, ABD Başkanı George Bush'un Irak danışmanı Zalmay Halilzad'ın Türkiye'deki temaslarıyla ve Kuzey Irak konusuyla bağlantısı olup olmadığı sorusu üzerine Boucher, ''Ben öyle görmüyorum. Hayır'' yanıtını verdi. 
     Boucher, ''Bizim bütçemizin işlediği şekilde, öngörülen para 1 milyar dolar. Bu para, daha geniş bir krediyi garanti etmek için de kullanılabilir. Eğer Türkiye, ekonomik sonuçların ortaya çıkacağına karar verirse ve biz de Türkiye'ye yardım etme ihtiyacının ortaya çıktığı kanaatine varırsak 1 milyar dolarlık nakit para ya da 1 milyar dolara eşdeğer daha geniş bir kredinin desteklenmesi söz konusu'' dedi. 
     Türkiye'ye sağlanacak kredi garantisinin 8.5 milyar dolar olduğuyla ilgili bir soru üzerine Boucher, bunun cevabının, 1 milyar dolar naktin, ne kadar büyük bir kredi garantisine eşdeğer olduğunda yattığını belirterek, ''Belki daha geniş bir kredi için de olabilir. Genel olarak 1 milyar dolar için 8-10 milyar dolar kredi garantisi eşdeğer olabilir'' diye konuştu. 
     Bu paranın Türkiye'ye ulaşımı için ABD Kongresi'nde onaylanması gerektiğine ilişkin bir soru üzerine de Boucher, ''Kongre'nin, Türkiye'nin ihtiyaçlarını anlaması için yardım edeceğiz. Bu para, Kongre'den talep ediliyor. Hepimiz, ABD Başkanı'nın bu talebini desteklemek için çalışacağız. Yönetim, dikkatli çalışma sonucunda bunun gerekli olduğu sonucuna vardı'' dedi. 
     Boucher, ABD'nin koalisyon ülkeleri için ek bütçesinde ayırdığı 5 milyar doları Türkiye, Ürdün, İsrail, Bahreyn, Umman ve kilit Doğu Avrupa müttefiklerine vereceğini, 770 milyon doların Afganistan, Filipinler, Pakistan ve Kolombiya'da terörizmle savaşa ayrıldığını ve 187 milyon doların da ABD Dışişleri Bakanlığı'nın Bağdat'ta oluşturacağı misyonunun çalışmaları ve güvenlik bütçesine aktarılacağını söyledi. 
     




</TEXT>
</DOC>
