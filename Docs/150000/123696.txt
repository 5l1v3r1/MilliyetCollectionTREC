<DOC>
<DOCNO> 123696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/10/yazar/civaoglu.html </URL>
<DATE> 2002/12/10/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
R. T. Erdoğan ve basketbol 
</HEADLINE>
<TEXT>

     Meslekte bizden hayli eski olan Alişan Dobra’dan Erdoğan için Batılı bir büyükelçinin "basketbolcu gibi" benzetmesini dinledim. 
     Paris’te bir davetteymiş. Büyük bir Avrupa ülkesinin büyükelçisi şöyle demiş 
     "Türkiye’de İslamistler seçimleri kazandı, iktidar oldu haberlerinden sonra, gözümüzde, İran ya da Körfez Arap ülkelerinin İslam yöneticileri gibi görüntüler canlanmıştı. Sakallı, sarıklı, entarili, gözlükleri... 
     Sonra Erdoğan bizim başkente geldi. Bir baktık, basketbolcu gibi biri... Doğrusu şaşırttı. Görüntünün yanı sıra Türkiye’nin AB üyeliği için çabaları da sürpriz oldu. İslamist bir parti lideri ülkesini Avrupalı yapmak istiyordu Bu da şaşırtıcıydı." 
     Dobra, Türkiye’nin Atatürkçü laik çizgisinin değişmeyeceğini anlatmış. 
     Konuşma Türkiye’nin diğer İslam ülkelerinden farkını ortaya koyan gerçeklerinin ekseninde ufuk turuyla sürmüş. 
     
Spor genleri      AKP’nin "referansının artık İslam değil, demokrasi ve laisizm olduğu" yolundaki söylemleri ve bunu vitrininde vurgulaması, Batı’da giderek farklı bir "sosyo politik" resim oluşturmakta. 
     Financial Times’ta yayımlanan bir yazıda R. T. Erdoğan’ın "Futbol takımı antrenörüne" benzetildiğini okuyunca, "basketbolcu" benzetmesini de yansıtmakta fayda gördüm. 
     R. T. Erdoğan’ın Avrupa turu sadece AB için hükümetler düzeyinde lobi ile sınırlı kalmamış... Daha önemlisi... AB kamuoyunda etki yapmış. 
     Herhalde Erdoğan’ın futbolcu kökeni, onu görenlerde sporcu çağrışımı yapıyor. 
     Bilinçaltlarıyla iletişim bağlamında bu iyi. 
     Çünkü, müzik, moda gibi spor da global bir iletişim kanalı... 
     Galatasaray’ın UEFA şampiyonluğu ve Süper Kupa başarıları... Ardından Milli Futbol Takımı’nın Dünya üçüncülüğü, Avrupa’da oynayan Emre ve Nihat’ın pırıltıları, Batı kamuoyunda Türkiye ile sporun örtüştüğü bir imaj çizmiştir. 
     Erdoğan, bu imajla bütünleşiyor. 
     
Yüzey ve kök      Ancak, yüzeydeki görüntüler, kökler de değişirse kalıcı olabilir. 
     Aksi halde, tabandan gelecek tutucu baskılar, zamanla AKP’nin politikalarını olumsuz etkileyebilir. 
     Vitrinde olumlu izlenimler "meğer buğulu cama parmakla çizilmiş resimlermiş" yargısına dönüşebilir. 
     MHP’nin 3 buçuk yıl iktidar ortaklığı boyunca sağduyuyla kazandığı puanları, AB’ye uyum yasalarına direnerek son 3 buçuk ayda harcadığını ve buna kendi tabanından gelen baskılar nedeniyle mecbur kaldığını unutmayalım. O nedenle AKP, değişimlerini derinlere, tabanına da yansıtmalıdır. 
     
İki artı işaret      Geride kalan hafta, bu bağlamda olumlu iki mesaj verildi. 
     Diyanet’ten Sorumlu Devlet Bakanı Mehmet Aydın, "dini bilgilerin ve bildirimlerin çağın gereklerine göre güncelleşeceğini, yorumlanacağını" söyledi. 
     Çok önemli... 
     Yüzyıllar önce dini bilgilerin ve bildirimlerin çağın gereklerine göre yorumlanması "içtihat kapısının kapatılması" ile donmuştu. 
     İslamın en katı ve doğduğu kaynağın ilk koşullarında yorumlanması, toplumsal gelişmeyi durdurmuştu. 
     Felsefe, güzel sanatlar, bilim, tıp ve teknolojide Müslüman toplumlar yüzyıllarca kilitli içtihat kapısının arkasında tutsak kaldı. 
     Keşke Bakan Mehmet Aydın’ın söylemi, İslamda da reform sürecini başlatsa... 
     Aydınlanma AKP’nin kendi kamuoyunda derinlere nüfuz edebilse. 
     Böyle bir reformu, dini konularda diğer partilere göre çok daha az kompleksli ve toplumda kuşkular yaratmayacağı için daha cesur olabilecek AKP başlatabilir. 
     Öte yandan gene Devlet Bakanı Mehmet Aydın’ın Alevi kardeşlerimizi kucaklamayı amaçlayan söylemi de zihniyet devriminin ilk işareti. Yüzyıllar süren kırıkları onarmak ve toplumsal barışı sağlamak için dikkat çekici bir yaklaşım. 
     Basketbol ya da futbol koçu görüntüleri, böyle zihniyet reformları ve toplumsal yapı değişimiyle bütünleşmelidir. 
     
     







Kamuoyu 


Futbol cinayeti 


Ortak tavır 


Brüksel’den bakınca işler güç ama... 


R. T. Erdoğan ve basketbol 


Kırgızistan’daki Türk öğrenciler tedirgin 


Heyecan dorukta... 


Bir ihtimal daha var... Ona da hazır olmak lazım 


Beşiktaş fırtınası 


İstanbul’un bayram sonrası gündemi 


TL 4 ayda yüzde 15 değer kazandı 


Tayyip Erdoğan’ın bayram evi 


</TEXT>
</DOC>
