<DOC>
<DOCNO> 103793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/25/guncel/gun03.html </URL>
<DATE> 2002/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
ATILINCA SOYDU 
</HEADLINE>
<TEXT>

Pendik’te eski işyerini üç kez soyan teknisyen, "Kul hakkı kulda kalmaz" diye not bırakınca yakalandı 
     ELVAN EZBER İstanbul 

     Pendik’te işten çıkarıldığı para kasası imalathanesini üç kez soyduğu öne sürülen Erdal Bölükbaşı 35 , gözaltına alındı. Zanlının, 6 milyon lira çaldıktan sonra, kendisini kovan müdürün masasına "Kul hakkı kulda kalmaz" diye yazılı bir not bıraktığı belirtildi. 
     Star Kasa İmalathanesi’nde peş peşe gelen iki hırsızlık olayı üzerine ekipler araştırma başlattı. İşyeri çevresinde pusu kuran polis, çatı kaplamasını keserek içeri girdiği öne sürülen Bölükbaşı’nı yakaladı. 
     Bölükbaşı’nın işten atıldıktan sonra tazminatının ödenmediğini söylediği işyerine binanın çatısından girdiği, kasaları spiral taşı ile kestiği belirtildi. Bölükbaşı’nın bir yıl önceki ilk hırsızlığında 600 milyon lira, 100 dolar ve bir laptop bilgisayar çaldığı öne sürülürken, olayın ardından bilgisayarı satmaya çalışırken polis tarafından yakalandığı bildirildi. 
     Ağustos ayı içerisinde Bölükbaşı’nın üç ayrı hırsızlık olayında, 1 milyara yakın para çaldığı öne sürüldü. 
     
     İtiraf etti 
     Kendi imal ettiği kasaları 15 dakikada açmakta zorlanmayan Bölükbaşı ifadesinde, "İşten atılmam ailemle aramın bozulmasına sebep oldu. İşlerim bozuldu. İntikam için soydum. Bir türlü hırsımı alamıyordum. Bu nedenle cezamı çektikten sonra soygunlara devam ettim. Her soygun yenisi için bana güç veriyordu. Ancak girdiğim yeri tespit etmişler ve son işimde güvenlik görevlileri beni yakaladı. Onları bu şekilde cezalandırıyordum" dediğini belirtti. 
     



 GÜNCEL 













</TEXT>
</DOC>
