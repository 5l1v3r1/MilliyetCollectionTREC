<DOC>
<DOCNO> 149929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/15/son/sondun29.html </URL>
<DATE> 2003/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumlar, BM Güvenlik Konseyi'nin Kıbrıs kararından memnun... 
</HEADLINE>
<TEXT>

     Kıbrıs Rum yönetimi dışişleri bakanı Yorgos Yakovu, BM Güvenlik Konseyi'nin dün Kıbrıs konusunda aldığı 1475 sayılı karardan memnun olduklarını açıkladı. 
     Rum radyosunun haberine göre, ''Rum tarafının BM Güvenlik Konseyi'nden memnuniyet verici bir karar çıkartmayı başardığını'' ifade eden Yakovu, ''Rum kesimi-Avrupa Birliği üyelik sözleşmesi çerçevesinde Annan planının çözüm zemini olarak kabul edilmesini isteyen bazı çevreler olduğunu, Rum yönetimi ile Atina'nın ortak çabaları sonucu bunun önüne geçildiğini'' kaydetti. 
     Yakovu, Rum tarafının AB'ye üyeliği ile Annan planın bazı yönlerinin değişeceğini belirterek, adil ve çalışabilir bir çözüm için müzakere yapılabileceğini söyledi. 
     
     Yunanistan da sevindi 

     Yunanistan Dışişleri Bakanlığı Sözcüsü Panos Beglitis, BM Güvenlik Konseyi'nin Kıbrıs kararını ''olumlu ve tatmin edici'' olarak niteledi. 
     Beglitis, yaptığı basın toplantısında, Güvenlik Konseyi'nin, Kıbrıs sorununun BM çerçevesinde Genel Sekreter Kofi Annan'ın sunduğu plan temelinde müzakerelerle çözülmesini öngördüğünü kaydetti. 
     Beglitis, ''Türkiye'nin Kıbrıs sorununu uluslararası bir konu olmaktan çıkarma ve BM dışında çözüm arama çabalarına rağmen, uluslararası toplum, bu sorunun BM çerçevesinde çözümünü arzu ettiğini göstermiştir'' dedi. 
     Rum kesiminin yarın Atina'da AB üyelik anlaşmasını imzalamasından sonra, Kıbrıs sorununun çözümüne yönelik ''fırsat penceresinin kapanmaması ve çözüm dinamiğinin korunması'' gerektiğini söyleyen Beglitis, Atina ve AB'nin birleşmiş bir Kıbrıs arzu ettiklerini belirtti. 
     Gazetecilerin, AB üyelik anlaşmalarının imzalanacağı yarınki törende Türkiye'nin Başbakan Yardımcısı ve Dışişleri Bakanı Abdullah Gül tarafından temsil edilmesine ilişkin sorularını da yanıtlayan Beglitis, ''Bu konuda yapabileceğim bir yorum yok. Temsil düzeyi konusunda karar vermek, ilgili hükümete ait bir konudur'' diye konuştu. 
     





</TEXT>
</DOC>
