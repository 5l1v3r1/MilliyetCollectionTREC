<DOC>
<DOCNO> 144282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/21/son/soneko33.html </URL>
<DATE> 2003/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa ikinci seansta yükselişte... 
</HEADLINE>
<TEXT>

     İstanbul Menkul Kıymetler Borsası İMKB Ulusal 100 Endeksi, 2. seansa yükselişle başladı. 
     1. seansta yüzde 5.89 gerileyen endeks, 2. seansta 8.00 puan artışla 9,084.09 puan seviyesinde açıldı. 
     Yükselişini sürdüren endeks, ilk 30 dakikayı yüzde 2.09 artıda 9,265.78 puandan geçti. 
     Bu seviyeye göre endeksin günlük kaybı yüzde 3.92'ye geriledi. 
     
     CİNNET-CENNET BENZETMESİ 
     Nurol Menkul Değerler Araştırma Müdürü Zemin Yıldıko, borsada çok dalgalı seyirler yaşandığını, bunu kendi aralarında ''cinnet ve cennet arasında gidip geldik'' diye adlandırdıklarını söyledi. 
     Borsanın istikrarı ve güveni sevdiğini belirten Yıldıko, önlerini göremedikleri ortamda yaşanan bu dalgalanmaların kimse için sürpriz olmadığını ifade etti. 
     Yıldıko, ''Şimdi beklenen, bu algılamanın ne zaman tersine döneceği'' dedi. 
     Tüm piyasalarda düşük işlem hacmiyle hareket olduğuna dikkat çeken Yıldıko, ''9,500 seviyesindeki destek kırıldı ve 9,000'lere gelindi. Psikoloji bozuldu. Çok olağanüstü bir gelişme olmazsa endeks bu seviyelerde stabilize olur'' diye konuştu. 
     Ekinciler Menkul Değerler Genel Müdürü Alp Tekince ise şu anda Irak krizi konusunda Türkiye'nin çıkarlarının ne denli korunduğu konusunda piyasaların gösterge niteliğinde olduğunu savundu. 
     Faizlerde çıkış, borsada düşüş yaşandığını ifade eden Tekince, şunları söyledi 
     ''Bunun ne kadar devam edeceği gelişmelere bağlı. Sadece gündelik gelişmelerle yön bulan bir piyasada yatırımcılara temkinli hareket etmelerini öneriyorum. Türkiye'de ciddi borç sorunu var. Faiz yükü hepimizi tedirgin ediyor. En yoğun düşüşler de banka hisselerinde yaşandı.'' 
     





</TEXT>
</DOC>
