<DOC>
<DOCNO> 118156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/11/guncel/gun10.html </URL>
<DATE> 2002/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Topraktan oy çıktı 
</HEADLINE>
<TEXT>

İzmir Gaziemir’de AKP, CHP ve Genç Parti’ye evet mührü vurulmuş bine yakın oy pusulası boş bir arazide gömülü halde bulundu. Seçim Kurulu, inceleme başlattı 
     TURAÇ TOP İzmir DHA 

     İzmir’in Gaziemir ilçesinde araziye gömülü halde üzerinde evet ve ilçe seçim kurulu mühürleri bulunan bine yakın oy pusulası ile sayım cetvelleri ve zarflar bulundu. Evka - 7 yolu üzerindeki Evrensel Arsa ve Yapı Kooperatifi’nde çalışan işçiler, dün sabah saatlerinde çamurların içinde birkaç oy pusulası buldu. Toprağı kazan işçiler çok sayıda oy pusulası daha bulunca CHP Konak İlçe Teşkilatı’nda görevli arkadaşları Rasim Saraçoğulları’na ve polise haber verdi. Polis, 5 metrekarelik alan içinde yaptığı incelemede bine yakın oy pusulasına rastladı. Oy pusulalarında, genellikle AKP, CHP ve Genç Parti’ye evet mührü vurulduğu görüldü. 
     
     Demokrasi ayıbı’ 
     Olayı haber aldıktan sonra bölgeye gelen CHP İzmir İl Başkan Yardımcısı Kadir Sinan, "Öncelikle, ortada demokrasimizin bir ayıbı yatmaktadır. Eğer sayılmış oylarsa, korunmasına yönelik bir sorun vardır. Ancak, oy verme işlemi sonrası İlçe Seçim Kurulu’na götürüldüğü sırada torbaların değiştirilmiş olabileceği de düşünülebilir" dedi. 
     
     3 Kasım’da şik yet gelmedi 
     3 Kasım’da Gaziemir’de tüm sandıkların açıldığı, polise ve ilçe seçim kuruluna herhangi bir şik yette bulunulmadığı belirlendi. 
     İlçe Seçim Kurulu’nun sayımların tamamlanmasının ardından geçen çarşamba günü oy pusulalarını saklanması için Gaziemir Belediyesi’ne teslim ettiği ve pusulalarının Gaziemir Belediyesi şantiyesindeki depoda saklandığı kaydedildi. 
     
     İlçede CHP birinci oldu 
     Seçim Kurulu, depodaki oy pusulalarında inceleme başlattı. 3 Kasım seçimlerinde Gaziemir ilçesinde CHP 10 bin 785 oyla birinci, AKP 8 bin 522 oyla ikinci, Genç Parti ise 8 bin 501 oyla üçüncü olmuştu. 
     



 GÜNCEL 


















</TEXT>
</DOC>
