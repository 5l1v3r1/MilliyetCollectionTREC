<DOC>
<DOCNO> 101499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/12/son/sontur11.html </URL>
<DATE> 2002/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
AK Partili Kapusuz "Bu saatten sonra seçimler engellenemez" 
</HEADLINE>
<TEXT>

     AK Parti Grup Başkanvekili Salih Kapusuz, ''Bu saatten sonra seçimleri ve sandığı engellemenin mümkün olmadığını'' bildirerek, ''Bunun için gayret edenler, demokrasi ve milli iradeyi engellemeye çalışanlardır'' dedi. 
     Kapusuz, TBMM'de düzenlediği basın toplantısına, Avrupa Atletizm Şampiyonasında altın madalya kazanan Süreyya Ayhan'ı kutlayarak başladı. 
     TBMM'nin 31 Temmuz'da seçim kararı aldığını anımsatan Kapusuz, Yüksek Seçim Kurulu'nun 7 Ağustos'ta seçim startı verdiğini belirtti. Seçim takvimini maç süresine benzeten Kapusuz, 88 günlük süreçten 5 günün geride kaldığını söyledi. 
     Salih Kapusuz, milletin, Türkiye'yi idare edenlerden memnun olmadığı için seçim istediğini, sandığın önüne geleceği gün belli olunca moralinin düzeldiğini ifade ederek, sözlerini şöyle sürdürdü 
     ''Bundan korkanlar var, sandıktan, seçimden, halkımızdan korkuyorlar. Korkmalarının da sebebi var. 3.5 yıl, hatta 5 yıldır bu millete sıkıntı, eziyet, her türlü darbeyi indirenler, kendilerinin de sandıktan bu cevabı alacaklarından korktukları için seçimi engellemek için ayak diremektedirler.'' 
     
     ''SEÇİM ÇARE OLACAK'' 
     Kapusuz, seçimlerin demokrasi için vazgeçilmez bir unsur olarak kabul edildiğini vurgulayarak, şöyle dedi 
     ''Bugüne kadar yaptıklarından ve miatlarını dolmasından çekinen bu siyasiler, herhalde müzelik haline geldiklerini, siyasi antika olduklarını bildikleri için millet tarafından layık oldukları yere konulacağını görmeye başladılar ve uyandılar. Bu saatten sonra seçimleri ve sandığı engellemek mümkün değildir. Bunun için gayret edenler, demokrasi ve milli iradeyi engellemeye çalışanlardır. Bu siyasiler hizmet etmek için değil, siyasi çıkarlarını, koltuklarını korumak için bu gayret içinde bulunabilirler. Unutulmasın ki, milletimiz buna fırsat vermeyecektir.'' Kapusuz, seçim ittifakı, barajların aşağı çekilmesi ve iki turlu seçim isteyenlerin sandıktan korktuklarını öne sürdü. Her şeyin seçime endeksli yürüyeceğini bildiren Kapusuz, ''Seçim demokrasi için milletimiz için bir çare olacaktır'' görüşünü ifade etti. 
     





</TEXT>
</DOC>
