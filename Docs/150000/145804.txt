<DOC>
<DOCNO> 145804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/27/son/sontur13.html </URL>
<DATE> 2003/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanya Dışişleri Bakanı "Kayıpların sorumlusu Saddam'dır" 
</HEADLINE>
<TEXT>

     İspanya Dışişleri Bakanı Ana Palacio, AB'nin Türkiye'ye kendi içinde ihtiyacı bulunduğunu söyledi. 
     Palacio, Dışişleri Bakanı ve Başbakan Yardımcısı Abdullah Gül ile görüşmelerinden sonra yapılan ortak basın açıklamasında, Ankara'da bulunma nedeninin, Irak savaşı ve bu savaşın insani boyutlarının değerlendirilmesi olduğunu kaydetti. 
     Savaşın insani boyutunun İspanya'nın gündeminde öncelikli konulardan biri olduğunu ve aktif çalışmak istediklerini söyleyen Palacio, Türkiye ile ortak projelerin hayata geçirilmesinin söz konusu olduğunu kaydetti. 
     Palacio, yaptıkları görüşmede birçok farklı konuyu ele aldıklarını belirterek, görüşmelere öğle yemeğinde de devam edeceklerini kaydetti. 
     Ziyaretinin ''planlanmış'' olduğunu söyleyen Palacio, Türkiye ile İspanya'nın birçok noktada ortak çıkarları bulunduğuna işaret ederek, ''AB-Türkiye ilişkileri ve Türkiye'nin katılımı, İspanya için, Akdeniz için faydalı olacaktır. 21. yüzyıl, Akdeniz için önemli. Ayrıca Türkiye'nin medeniyetler diyalogu içinde oynayacağı kilit bir rol de var. Türkiye'ye AB'nin içinde ihtiyacımız var'' diye konuştu. 
     Türk ve İspanyol heyetlerin gelecek hafta bir araya geleceklerini söyleyen Palacio, iki ülkenin ortak deneyim ve çıkarlarının bulunduğunu vurguladı ve pek çok alanda ilişkilerin geliştirilebileceğini belirtti. Palacio, ''Tek cümleyle ne yapmaya çalıştığımızı söyleyecek olursam, biz birlikte çalışmak istiyoruz diyebilirim, çünkü ortak çıkarlarımız var'' dedi. 
     
     SORULAR 
     Palacio, ''Türkiye'nin Kuzey Irak'a girmesinin, şu anki tavırlarını ne şekilde etkileyeceğinin'' sorulması üzerine, kendilerinin Türkiye'nin savunulması için NATO çerçevesinde bazı taahhütlerde bulunduklarını belirterek, ''Eğer varsayımlarda değişiklik olursa, bizim taahhüdümüzün de değişmesi söz konusu olabilir'' dedi. Palacio, bir başka soru üzerine de bu konudaki değerlendirmenin hükümeti tarafından yapılacağını, konunun diyalog ve anlaşmalar çerçevesinde değerlendirileceğini söyledi. 
     Irak'taki sivil kayıplar hakkındaki düşüncelerinin sorulması üzerine de Palacio, her savaşın trajik olduğunu ve bu operasyon çerçevesinde acı çeken herkese kendilerini yakın hissettiklerini ifade etti ve şunları söyledi 
     ''Hayatını kaybeden, esir düşen koalisyon gücü askerlerine kendimizi yakın hissediyoruz. Aynı şekilde Irak halkına da yakın hissediyoruz kendimizi. Ancak koalisyon güçlerini değil, Saddam Hüseyin'i suçlayın. Kendisinin Irak'ın silahsızlandırılması için zaman ve fırsatı vardı. Irak'taki kayıpların sorumlusu Saddam Hüseyin'dir.'' 
     




</TEXT>
</DOC>
