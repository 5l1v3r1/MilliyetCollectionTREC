<DOC>
<DOCNO> 111878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/08/son/sontur11.html </URL>
<DATE> 2002/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bisikletle dünya turuna çıkan Margareth Lee Türkiye'de... 
</HEADLINE>
<TEXT>

     İngiltere'de hemşirelik yapan Margareth Lee, bisikletiyle çıktığı dünya turunda, 9 Avrupa ülkesini geçtikten sonra, Kırklareli'nin Dereköy Sınır Kapısı'ndan Türkiye'ye giriş yaptı. 
     Lee, 16 Haziran'da İngiltere'nin Manchester kentinden yola çıktığını belirterek, ''Bisikletimle tek başıma yola çıktım. Norveç, İsveç, Almanya, Danimarka, Çek Cumhuriyeti, Avusturya, Macaristan, Romanya ve Bulgaristan'dan sonra şimdi de Türkiye'deyim'' dedi. 
     Dereköy'de, bisikletinin patlayan lastiğini değiştirmek için mola veren Lee'ye yakın ilgi gösteren köylüler, lastiğin tamirinde de yardımcı oldular. 
     Köylülere, kendisine gösterdikleri yakın ilgi ve yardımdan dolayı teşekkür eden Lee, İstanbul'a uğradıktan sonra İran, Pakistan ve Hindistan'a gideceğini kaydederek şöyle konuştu 
     ''İzin sürem yeterli olursa Nepal'i de görmeyi arzuluyorum. Doğayla başbaşa bir yolculuk yapıyorum. Birçokları için bu seyahat tehlikeli ve sorunlu olabilir. Ben heyecan ve maceralı bu yolculukta dünyamızı ve yaşayan insanları her yönüyle tanıma fırsatı yakalıyorum. Bugüne kadar da bir sorunla karşılaşmadım.'' 
     





</TEXT>
</DOC>
