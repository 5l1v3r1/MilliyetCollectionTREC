<DOC>
<DOCNO> 104808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/30/son/sondun12.html </URL>
<DATE> 2002/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Klerides "Yasadışılığı yasallaştıran öneriler kabul edilmeyecek" 
</HEADLINE>
<TEXT>

     Kıbrıs Rum kesimi lideri Glafkos Klerides, ''Türk kuvvetlerinin adayı yasadışı işgalini yasallaştıracak ve tüm Kıbrıslıların insan haklarını çiğneyen önerileri kabul etmeyeceklerini'' söyledi. 
     Klerides, bir kabul sırasında yaptığı açıklamada, Kıbrıs sorununa bu çerçevede bir çözüm getirilebilmesi için uluslararası camiaya çağrıda bulundu ve şöyle konuştu 
     ''Uluslararası toplumdan ve özellikle uluslararası arenada liderlik rolü olan ABD'den, Türkiye üzerinde nüfuzunu kullanmasını bekliyoruz. Bu sayede Türkiye, Kıbrıs sorununa iki bölgeli, iki toplumlu federasyona dayalı tek ve bölünmez ve Güvenlik Konseyi kararlarının öngördüğü şekilde tek uluslararası kimliği olacak adil ve yaşayabilir bir çözümü müzakerede siyasi irade göstersin. Türk kuvvetlerince adanın yasadışı işgali ve felaket getirici istilasının sonuçlarını yasallaştıracak ve tüm Kıbrıslıların insan haklarını çiğneyen önerileri kabul etmeyeceğiz.'' Bu arada Federal Almanya Cumhuriyeti'nin Rum yönetimi nezdindeki yeni Büyükelçisi Jochen Trebesch, Klerides'e güven mektubunu sundu. 
     Trebesch, yaptığı açıklamada Türk tarafına, ''yapıcı olması ve ana konularda uzlaşma isteği göstermesi'' çağrısında bulundu. 
     Trebesch, ''Müzakereler yoluyla çözüm bulunması yönündeki tek fırsat, AB genişleme kararları öncesinde iyi değerlendirilmelidir. Kıbrıs, üye bir devlet olarak tek sesle konuşmalı ve AB yasalarının uygun şekilde uygulanmasını güvence altına almalıdır'' diye konuştu. 
     





</TEXT>
</DOC>
