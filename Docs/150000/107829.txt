<DOC>
<DOCNO> 107829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/16/spor/spo02.html </URL>
<DATE> 2002/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe otoriteleri kötü gidişin reçetesini çıkardı 
</HEADLINE>
<TEXT>
A'DAN Z'YE DEĞİŞMELİ 
Her geçen gün daha kötüye giden Sarı - Lacivertli takımın kurtuluşu yönetimden, teknik direktörüne, sisteminden, futbolcu yapısına kadar yüzde yüz yenilenmesinden geçiyor 
     Milyonlarca dolar sokağa atıldı 
     Fenerbahçe’nin sorunu, esasen yönetimiyle ilgili. Fenerbahçe, iyi yönetilmediği için, yanlış transferler yapıyor, yanlış teknik adamlarla çalışıyor ve milyonlarca dolar sokağa atılıyor. 
     Dolasıyla Fenerbahçe’de bir şey değişmesi gerekiyorsa, bunun en tepeden başlaması gerekiyor. Fenerbahçe futbol takımının başarısızlığıyla ilgili olarak söylenebilecek tek şey bugünkü tablonun, geçen sezon sonunda aşağı yukarı görülebiliyor olmasıydı. 
     Fenerbahçe’nin Teknik Direktörü’nün, sahip olduğu bilgi ve vizyonu, günümüz futbolunun gerçekleriyle uyuşmuyor. Bu, bugün ortaya çıkmış bir gerçek değil. Geçen sezondan beri biliniyordu. 
     Fenerbahçe futbol takımının eksiklerinin hangi mevkilerde olduğu, en az altı sezondur biliniyor. Bütün bu dönemde, 100 milyonlarca dolar tutarında oyuncular alınmasına rağmen, eksikliklerin giderilememiş olması, bugünkü başarısız tabloyu yaratan en önemli faktördür ve bunun sorumlusu da transferi bizzat yürüten Fenerbahçe Başkanı Aziz Yıldırım’dır. 
     
     Şimdi sükunet 
     Fenerbahçe’nin tarihi boyunca girdiği en önemli teknik girdaplardan biri olan son kaostan kurtulabilmesi için önce sükunet gerekmektedir... UEFA’daki Solna maçının sonucu beklenmeli, ondan sonraki boş hafta içinde çok doğru değerlendirmeler saptanıp, gerek teknik kulübede, gerekse futbolcu kadrosundaki mücadele ruhu boşalmış isimler Fenerbahçe’nin varlığından uzaklaştırılmalıdır... Bu arada seçilecek teknik direktörün ya enternasyonal boyutları yüksek biri olmasına çok dikkat edilmeli, yahut da bu sezonun kaybedilmiş olduğu hesabından yola çıkılarak, takım yerli ve kulübün içinden gelmiş bir isme teslim edilmelidir. Bunun yanında bu teknik meselenin uzun vadeli bir çözüme kavuşturulabilmesi için seçkin bir teknik heyetin kurulması, Fenerbahçe’deki uzun yıllar var olan soyunma odası ve yarışma hadiselerine kavuşulmasının bilimsel boyutlarda çözümü hayata geçirilmelidir. Yoksa pratik ve çabuk verilmiş kararlarda yine hata yapılır ve Fenerbahçe’de kökünden halledilmesi gereken hastalıklar devam eder gider. 
     
     4 - 4- 2’ye dönülmeli 
     Transfer yapma şansı olmadığına göre, bu sistem ile de oynayamadıklarına göre, kadro yapısına uygun dörtlü savunma oynaması lazım. Oyuncuları değiştirme şansı olmadığı için tek çıkar yol bu. Bu sistem içinde de aç oyuncuları, Fenerbahçe’de vitrin olmak isteyenleri Tuncay, Yusuf gibi kendilerini kanıtlamak isteyenleri oynatmak lazım... Transfer şansı olsaydı, sağ ve sol kanat oyuncusu alındığı taktirde sorunlar çözülürdü. Eğer dörtlüye dönülüyorsa, oyuncuya gerek yok. O zaman Ortega’yı da, Revivo’yu da beraber oynatabilirsin. Bu sistemle yürümüyor. Rakip takımlara 20. dakikadan sonra oyun inisiyatifini veriyorlar. Oyuncu kadrosunun hangi takımda oynadığının farkına varması gerekiyor. Kazanma arzusunu Kadıköy dışında da yerleştirilmesi gerekiyor. Şükrü Saracoğlu özür stadı olarak görüldüğü sürece Fenerbahçe’nin şampiyonluk şansı yok. Futbolcu kötü oynayacak, hata yapacak, gol kaçıracak, gol yiyecek, ama hatalı koşamaz. Oyuncular da kendilerine gelmeli. 
     
     Temizlik gerekiyor 
     Büyük bir temizlik lazım, yani futbolcular başarısızlık zamanında görmüş oldukları yüzlerin hiçbirini görmemeli. Futbol takımının fikren yenilenmesi gerekir. Acilen takıma, dünyanın her büyük takımında olduğu gibi bir değil, iki psikolog tutup, oyuncular yeniden kazanılmalı. Çünkü transfer istesen dahi yapmana imkan yok. Yenilik yapmak teknik direktörün birinci görevidir. Maalesef Lorant hiçbir yenilik yapmadı. Zaten Fenerbahçe bunun sıkıntısını çekti. Ayrıca Fenerbahçe takımını teslim alacak hoca herkesin kabul ettiği bir teknik adam olmalı. 
     
     Düzenin kurbanları 
     Fenerbahçe’nin en büyük sorunu kulübü gerçekten yöneten 3 - 4 kişinin futboldan çok iyi anlaması, ya da öyle olduğuna inanması. Futbol takımı üzerinde bu kadar baskın bir yönetim olunca teknik heyetin fonksiyonları da ikinci planda kalıyor. Alex Ferguson nasıl ki Martin Edwards’dan daha fazla tanınıyorsa, her hangi bir teknik direktör, her hangi bir başkandan daha fazla tanındığı zaman Fenerbahçe’de işler yavaş yavaş düzelmeye başlayacaktır. Fenerbahçe’nin sorunu ne Lorant’dır, ne de Aziz Yıldırım. Her ikisi de Sarı - Lacivertli camianın kendisine seçtiği yönetim modelinin günümüzdeki kurbanlarıdır. Çünkü yapı parayı verenin, ya da bulanın mutlak hakimiyetine dayanır. Bu dün böyleydi bugün de. Bir başkanın sözlerinin bittiği yerde en son lafı "Para benim param. Ben yaptım, oldu"ysa eğer Fenerbahçe için ileriye dönük ümitler bağlamanın da pek akıllıca bir tarafı yoktur. 
     
     Uygun model bulunmalı 
     Fenerbahçe’deki en büyük yanlış transfer politikası. Günümüzün istediği tempolu, presli futbolu Fenerbahçe bu eldeki kadrosu ile uygulayamaz. Lorant hedef tahtası. Bize göre de iyi bir antrenör değil. Ama sorun yalnız Lorant da değil. Eğer Teknik Direktörün gitmesi ile Fenerbahçe’de herşeyin süt - liman olacağı düşünülüyorsa bu daha büyük yanılma olur. Fiziki direnç ve pres rahatsızlığı olan bir kadro ile günün futbolu sahaya yansımaz. İşi bilen, otoriter, futbolculara ağırlığını hissettirecek bir teknik direktör ile Fenerbahçe daha iyi olur, ama bu kadro ile Dünya takımı olması mümkün değil. Takımın yapısına göre bir model bulmalı. Kontrollü anlayış ile tempoyu birleştirerek oynanması, taşların yerine doğru koyulması, yetenekli oyuncuların koşturulup, disipline edilmesi, kadro istikrarı sağlanması ilk düşünülecek doğrulardır. 
     
     Denizli getirilmeli 
     Gaziantepspor ve Malatyaspor Fenerbahçe’ye kök söktürdü. Kadroları daha mı iyi İki ekip de 3 - 5 - 2’yi başarıyla oynuyorlar. Ama Fenerbahçe yapamıyor. Nedeni de başında bulunan teknik adamdır. Fenerbahçe’nin geleceğe dönük yapacağı en büyük yatırım, Lorant’ı hemen gönderip, yerine bir sistem hocası getirmesidir. Dört günde Lorant bambaşka biri olamayacağına göre, Solna maçına kadar bu hoca ile devam etme düşüncesi de yanlıştır. Fenerbahçe’yi şampiyon yapan son hoca Mustafa Denizli’dir. Görevinden ayrıldıktan sonra hatalarını tartma, yanlışlarını bulma şansını yakalamıştır. Kendi kurduğu takım, inandığı futbolcularla, Dünya Kupası’yla birlikte kendisini tepeden tırnağa yenileyen Mustafa Denizli ile Fenerbahçe kaldığı yerden yoluna devam edebilir. İki taraf da yaptıkları yanlışlardan doğruyu bularak ayrılabilirler. 
     Denizli daha önce gerek görmediği taktik çalışmalara, pratiklere yönelerek açıkları kapatacak kadar tecrübe sahibi ve kompleksten arınmış kişiliğe sahip. Ama böylesine bir kararı alacak kişilerin de öyle olması gerekir. 
     
     
Kabak Rüştü’nün başına patladı      DÜNYA Kupası’nın en iyi ikinci kalecisi seçilen, şampiyona boyunca oynanan yedi maçta altı gol yiyen Rüştü, takımın kötü gidişi ile birlikte çaresiz kaldı. Son dört karşılaşmada kalesinde dokuz gol gören milli kalecinin performansı bile Fenerbahçe’yi kurtarmaya yetmedi. 
     
Kemal Dinçer Hepimiz suçluyuz      MENAJER Kemal Dinçer dün Samandıra’da futbolcularla özel bir toplantı yaptı. Lorant ve Oğuz Çetin’in yer almadığı görüşmede Dinçer, "Fenerbahçe bir yenilgi ile yıkılacak takım değil. Bu duruma düşmemizde ne siz, ne yönetim, ne teknik kadro tek başına suçlu. Hepimiz suçluyuz. Kısa sürede toparlanacağınızı biliyorum. Lorant görevine devam edecek. Hiçbir şeyi kafanıza takmayın. Artık çıkıp, kazanın" dedi. 
     
AIK Solna 90’da vuruldu      FENERBAHÇE’NİN UEFA Kupası birinci tur ilk maçında perşembe günü deplasmanda karşılaşacağı AIK Solna, İsveç Ligi’nde Halmstad ile kendi sahasında 1 - 1 berabere kaldı. 14. dakikada Daniel Hoch ile öne geçen ev sahibi Solna, son dakikada Touma’nın golüne engel olamadı. AIK Solna, 90 dakika boyunca etkili bir futbol sergilirken, Fenerbahçe maçı öncesindeki son provasını yaptı. 
     
Dertliyim, dertli...      Fenerbahçeli futbolcular AIK Solna maçının hazırlıklarına dün başladılar. Üst üste gelen kötü sonuçlar iki yeni transfer Ortega ve Washington’u da "dertliler" kervanına kattı. Bir bankın üstünde Ortega kara kara düşünürken, Washington ise üzerindeki bezginliği atmaya çalışıyordu. Antrenmana sakat olan Oktay, Rapajc ve Ali Akdeniz’in yanı sıra Ali Güneş de katılmadı. Fotoğraf Yusuf Dursun 
     
     
Kadıköy’de hesap günüBugünkü Yönetim Kurulu’nda Lorant’ın raporu ve son durum masaya yatırılacak 
     ÜST üste gelen kötü sonuçlardan sonra Lorant ile ipleri koparmaya hazırlanan Fenerbahçe Yönetimi, bugün yapacağı toplantıda izleyeceği stratejiyi belirleyecek. Alman hocanın vereceği raporu tartışacak olan Sarı - Lacivertli yöneticiler, takım için alacakları radikal kararların neler olacağını da belirleyecekler. Yıldırım’a, Lorant’ın hemen gönderilmesi yönünde ısrarda bulunulacağı da öğrenildi. 
     KÖTÜ gidişte özellikle kulüpteki etkin çevreler tarafından "suçlu" görünen yöneticilerin de "istifa"yı gündemlerine alacakları sızan haberler arasında. Takım içinde yapılacak geniş çaplı bir operasyon ve Lorant’ın yerine kimin getirileceği gündemin önemli maddeleri olacak. Yönetimin AIK Solna maçını düşünerek alacağı kararları hafta sonu uygulamaya geçireceği belirtildi. 
     
     



 SPOR 






























</TEXT>
</DOC>
