<DOC>
<DOCNO> 100007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/05/ekonomi/eko05.html </URL>
<DATE> 2002/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
17 yatı bir trilyon liraya sattılar 
</HEADLINE>
<TEXT>

Batan bankaların eski sahiplerine düzenlediği operasyonlar ile dikkat çeken BDDK, Esbank’ın iştiraki Eskişehir Çimento’nun 17 yatını 1 trilyon 60 milyar liraya Komador Yatçılık ve Turizm A.Ş’ye sattı 
     KADİFE ŞAHİN 

     Bankacılık Düzenleme ve Denetleme Kurulu BDDK , Tasarruf Mevduatı Sigorta Fonu’na TMSF alındıktan sonra kapatılan Zeytinoğlu Grubu bankası Esbank’ın iştiraki Eskişehir Çimento Fabrikaları’na ait 17 yatı toplam 1 trilyon 60 milyar liraya sattı. 
     BDDK, 17 yatı Marmaris’te bulunan Komador Yatçılık ve Turizm A.Ş’ye sattı. Son günlerde batan bankaların eski sahiplerine düzenlediği haciz operasyonları ile dikkatleri üzerine çeken BDDK, Yavuz Zeytinoğlu’nun eski bankası Esbank’ın devlete olan borçlarını tahsil etmek için bankanın iştiraki olan Eskişehir Çimento Fabrikaları’na Esçim ait olan 17 yatın satışını ihale yöntemi ile gerçekleştirdi. 
     17 yatları, Marmaris’te bulunan Komador Yatçılık ve Turizm A.Ş’ye satan BDDK Tahsilat Dairesi, ihalede kapalı zarf teklifi ve açık artırma yöntemini kullandı. 
     
     Yatırım için alındı 
     1991 yılında Zeytinoğlu Holding tarafından kurulan Karada Turizm’in kiraladığı ve işlettiği yatlar, Marmaris’te Karadağ Adası’na yapılacak büyük bir turizm yatırımı projesi için alınmıştı. 
     Karadağ Adası ile Netsel Marina arasında kullanılması düşünülen yatlar, Anayasa Mahkemesi’nin kıyılarla ilgili kararı sonucu proje gerçekleşmeyince işlevsiz kalmıştı. 
     
Yatlar Fransa’dan ithal      Eskişehir kökenli Zeytinoğlu Grubu bankası Esbank, 22 Aralık 1999 tarihinde Fon’a alındıktan sonra satışa çıkarılmış, satışı mümkün olmayınca da Etibank’la birleştirilerek tasfiye edilmişti. Esbank Grubu’nun kredi alacaklarının takibini ise BDDK Tahsilat Dairesi Başkan Yardımcısı Basri Ocak yönetimindeki ekip yürütüyor. Esbank’ın yüzde 48.60 payla iştiraki olan Esçim’in başına Erol Akın’ı atayan BDDK, şirketin 1990 - 1998 yılları arasında Fransa’dan ithal ettiği ve Marmaris’teki Netsel Marina’da bulunan 17 adet yat için 1 trilyon 39 milyar muhammen bedel belirlenmişti. 
     
Değerleri 60 ile 115 milyar arasında      BDDK’nın satıştan önce muhammen tahmini olarak 1 trilyon 39 milyar lira değer biçtiği yatların fiyatlarının 60 milyar ile 115 milyar arasında değiştiği belirtiliyor. 
     Ekonominin canlanması ile birlikte Fon’a devredilen 22 bankanın varlıklarının satışının daha kolay olacağını belirten BDDK yetkilileri, batık bankalara ait bu tür varlıkların ekonomiye geri kazandırılmasının da mümkün olacağını bildirdi. 
     Batık bankaların iştiraki olan aracı kurumların büyük bölümünün satışını gerçekleştiren BDDK, mayıs ayında da yine Esbank’ın iştiraki olan Avusturya Esbank A.G Wien’ni Zorlu Grubu’nun bankası olan Denizbank’a satmıştı. Haziran ayında devir işlemi tamamlanacağı açıklanan satıştan BDDK, 24.6 milyon dolar gelir sağladı. 
     
     



 EKONOMİ 

















</TEXT>
</DOC>
