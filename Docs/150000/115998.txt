<DOC>
<DOCNO> 115998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/30/son/sontur03.html </URL>
<DATE> 2002/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Okullarda çete alarmı 
</HEADLINE>
<TEXT>

     Ankara Milli Eğitim Müdür Vekili Onur Kaya, okulların çevresinde misyonerlik faaliyetleri yürütüldüğünü duyduklarını belirterek, yaşanan sorunların çözümü konusunda kamu kurum ve kuruluşlarıyla da işbirliği yaparak önlem alacaklarını söyledi. 
     Kaya, gelecek hafta rehberlik ve araştırma merkezi müdürleriyle okullarda yaşanan sorunların ele alınacağı bir toplantı düzenleyeceklerini kaydetti. 
     Okulların çevresinde misyonerlik faaliyetleri yürütüldüğü yönünde haberler aldıklarını belirten Kaya, öğrenciler arasında "çeteleşmenin" ve "gruplaşmaların" da yaygınlaşmaya başladığını ifade etti. 
     Kaya, özellikle lise öğrencilerinin gelişim çağında olmalarından kaynaklanan çeşitli sorunlar yaşadıklarını, ekonomik sıkıntıların bu sorunları daha da ağırlaştırdığını anlattı. Kaya, öğrencilerin sorunlarını tespit etmek amacıyla ortaöğretim kurumlarında anket ve test uygulamasına başlayacaklarını bildirdi. 
     Anket ve testlerden çıkacak sonuçlar doğrultusunda, Emniyet, Sosyal Yardımlaşma ve Dayanışmayı Teşvik Fonu gibi kamu kurum ve kuruluşlarıyla da işbirliği yaparak önlem alacaklarını ifade eden Kaya, yoksul öğrencilere maddi yardım desteği sağlanmasına çalışacaklarını kaydetti. 
     Kaya, Başkent'te 2 bin rehber öğretmenin, liseleri en kısa sürede tarayarak sorunları rapor edeceklerini ve bu doğrultuda önlem alacaklarını bildirdi. 
     





</TEXT>
</DOC>
