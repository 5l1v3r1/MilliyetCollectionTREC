<DOC>
<DOCNO> 117753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/08/son/sondun09.html </URL>
<DATE> 2002/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Özgür Balina Keiko, kışlık evinde... 
</HEADLINE>
<TEXT>

     ''Özgür Balina Willy'' filminin yıldızı Keiko, kışı geçirmek üzere Norveç'teki Taknes koyundaki ''yeni evine'' yerleştirildi. 
     Norveç'in NTB ajansındaki haberde, Keiko'nun akrabalarıyla birlikte yeniden vahşi yaşamı öğrenmesini uman Norveçli sualtı yaşam uzmanları, Yunusların Yaşamını Koruma Derneği'yle işbirliği içinde 5 tonluk yunusu yeni evine yerleştirirken, günde 50 kilo kadar Ringo balığı tüketen Keiko'nun bu koyda bol bol bulunan balıklarla beslenip diğer balinalarla oynayarak vahşi yaşama uyum sağlamasını bekliyor. 
     Araştırmacı veteriner Finn Bernsten, elektronik gazete Andresseavisen'e yaptığı açıklamada, ''İnsanların çoğu vahşi bir hayvanın doğal yaşama bırakılmasının iyi bir şey olduğunu düşünüyor, ancak bu hayvanların özgür bırakılması, bazen acılara ve hatta ölüme yol açabiliyor'' dedi. 
     Keiko, 25 yıllık esaretten sonra, 1998'de özgürlüğe kavuşması için başlatılan geniş çaplı uluslararası kampanya sayesinde vahşi yaşama dönebilmesi için ABD'den İzlanda'ya getirilmiş, 4 yıl sonra 1400 kilometre yüzerek, dünyada ''kuzenlerinin'' ticari amaçlarla avlanmasına izin verilen tek ülke olan Norveç'e gelmişti. 
     Özgürlüğüne kavuşan Keiko, buna rağmen insanlara olan bağımlılığından vazgeçmezken, Norveç Bilimler ve Teknoloji Üniversitesi profesörlerinden Eivind Roeskaft, Keiko'nun hayatta kalabilmesinin mucize olduğunu söylüyor. 
     Roeskaft, ''Keiko ne kendi başına beslenmeyi, ne de diğer balinalarla sosyal ilişki kurmayı öğrenebildi. Keiko, erkek balinalar için kolay bir av olabilir'' diyor. 
     Keiko'nun kış aylarında suları donan Skaalvik'i mesken tutması tartışma başlatmış, Keiko'nun somonlarını ürküttüğünü söyleyen üreticiler, ''özgür balinayı'' öldürmenin eşiğine gelmişti. Bir başka grup, turistlerin Keiko'yu ziyarete akın akın gelmeye devam etmesinin, onun vahşi yaşama dönmesini engellediğini söylerken, bazıları da Keiko'nun öldürülmesinin ya da tekrar esaret altına alınmasının daha iyi olduğunu savunuyor. 
     





</TEXT>
</DOC>
