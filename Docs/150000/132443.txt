<DOC>
<DOCNO> 132443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/22/son/sonspo05.html </URL>
<DATE> 2003/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Yimpaş Yozgatspor, taraftarlarıyla buluşuyor... 
</HEADLINE>
<TEXT>

     İkinci Futbol Ligi A Kategorisi'nde mücadele veren Yimpaş Yozgatspor, Üçüncü Futbol Ligi takımlarından Yeni Kırşehirspor ile yarın yapacağı özel maçla taraftarlarının karşısına çıkacak. 
     Teknik direktör Uğur Tütüneker, bu maçın rövanşının 26 Ocak Pazar günü Kırşehir'de yapılacağını belirterek, ''Yeni Kırşehirspor ile yapacağımız 2 hazırlık maçında takımımızın son durumunu ve ikinci yarıda neler yapabileceğimizi görme olanağı bulacağız'' dedi. 
     İkinci yarı hazırlıklarını Yozgat'ta başlayıp, daha sonra Antalya Manavgat'ta 15 gün süreli kampla sürdürdüklerini hatırlatan Tütüneker, ''Şu anda çalışmalarımızı Yozgat'ta kendi tesislerimizde sürdürüyoruz. Gelecek haftanın başından itibaren lig için hazırlıklara başlayacağız'' diye konuştu. 
     Tütüneker, iyi bir hazırlık dönemi geçirdiklerini ve ikinci yarıda farklı bir Yimpaş Yozgatspor'un sahada olacağını da sözlerine ekledi. 
     





</TEXT>
</DOC>
