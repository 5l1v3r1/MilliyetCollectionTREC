<DOC>
<DOCNO> 106753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/10/son/sondun35.html </URL>
<DATE> 2002/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Brüksel'de, terör örgütü yandaşlarından gösteri 
</HEADLINE>
<TEXT>

     Terör örgütü DHKP-C yandaşları, Avrupa Parlamentosu önünde izinli bir gösteri düzenleyerek, Türkiye'deki hapishanelerde açlık grevlerinden kaynaklanan ölümler konusunu gündeme getirmek istediler. 
     AB'nin terör örgütleri listesinde yer alan DHKP-C'nin 100 kadar yandaşı arasında, terörist Fehriye Erdal ile birlikte tutuklandıktan sonra serbest bırakılan Musa Asaoğlu, eski Dışişleri Bakanı İsmail Cem'e Avrupa Parlamentosu içinde saldırı girişiminde bulunan Bahar Kimyongür ve Deniz Demirkapı gibi kişiler de bulundu. 
     Terör örgütü yandaşları, 155 bin imza topladıklarını öne sürerek, Avrupa Parlamentosu'na girmek istediler, ancak bu talepleri reddedildi. 
     Avrupa Parlamentosu'nun aşırı sol grubundan Danimarkalı kadın parlamenter Pernille Frahm ve İsveçli Herman Schmid, parlamento dışına çıkarak, terör örgütü yandaşlarıyla görüştüler ve göstericilerin parlamentoya girmelerini sağlayamadıklarını belirttiler. 
     Gösteri olaysız son buldu. 
     





</TEXT>
</DOC>
