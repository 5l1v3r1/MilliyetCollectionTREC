<DOC>
<DOCNO> 113058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/15/son/sondun01.html </URL>
<DATE> 2002/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bali saldırısı Bin Ladin'nin kayınbiraderinin işi mi 
</HEADLINE>
<TEXT>

     Endonezya'nın Bali adasında düzenlenen terörist saldırının Usame Bin Ladin'in kayınbiraderi Muhammed Halife'nin işi olduğu ileri sürüldü. Avustralya Başbakanı John Howard da saldırının İslam Cemaati grubuyla bağlantılı olduğunu ve olaya El Kaide'nin karıştığına ilişkin kanıtların arttığını söyledi. 
     İsrail istihbaratına yakınlığıyla bilinen internet sitesi "Debkafile"da yer alan habere göre, terörle mücadele kaynakları, şimdiye kadar üstlenen olmamasına karşın, Bali'deki saldırının, El Kaide'nin Endonezya, Singapur, Malezya ve Güneydoğu Asya'nın diğer bölümünün sorumlusu ve Usame Bin Ladin'in kayınbiraderi Muhammed Halife tarafından planlandığını belirtti. 
     Aynı kaynaklar, bu saldırıyla birlikte Yemen açıklarında Fransız tankerine ve Kuveyt'te Amerikan askerlerine düzenlenen saldırıların El Kaide'nin hala geniş çaplı eylemler düzenleyebileceğini ortaya koyduğunu kaydettiler. 
     
     BALİ POLİSİ PAKİSTANLILARIN PEŞİNDE 

     Endonezya polisi, geçen ay Bali'deki faaliyetleri nedeniyle ifadesini aldığı 10 Pakistanlıyı, hafta sonunda 180'den fazla kişinin ölümüyle sonuçlanan saldırıyla ilgili olarak yeniden sorgulamaya hazırlanıyor. 
     Yetkililer, bu kişilerin saldırıyla bağlantıları olduklarına dair bir belirti olmadığını, ancak soruşturma ekibinin yeni gelişmeler elde etmesiyle yeniden sorgulanabileceklerini söyledi. 
     10 Pakistanlının geçen ay Bali'nin Nusa Dua kentinde yaptıkları konuşmalar nedeniyle gözaltına alındıklarını açıklayan Bali polis yetkilileri, bu kişilerin halen Bali'de olup olmadıklarını da bilmediklerini kaydetti. 
     
     GÖZLER İSLAMİ CEMAATİ'NİN ÜZERİNDE 

     Avustralya Başbakanı John Howard, Bali'deki saldırının İslam Cemaati grubuyla bağlantılı olduğu ve saldırıya El Kaide'nin karıştığına dair kanıtların arttığını açıkladı, ancak kanıtlara dair bilgi vermedi. 
     Avustralya hükümetinin Birleşmiş Milletler'den İslam Cemaati grubunun terör örgütü olarak tanınmasını, terör listesine alınmasını isteyeceğini açıklayan Howard, diğer ülkelerden bu girişimlerinin destekleneceğine dair işaretler geldiğini söyledi. 
     Howard, ayrıca Bali'deki saldırıda ölen vatandaşlarının sayısının 20'ye yükseldiğini, 200 kişinin akıbetinin halen bilinmediğini kaydetti. 
     Howard, saldırıda ölen Avustralyalı sayısının artacağını sandıklarını açıklayarak, halkın kendisini bu konuda hazırlaması gerektiğini belirtti. 
     Polis görevlilerini ve istihbarat uzmanlarını Bali'ye gönderen Avustralya'nın dışişleri ve adalet bakanları da dün akşam Endonezya'ya hareket ettiler. 
     TURİZMİ KÖTÜ ETKİLEDİ 
     New York ve ABD çıkışlı tüm Bali rezervasyonlarının iptal edildiğini söyleyen turizmciler, bunun da seyahat acentalarını uygun alternatifler bulmaya zorunlu kıldığını bildirdiler. 
     Bali'deki saldırının ardından 11 Eylül'den sonra olduğu gibi çoğu insanın seyahate çıkma planlarını erteleyerek evde kalmayı tercih ettiği ifade edilirken, bazılarının da rotayı Tayland gibi bölgedeki daha güvenli ülkelere çevirdikleri kaydedildi. 
     
     BAYRAKLAR YARIYA İNDİRİLDİ 

     2. Dünya Savaşı sırasında Japonya'nın Darwin saldırısından bu yana ilk defa bu kadar çok vatandaşı hedef durumuna düşen Avustralya'da, Bali saldırısında ölenler için federal hükümet binalarında bayraklar yarıya indirildi. 
     Avustralya'da ayrıca büyük şehirlerdeki güvenlik önlemleri artırıldı. 
     Tayvan hükümeti, Bali saldırısının ardından vatandaşlarına tatil için bu adaya gitmemeleri uyarısında bulundu. 
     Tayvan Dışişleri Bakanlığı da Bali'deki durum açıklık kazanmadan önce adaya gidilmemesi istedi. 
     





</TEXT>
</DOC>
