<DOC>
<DOCNO> 123307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/08/son/sondun09.html </URL>
<DATE> 2002/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
IISS'ye göre Irak'ın sahip olduğu silahlar... 
</HEADLINE>
<TEXT>

     Uluslararası Stratejik Araştırmalar Enstitüsü IISS , BM'ye dün yaklaşık 12 bin sayfalık silah bildirimi belgesi sunan Irak'ın sahip olduğu öne sürülen silahlara ilişkin bir raporu 9 Eylül'de yayınlamıştı. 
     Irak'ta daha önce denetimlerde bulunan Uluslararası Atom Enerjisi Ajansı IAEA ve BM silah denetçilerinden oluşan eski ekipten alınan bilgiler, Amerikan Merkezi Haberalma Teşkilatı CIA ile Amerikan Savunma Bakanlığı verileriyle Iraklı muhbirlerin verdiği bilgilerden derlenmiş rapora göre Irak'ın elindeki silahlarla ilgili notlar şöyle 
     
     NÜKLEER SİLAHLAR 
     -Irak, nükleer silah yapımında kullanılacak malzeme üretmeye yetecek miktarda imkanlara sahip değil. 
     -Nükleer silahları üretmek isterse buna uygun tesisler inşa etmesi için Irak'a destek ve yıllar gerekiyor. 
     -Gerekli malzeme ve yardımı bulursa Irak birkaç ay içinde nükleer silah üretebilir. 
     
     BİYOLOJİK SİLAHLAR 
     -Irak büyük olasılıkla biyolojik silah yapmaya yarayacak malzemeye sahip. Bu malzeme, 1991'deki Körfez Savaşı öncesinden kalma binlerce litrelik şarbon basili olabilir. 
     -Irak, varolan sivil tesislerde birkaç hafta gibi kısa sürede biyolojik silah malzemesi üretme kapasitesine sahip. 1998'den bu yana binlerce litre şarbon basili üretmiş olabilir. Elindeki stoklar bilinmiyor. 
     -Virüs üretimine ya da çiçek hastalığı mikrobuna ilişkin bilgi yok. 
     
     KİMYASAL SİLAHLAR 
     -Irak'ın 1991'deki eski stoklarından birkaç yüz ton hardal gazı, sarin gazı ya da VX gazı saklamış olabileceği sanılıyor. 
     -Varolan sivil tesislerde birkaç ay içinde kimyasal silah üretme kapasitesine sahip. 
     -1998'den bu yana yüzlerce ton sinir ya da hardal gazı üretmiş olabilir. Varolan stoklar bilinmiyor. 
     
     BALİSTİK FÜZELER 
     -İsrail, Kuveyt, Suudi Arabistan, İran ve Türkiye'yi vurabilecek 650 kilometrelik menzile sahip El Hüseyin füzelerinden az miktarda saklamış olabileceği sanılıyor. Sayıları 10 civarında sanılıyor. 
     -Irak, uzun menzilli füze üretmek için gereken tesislere sahip değil. Bu tesisleri inşa etmek için dış yardım ve yıllar gerekiyor. 
     -Irak, 200 kilometre menzilli birkaç adet El Samud füzesi üretmiş olabilir. 
     -Irak, ilkel kimyasal ya da biyolojik başlık imal etme kapasitesine sahip. Daha gelişmiş teknolojiye sahip olup olmadığı konusunda bilgi yok. 
     -Irak, sivil araçları hareketli füze fırlatma rampasına dönüştürme kapasitesine sahip. 
     
     DİĞER OLANAKLAR 
     -Irak, çeşitli taktik malzemeyle havan topu, roket ya da uçakla atılan bombalar kimyasal ya da biyolojik silah fırlatabilir. 
     -Bağdat yönetimi, kimyasal silahlar için birkaç bin taktik malzemeye sahip olabilir. 
     -Basit hava imkanlarıyla biyolojik silah kullanma kapasitesine sahip Irak'ın kuru ya da sulu şekilde biyolojik silah kullanmak için gelişmiş teknolojiye sahip olup olmadığı bilinmiyor. 
     Irak'ın elinde az sayıda MiG 23, Mirage F1, Su 22, Su 24, Su 25'den oluşan modern savaş uçağı bulunuyor. Bunların yanı sıra helikopterler, L-29 eğitim uçaklarından dönüştürülmüş pilotsuz uçaklara da sahip. 
     





</TEXT>
</DOC>
