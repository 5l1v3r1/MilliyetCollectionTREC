<DOC>
<DOCNO> 112141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/10/siyaset/siyz1.html </URL>
<DATE> 2002/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
SEÇİME DOĞRU 
</HEADLINE>
<TEXT>

     Derviş Siyasiler mesafeli olmalı 
     CHP İstanbul 1. bölge milletvekili adayı Kemal Derviş, seçim gezilerine Ümraniye ve Üsküdar’da devam etti. Mavi gömleğiyle dikkat çeken Derviş, "Bu hem deniz, hem Ecevit mavisi. Ecevit mavisini hep severim" dedi. Çamurlu Ümraniye sokaklarında yürürken banka kuyruğunda bekleyenlere, "Neden bankamatik kullanmıyorsunuz " diye seslendi. Rizeliler’in panayırını da gezen ve kızlarla horon tepen Derviş, gazetecilerin, Tayyip Erdoğan’ın batık banka sahipleriyle yaptığı zirveye ilişkin sorusuna da şu yanıtı verdi "Görüşmenin ayrıntısını bilmiyorum. Siyasilerin son derece dikkatli ve mesafeli olması gerekiyor." 
     
     Paralar banka boşaltana gitti’ 
     DYP lideri Tansu Çiller, Türkiye’nin yüzde 8 büyüyen bir ülke konumundan bugün küçülen ülke haline geldiğini belirterek, "Nasıl oldu da benim ülkem dünyada işsizlikte birinci oldu Nasıl oluyor da benim ülkem bugün Avrupa’da değil bütün dünyada yolsuzlukta 4’üncü oldu Bu paralar hortumcuya, bankaları boşaltanlara gitti" dedi. AKP Lideri Tayyip Erdoğan’ın batık banka patronlarıyla görüşmesinin sorulması üzerine Çiller, "Bunu millet görüyor, millet bunlar hakkında karar verecek" dedi. 
     
     Kutan Erdoğan halkı unuttu 
     SP Lideri Recai Kutan, batık banka sahipleriyle görüşen AKP lideri Tayyip Erdoğan’ın halkın duyarlılığını dikkate almadığını söyledi. SP’nin düzenlediği mitinge katılmak üzere Isparta’ya gelen Kutan, Erdoğan’ın batık bankaların sahipleriyle görüşme yapmasını, "En azından halkımızın bu meseledeki duyarlılığı göz ardı edilmiştir" diye yorumladı. 
     
     Baykal’dan 5 milyon mektup 
     CHP Genel Başkanı Deniz Baykal, seçmenden mektupla oy isteyecek. İlk aşamada 5 milyon seçmene ulaşacak olan Baykal, mektubunda, "Türkiye’den tek başına iktidar istiyoruz" dedi. "Deniz mavisi" zemin üzerine hazırlanan ve kendisinin bir fotoğrafının da yer aldığı mektubunda, "Türkiye’nin yol ayrımında olduğu" uyarısında bulunan Baykal, şunları kaydetti "3 Kasım’da Türkiye ya ekonomik krizden çıkacak ya da bugünkü kaos sürecektir. CHP, göreve ve sosyal demokrat iktidara hazırdır. Geleceğimize sahip çıkmak için demokrasinin, ekonominin önünü açmak için Türkiye’den tek başına iktidar istiyoruz." 
     
     DEHAP Zana gibi olunmayacak 
     DEHAP’ın Diyarbakır 3. sıra milletvekili adayı Ali Ürküt, partisinin barajı aşarak Meclis’e gireceğini savunarak "Ancak biz Meclis’te Leyla Zana’ların yaptığını yapmayacağız. Biz kanunlara bağlı kalarak, yeminimizi edip halkımız için çalışacağız" dedi. Diyarbakır’da ortak basın toplantısı düzenleyen adaylar, Yargıtay Başsavcısı Sabih Kanadoğlu’nun, kasıtlı olarak partilerinin durumuyla ilgili kafaları karıştırdığını savundu. Ürküt, DEHAP’sız seçim olamayacağını savundu. 
     



 SİYASET 

















</TEXT>
</DOC>
