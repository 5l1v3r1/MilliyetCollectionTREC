<DOC>
<DOCNO> 107592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/14/son/sondun18.html </URL>
<DATE> 2002/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Paranoyak senaryolar... 
</HEADLINE>
<TEXT>

     Yunanistan Başbakanı Kostas Simitis'in, bir süre önce oluşturulan ''kriz masasına'' Rum kesiminin Kıbrıs sorunu çözümlenmeden AB üyesi olması halinde Türkiye'nin olası tepkilerini konu alan bir rapor hazırlattığı öne sürüldü. 
     Atina'da yayımlanan hükümet yanlısı Ta Nea gazetesi, doğrudan Dışişleri ve Savunma Konseyi'ne KYSEA bağlı çalışan, Dışişleri, Savunma, Kamu Düzeni bakanlıkları ile Yunanistan istihbarat teşkilatı üst düzey yetkililerinden oluşan kriz masasının hazırladığı ''çok gizli'' rapordan alıntılar yayımladı. 
     Raporda, Rum kesiminin Kıbrıs sorunu çözümlenmeden AB üyesi olması halinde Türk-Yunan ilişkilerinin nasıl gelişeceğine dair 6 senaryo işlendiğini kaydeden Ta Nea, şu bilgileri verdi 
     ''En kötü olasılık Türk askerlerinin, Yunanistan ile çatışmaya girmeleridir. Diğer olasılıklar ise Türkiye'nin kuzey Kıbrıs topraklarını ilhak etmesi ya da sözde devletin Dışişleri ve Savunma bakanlıklarını, Türk Dışişleri ve Savunma bakanlıklarına bağlaması, Türkiye'nin sözde devletin İslam Konferansı Örgütü İKÖ üyesi ülkeleri tarafından tanınması için harekete geçmesi, Türk tarafının, Yunanistan veya Kıbrıs'ta ya da hem Yunanistan, hem de Kıbrıs'ta, örneğin seçim kampanyası çerçevesinde Doğu Ege adalarının silahtan arındırılması için Atina'ya bir ültimatom verilmesi, aynı zamanda Kıbrıs'ta bir karışıklık çıkarmak gibi, sıcak bir olay yaratması, adalarda ya da gri bölge olarak nitelenen alanlarda bir provokasyon yapılması ve kaçak göçmenlerin Yunanistan'a geçmeleri için Türkiye'nin telkinlerde bulunması şeklindedir.'' 
     
     ABD'NİN IRAK HAREKATI 
     Raporun ikinci bölümünde Yunanistan'ın, Türkiye'nin olası ''tahriklerine'' karşı serinkanlılıkla davranması ve büyük tepki göstermemesi tavsiyesinde bulunulduğunu kaydeden Ta Nea, kriz masasının, ABD'nin Irak'ı hedef alan bir askeri harekata girişmesi halinde, Türkiye'nin kesinlikle ABD'ye destek olacağı değerlendirmesinde de bulunduğunu yazdı. 
     Kriz masasının, ABD'nin Irak harekatı sırasında Türkiye'nin Yunanistan'a yönelik ''tahriklerde'' bulunması olasılığının zayıf olduğu yorumunu yaptığını kaydeden Ta Nea, raporda, Ankara'nın ''hizmetlerine karşılık Washington ile, Kıbrıs konusunda destek talebinde bulunma gibi pazarlıklara girişebileceğine'' dikkat çekildiğini vurguladı. 
     Raporda, KKTC'deki muhalefet çevrelerinin güçlenmesi için Yunan tarafının girişimlerde bulunmasının önerildiğini de kaydeden gazete, ''Raporun son bölümünde, Türkiye'nin olası bir askeri harekatı sırasında Yunanistan'ın neler yapması gerektiği belirtiliyor. Gazetemiz, bu bölümü elinde bulundurmasına rağmen malum nedenlerden ötürü yayımlamıyor'' ifadesini kullandı. 
     Ta Nea, Başbakan Simitis'in kriz masasına Türkiye'de yapılacak seçimlerin Türk-Yunan ilişkilerini nasıl etkileyeceğini değerlendiren bir rapor hazırlaması talimatı verdiğini de kaydetti. 
     





</TEXT>
</DOC>
