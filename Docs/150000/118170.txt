<DOC>
<DOCNO> 118170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/11/siyaset/siy06.html </URL>
<DATE> 2002/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk İş’te Bayram Meral’in yerine kim başkan olacak 
</HEADLINE>
<TEXT>

     Bayram Meral’in CHP’den milletvekili seçilmesinin ardından, Türk - İş’te yeni Genel Başkan arayışları başladı. Konfederasyon tüzüğüne göre, Yönetim Kurulu yedek üyesi Demiryol - İş Sendikası Genel Başkanı Ergün Atalay’ın Yönetim Kurulu asil üyeliğine atanması için 2 ay içinde çağrı yapılacak. Ergün Atalay’ın asil üyeliğe getirilmesi ile birlikte 5 kişilik Yönetim Kurulu, kendi arasında Türk - İş’in yeni Genel Başkanı ile birlikte yönetim kademesindeki diğer görevlendirmeyi yapacak. 
     Meral’den boşalan Türk - İş Genel Başkanlığı’na, halen Genel Eğitim Sekreteri olan Salih Kılıç ile Genel Sekreterlik görevini yürüten Hüseyin Karakoç’un aday olduğu bildirildi. Meral’in ayrılmasıyla 4 kişi kalan Türk - İş Yönetim Kurulu, Genel Sekreter Hüseyin Karakoç, Genel Mali Sekreter Mustafa Kumlu, Genel Eğitim Sekreteri Salih Kılıç ve Genel Teşkilatlandırma Sekreteri Çetin Altun’dan oluşuyor. Türk - İş’in yeni seçilecek Genel Başkanı, bu görevini, 2003 yılının Aralık ayında yapılacak 18. olağan Genel Kurul’a kadar sürdürecek. 



 SİYASET 














</TEXT>
</DOC>
