<DOC>
<DOCNO> 113428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/17/yazar/yilmaz.html </URL>
<DATE> 2002/10/17/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
TÜSİAD Avrupa’da afişe çıkıyor 
</HEADLINE>
<TEXT>

     Kopenhang 

     TÜSİAD, Avrupa Birliği’ne üye ülkelerin başkentlerinde "sazlı, sözlü" lobi atağına başladı. TÜSİAD Başkanı Tuncay Özilhan ve yönetim kurulu üyelerinin katılımıyla AB dönem başkanı Danimarka’nın başkenti Kopenhang’a çıkartma yapan heyet, hükümet ve iş dünyası yetkilileri ile yaptıkları temaslardan sonra, "Sarı Gelin" türküsü ile ünlenen Erkan Oğur’un konseri ile Kopenhang görüşmelerini renklendirdi. Kopenhang’da üst düzey katılımın sağlandığı konserde davetlilere, "AB Tam Üyeliğine Doğru Türkiye" başlıklı ve 24 sayfadan oluşan bir broşür dağıtıldı. Çokkültürlülükten nüfus artış hızına, yatırımlardan istihdama kadar çeşitli başlıklarla, Türkiye’nin ekonomik ve siyasal alanda AB’ye tam üyelik karşılığında sağlayacağı katkıları anlatan bu broşürler, yüz binlerce Avrupalı’nın eline ulaşacak. Aynı zamanda Türkiye’nin tanıtımını da içeren metinler, afiş ve bildiri olarak da çeşitlendirilecek. TÜSİAD bu afişleri şehrin görünen yerlerine asacak. 
     Broşürlerin ve bildirilerin dağıtımı, afişlerin asılması, konserler, 12 Aralık’ta Kopenhang zirvesinde ele alınacak Türkiye’nin tam üyelik müzarekere tarihi görüşmelerine kadar yoğun olarak sürecek. 
     
Sezen yerine Şefika      Türkiye’de yankı uyandıran Sezen Aksu konserlerini Brüksel’de yapacak olan TOBB’un girişiminin bir başka örneğini, TÜSİAD yine Brüksel ziyaretinde, ünlü flüt sanatçısı Şefika Kutluer ve Brüksel’de yaşayan altın çocuk Muhittin Dürrüoğlu Demiris konserleri ile verecek. Brüksel’de adeta "Türkiye vitrini" olarak tasarımı yapılan TÜSİAD ofisinde gerçekleyecek gecede, Mudo’nun sahibi Mustafa Taviloğlu’nun modern sanatçılardan oluşan resim koleksiyonu ve seramik sanatçısı Mehveş Demiren’in sergisi de açılacak. 
     
Hiç olmadığı kadar güçlü      Almanya seçimlerinden hemen sonra, yani 1999 yılı başlarında Helsinki zirvesi için yola çıkan TÜSİAD, AB yolundaki yolculuğunu aynı yılın sonuna kadar, 10 AB ülkesine sürdürdü. Bu ziyaretlerinin semeresini, Almanya Başbakanı Schröder’den "Türkiye ile ilgili olumsuz metin koydurtmamak" teminatı alarak ve bunu da başararak çıkan TÜSİAD’ın ikinci atağı, 2001 yılı başında İspanya’da gerçekleşti. AB’de özel sektörün üst kuruluşu olarak tanınan UNICE ile birlikte temaslarını sürdüren TÜSİAD, İspanya’dan sonra İsveç, Almanya ve Yunanistan’da da temaslarını sürdürdü. Kopenhang’dan 17 Ekim’de dönecek olan TÜSİAD, 12 Aralık Kopenhang zirvesine kadar Portekiz, Almanya, Fransa, İtalya ve tabii ABD’ye de gidecek. TÜSİAD Genel Sekreteri Haluk Tükel’in son yolculuk için yorumu hiç de kötümser değil, "Heyet ilk kez bu kadar moralli. Çünkü çantasında AB’yi ikna edecek kadar malzemesi var. AB’ye karşı hiç olmadığımız kadar güçlüyüz" diyor. 
     
Eksik olan 48 saat      AB İlerleme Raporu’nda işaret edildiği gibi, TBMM’nin çıkardığı uyum yasaları içindeki eksiklik, "Devlet Güvenlik Mahkemesi"nde DGM gözaltı süresi olan "48 saat içinde avukat izni" verilmesini sağlayacak düzenlemenin, Ulusal Program’da yer almaması. Bu konuda da girişimlerini sürdüren TÜSİAD, Adalet Bakanlığı ile yaptığı görüşmenin ardından konunun Başbakanlığa gelmesini ve Kopenhang zirvesinden önce sonuçlanmasını umuyor. Teröristlerin avukatlarının da terörist olacağı varsayımından hareket eden Türkiye, bu yasal değişikliği sağladığı takdirde, Barolar Birliği’nden bir avukatın DGM’de gözaltında tutulanların vekili olmasını sağlayabilecek. Yapılan araştırmalara göre gözaltında "kötü muamele"nin ilk 70 saatte yaşandığına dikkat çeken TÜSİAD, bu yasal düzenlemenin yapılmasıyla, insan hakları ihlalleri ile suçlanan Türkiye’nin önemli bir yol katedeceğini düşünüyor. 
     
     







Irak, ABD ve Kerkük 


Her gece aynı hayalet... 


Sirkeli sigara 


Kürtçe ve Arapça yayın 


Tayyip Erdoğan’ın tehlikeli oyunu... 


Irak savaşı derken... İbo - Derya sokak savaşı .. 


1’e 3... 3’ün 1’i 


Kalabalığın iktidarı 


AKP’nin program revizyonları 2 


En iyisi diyalog 


Manisa davası bitti.. Ya işkence 


Kriz yönetimi ve AKP 


CHP’ye de bir Ali Taran gerek 


ABD’de de işler iyi değil 


TÜSİAD Avrupa’da afişe çıkıyor 


</TEXT>
</DOC>
