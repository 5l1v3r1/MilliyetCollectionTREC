<DOC>
<DOCNO> 136380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/12/guncel/gun09.html </URL>
<DATE> 2003/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye Yılı’nda görkemli açılış 
</HEADLINE>
<TEXT>

19. Aydın Doğan Uluslararası Karikatür Yarışması Sergisi’nde, 95 eser yer alıyor. 
     Japonya’da 2003 Türkiye Yılı’nın ilk etkinliği olan 19. Aydın Doğan Uluslararası Karikatür Yarışması Sergisi, Tokyo’daki Shoto Sanat Müzesi’nde açıldı. Serginin açılışı nedeniyle düzenlenen törene, Türkiye’nin Tokyo Büyükelçisi Solmaz Ünaydın ve Shibuya Belediye Başkanı Motoi Ogura’nın da aralarında bulunduğu çok sayıda davetli katıldı. Büyükelçi Ünaydın, törende yaptığı konuşmada, Türkiye Yılı’nın ilk etkinliği olan 19. Aydın Doğan Uluslararası Karikatür Yarışması Sergisi’nin Türkiye’nin Tokyo Büyükelçiliği ve Tokyo Türk Camii’nin de sınırları içinde bulunduğu Shibuya ilçesindeki Shoto Müzesi’nde açılmasından büyük mutluluk duyduğunu söyledi. Ünaydın, Aydın Doğan Uluslararası Karikatür Yarışması’na her yıl dünyanın dört bir yanından karikatüristin katıldığını kaydederek, "Dünyaca ünlü bu yarışma, karikatürün oskarı olarak da adlandırılabilir. Japon sanatseverlerin sergideki eserleri büyük beğeniyle karşılayacağını umuyorum" diye konuştu. Shibuya Belediye Başkanı Motoi Ogura da, Türkiye Yılı’nın ilk etkinliğinin kendi sorumluluk alanındaki belediye sınırları içinde düzenlenmesinden mutluluk duyduğunu bildirdi. 
     



 GÜNCEL 




















</TEXT>
</DOC>
