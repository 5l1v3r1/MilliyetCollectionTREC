<DOC>
<DOCNO> 101070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/10/guncel/gun02.html </URL>
<DATE> 2002/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabah gazetesinde büyük kopuş .. 
</HEADLINE>
<TEXT>

Medya Grup Başkanı Mutlu, yeni gazete çıkarmak üzere genel yayın müdürü ve yazarların da olduğu büyük bir grupla Sabah’tan ayrıldı... 
     İSTANBUL Milliyet 

     SABAH gazetesi, Türk medya tarihinin en büyük sarsıntılarından birine sahne oldu. Başta Medya Grup Başkanı Zafer Mutlu ve Başyazar Güngör Mengi olmak üzere, Sabah’ın kurulup büyümesinde etkin rol oynayan birçok önemli isim, yeni bir gazete çıkartmak için gruptan ayrıldı. İstifasını verenler arasında Genel Yayın Müdürü Tayfun Devecioğlu, yazar Selahattin Duman, yıllardır Sabah’ın birinci sayfasının editörlüğünü yapan İsmail Yuvacan, Ankara Temsilcisi Bilal Çetin Ankara’da görev yapan 7 uzman muhabirle birlikte , SHA Genel Müdürü Tayfun Hopalı, Dış Haberler Müdürü Güney Öztürk, Spor Müdürü İbrahim Seten Spor Servisi’yle birlikte ve çok sayıda yazı işleri çalışanı var. 
     
     Yavuz Donat da gidiyor 
     Yazarlar Zülfü Livaneli, Yavuz Donat, Okay Gönensin ve Haşmet Babaoğlu da bu yeni oluşuma katılacak. Sabah’tan ayrılan gazeteciler, Zafer Mutlu önderliğinde kurulan Bağımsız Gazeteciler A.Ş. bünyesinde, yeni bir gazete hazırlayacak. Bağımsız Gazeteciler A.Ş. İngiltere’deki The Independent Bağımsız gazetesinin kuruluşunu anımsatıyor. 
     
     The Independent’ gibi... 
     "The Independent" gazetesi, çalışanların ve küçük işletmecilerin oluşturduğu bir kooperatif tarafından kurulmuştu. Sabah gazetesinde ise bu kopuşla birlikte künye yeniden oluşturuldu. Geçmiş yıllarda Sabah’ta Genel Yayın Müdür Yardımcısı olarak görev yapan Ergun Babahan, Genel Yayın Müdürlüğü’ne getirildi. Daha önce Yazı İşleri Müdürü olan Erdal Şafak ise artık Yayın Koordinatörü olarak görev yapacak. 
     



 GÜNCEL 


















</TEXT>
</DOC>
