<DOC>
<DOCNO> 131032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/15/son/sonspo06.html </URL>
<DATE> 2003/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Göztepeli basketbolcu Miliçeviç, medyumluk yeteneğine de sahip... 
</HEADLINE>
<TEXT>

     Türk basketbolseverlerin yakından tanıdığı 38 yaşındaki Mirko Miliçeviç, birçok ilginç özelliğinin yanında medyumluk yeteneğine de sahip olduğunu söyledi. 
     Uzun yıllar Türk Telekom, Pınar Karşıyaka, Büyük Kolej takımlarında oynayan Miliçeviç, kariyerinin son döneminde Göztepe'ye geldi. 
     Yugoslav Milli Takımı'nda 350 kez forma giyen, 22 yıllık profesyonel basketbolculuk yaşamında ABD, İsrail, İspanya, İtalya ve Yunanistan'da çeşitli takımlarda oynayan, 8 dil konuşabilen, yoksullara yaptığı yardımlarla tanınan Miliçeviç, babaannesinden de ''medyumluk'' yeteneğini almış. 
     Babaannesinin, Yugoslavya'nın tanınmış medyumlarından olduğunu belirten Miliçeviç, olumsuz tahminlerinde ''sol kaşına'', olumlu durumlarda ise ''sağ kaşına'' sinyaller geldiğini kaydederek, şu bilgileri verdi 
     ''Trafik kazasında kaybettiğimiz Yugoslavya'nın ünlü basketbolcularından Drazen Petroviç, Cibona Zagrep'te takım arkadaşımdı. Kazadan önce ona çok kötü şeyler olacağını, bir trafik kazası gördüğümü söylemiştim. Maalesef doğru çıktı. Bir de Konya'da basketbol oynayan Murat isminde bir arkadaşımız vardı. Ben Karşıyaka'daydım. Bir gün geldi bana bakar mısın dedi. Ona da Dikkat et, trafik kazası görünüyor, inşallah böyle olmaz dedim. Maalesef Murat da kazada öldü. Bazı maçların sonucunu önceden biliyorum.'' Ünlü sporcu, Göztepe'den kopma noktasına gelmesinden de son derece üzüntü duyduğunu bildirdi. 
     





</TEXT>
</DOC>
