<DOC>
<DOCNO> 126852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/25/son/sontur02.html </URL>
<DATE> 2002/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakanlar Kurulu'nun ardından... 
</HEADLINE>
<TEXT>

     Devlet Bakanı, Başbakan Yardımcısı ve Hükümet Sözcüsü Abdüllatif Şener, 2003 yılının Cumhuriyet tarihi boyunca en önemli özelleştirme atağının yapılacağı yıl olacağını söyledi. 
     Şener, 3 saat 10 dakika süren Bakanlar Kurulu toplantısıyla ilgili gazetecilere açıklamalarda bulundu. Toplantıda genel ekonomik durumun değerlendirildiğini ifade eden Şener, konuyla ilgili bakanların bilgi verdiğini bildirdi. Hazine'den sorumlu Devlet Bakanı Ali Babacan'ın ekonomik veriler üzerinde özlü bir brifing sunduğunu bildiren Şener, daha sonra verilen rakam ve tablolar üzerinde değerlendirmeler yapıldığını belirtti. 
     Hükümet Sözcüsü Şener, brifingden sonra kabine üyelerinin ekonominin genel görüntüsü ve 2003 yılı ekonomik performansının yakalanması için görüş ve önerilerini aktardıklarını kaydetti. 2003 yılı enflasyon hedefinin yüzde 20, büyüme hedefinin yüzde 5 ve faiz dışı harcama hedefinin yüzde 6.5 olduğunu anımsatan Şener, sözlerini şöyle sürdürdü 
     ''Bu makro hedeflerin tutturulabilmesi için tüm bakanların üzerine düşen görev ve sorumlulukları gerektirdiği gibi yerine getirmesi, sonuçların elde edilmesi için önemlidir. Bu değerlendirme çerçevesinde özellikle kamu harcama reformunun mutlaka hayata geçirilmesi sonucuna varılmıştır. Aynı şekilde vergi reformunun tamamlanması ve en kısa sürede TBMM'ye sunulması gerektiği konusunda fikir birliğine varılmıştır. 
     Hükümetimiz makro ekonomik hedeflerini tutturabilmesi için özelleştirmeye büyük önem atfetmekte. Bilindiği gibi Özelleştirme İdaresi bana bağlı. Toplantıda ben özelleştirme ile ilgili şu ana kadar sürdürdüğümüz çalışmalar hakkında ayrıntılı olarak, makro hedefleri tutturabilme açısından takdim ettim. Toplantı sonrasında bakan arkadaşlarımızda aynı kararlığı tespit ettim. Özelleştirme hükümetimiz açısından önemlidir ve 2003 yılı Cumhuriyet tarihi boyunca en önemli özelleştirme atağının yapılacağı yıl olacaktır. 
     
     ÖZELLEŞTİRME HEDEFİ 

     Bununla ilgili çalışmaları daha önce başlatmıştık. ÖİB'ye, özelleştirme kapsamında bulunan kuruluşlara ve bağlı ortaklara daha önce yazdığımız yazılarla bunların yapısı belli edilmiştir. 2003 yılı için üçer aylık dilimler halinde özelleştirme kapsamındaki bütün birimlere performans hedefi konacağı belirtilmiştir. Kendilerine yazılan yazıda üçer aylık dilimler halinde ortaya koyacakları performanslarını bildirmeleri istenmiştir. Bunlar bakanlığımıza ulaşmıştır, değerlendirmeye alınmıştır ve tüm kuruluşlar bu performansı tutturacaklardır. Bu çerçevede yaptığımız çalışmalar sonucunda 2003 yılında çok önemli özelleştirme hamleleri yapacağımız tespit edilmiştir. Bu kararlılık hükümetimiz tarafından da teyit edilmiştir. 
     Özelleştirme kapsamındaki tüm kuruluşlar 2003 yılı içinde özelleştirme planı içinde yerini alacaklardır, büyük bir bölümünün satışı tamamlanacak ve kalanların takvimi kararlılıkla belirlenecektir.'' 
     
     KAMU HARCAMALARI REFORMU 

     Şener, bir taraftan kamu harcamaları reformu, bir taraftan vergi, diğer taraftan özelleştirmede gösterilecek kararlılık ve siyasi iradenin hükümetin öngördüğü makro ekonomik hedeflerin tutturulmasını sağlayacağını söyledi. 
     Başbakan Yardımcısı Şener, şöyle konuştu 
     ''Bu yapı içinde 2003 yılının dengelerin kurulması açısından Türkiye'nin rahat bir atmosfere, ekonomik açıdan ulaşabilmesi açısından önemli bir yıl olduğuna inanıyoruz. Hükümetimizin programında da 2003 yılı bu sonuçları ortaya çıkaracak şekilde belirlenmiştir.'' 
     
     MEMUR MAAŞI 

     TBMM Plan ve Bütçe Komisyonu'nda milletvekili maaşlarına ilişkin bir düzenlemenin kabul edildiğini anımsatan Şener, şunları söyledi 
     ''Bu madde ile yılın ilk üç ayı için, yani Ocak, Şubat ve Mart aylarında milletvekili maaşlarına artış yapılmayacağı kararlaştırılmıştır. Bu değişikliğin TBMM Genel Kurulu'ndan da geçeceğini düşünüyoruz. 
     Yarınki Bakanlar Kurulu toplantısında da memur maaşlarıyla ilgili düzenleme tamamlanacaktır, zam oranları belirlenecektir. Memur maaşlarıyla ilgili olarak yarın belirleyeceğimiz zam oranında elbette milletvekili maaşlarına zam yapmama vardır. 
     Memur maaşlarının üç aylık dilim itibarıyla belirlenmesi ve yılın kalan bölümü için ise tekrar bütçe çerçevesinde konunun değerlendirilmesi vardır. Ayrıca düşük ücret alan memurlarımızın daha yüksek, yüksek maaş alan memurlarımızın da daha düşük oranda zam alması söz konusudur.'' 
     
     ŞENER, SORULARI YANITLADI 

     Şener, dünkü Bakanlar Kurulu toplantısında ele alınan konulara ilişkin açıklamalarının ardından, basın mensuplarının sorularını yanıtladı. 
     Abdüllatif Şener, ''Olası bir Irak operasyonunun ekonomiye etkileri görüşüldü mü'' sorusu üzerine, şöyle konuştu 
     ''Toplantımız, doğrudan doğruya normal koşullarda hükümetimizin önümüzdeki yıla yönelik olarak uygulayacağı ekonomik politikaların gözden geçirilmesine yöneliktir. Bundan sonraki haftalarda da yine diğer bakanlıklarımızla ilgili olarak yapılanlar ve yapılması gerekenler masaya yatırılacaktır. Toplantıyı bir anlamda olağandışı sayabilirsiniz. Toplantı, planlanmış toplantıdır, bu anlamda da olağan sayılabilir.'' ''Nemaların ödenmesine ilişkin plan ne zaman açıklanacak'' sorusuna karşılık olarak da Şener, ''O konudaki çalışmayı ilgili bakanlık sürdürüyor. Vakti geldiğinde açıklamayı yapacaktır'' dedi. 
     ''2003 yılı için özelleştirme hedefiniz nedir'' sorusunu ise Şener, şöyle yanıtladı 
     ''Bugün dün sabahtan akşama kadar görevlendirdiğimiz arkadaşlarımız, performans kriterlerine yönelik özelleştirme kapsamındaki kuruluşlara gönderdiğimiz yazıların cevabını almak suretiyle yoğun bir mesai yaptılar. Bu çalışmalar sonrasında bir taslak metin oluşturdular. Özelleştirme kapsamındaki tüm kuruluşlarımız, 2003 yılında yapılacak özelleştirme takviminin içinde yer alacak. Bir kısmının satışı mümkün olmayabilir ama 2003 yılında mümkün olmayanların da satışa çıkarılması için ön hazırlıklar, 2003 yılında tamamlanmış olacaktır. Bizden önceki hükümetler, özelleştirme meselesine dört elle sarılmamışlar. Özelleştirme İdaresi'nde yürüyen işlerle siyaset, ağırlıklı olarak ilgilenmemiş ve hakimiyet kurmamıştır. Dolayısıyla güçlü bir siyasi irade, özelleştirme konusunda ortaya çıkmamıştır, bu güçlü irade aynı zamanda Özelleştirme İdaresi'ni yönlendirmemiş ve neticesinde özelleştirmede mesafe almayan bir Türkiye ortaya çıkmıştır. Ama bundan sonra, özelleştirme meselesi, temel konumuzdur, temel bir önceliğimizdir. Mesaimin en ağırlıklı bölümünü alacak bir konudur. Kararlılıkla bu taslak programı, tekrar gözden geçirmek suretiyle, bizzat mesai yapmak suretiyle realize edebilecek bir özelleştirme takvimi ortaya çıkaracağız.'' Şener, ''Piyasadaki dalgalanmalar için özel bir önlem düşünüyor musunuz'' diye soran bir gazeteciye de şu cevabı verdi 
     ''Elbette piyasalar, reel sektör değerlendiriliyor ve bütün toplum kesimleri açısından uygulayacağımız ekonomik programın ne anlam ifade edeceği değerlendiriliyor ve toplantıda değerlendirilmiştir. Aynı şekilde, piyasadaki hassasiyetlerin kaynakları da dikkate alınmıştır. Bu çerçeve içerisinde, biz inanıyoruz ki önümüzdeki günlerde piyasalardaki beklentiler çok daha olumlu hale gelecektir. Göstereceğimiz ekonomik performans, çizeceğimiz ekonomik politikalarla ilgili yol ve hedefler, başta kamu finansman dengesi olmak üzere tüm piyasalar açısından olumlu sinyaller ifade edecektir.'' 
     
     OLASI IRAK OPERASYONU 

     Hükümetin Irak konusunda bir kararı olup olmadığının sorulması üzerine de Şener, şunları kaydetti 
     ''Irak meselesi, sadece Türkiye'nin takip ettiği bir hadise değildir. Dünyanın bir köşesinde cereyan eden bir hadise, dünyanın öbür köşesindeki olayları da etkiliyor. Irak da bizim sınır komşumuzdur. Elbette, güney sınırımızın ötesinde meydana gelebilecek muhtemel hadiseler, bizim hükümet ve devlet olarak yakından takip etmemiz gereken olaylardır. Elbette yakından takip ediyoruz. Gelişmeleri izliyoruz. Ama bugün itibariyle bu konuda hükümetimizin almış olduğu siyasi bir karar yoktur.'' Şener, Irak gündemiyle bir Bakanlar Kurulu toplantısı yapılıp yapılmayacağına ilişkin soruyu yanıtlarken de özel bir toplantıya gerek olmayabileceğini ve bugün de Bakanlar Kurulu toplantısı olacağını ifade etti. 
     Dün Başbakanlık'ta yapılan Irak zirvesine ilişkin toplantıya katılmayan bakanların zirvede görüşülen konulara ilişkin bilgi alıp almadıklarının sorulması üzerine de Şener, toplantının spesifik olarak ekonomiye ilişkin olduğunu, gündem dışına taşılmadığını söyledi. Şener, bugün, Bakanlar Kurulu'nun bir kez daha toplanacağını ve bu toplantının gündeminde de Irak konusunun yer alacağını söyledi. 
     Şener, ''Bugünkü toplantıdan bir siyasi karar bekleyelim mi ABD'ye verilecek yanıt, bu toplantıdan çıkacak yanıt bugün müdür '' diye soran bir gazeteciye de bugünkü toplantı yapılmadan gündeminin ne olacağını söylemenin doğru olmayacağını belirterek yanıt verdi. Abdüllatif Şener, bu konuda yarınki toplantının sonucunun beklenmesi gerektiğini ifade etti. 
     Irak'a yönelik bir operasyon için Türkiye'nin yeterli bütçesinin olup olmadığına ilişkin bir soruyu yanıtlarken de Şener, bu konunun bugünkü Bakanlar Kurulu toplantısında muhtemelen gündeme geleceğini kaydetti. 
     Irak'a yönelik olası bir operasyonun 2003 yılı ekonomisine etkilerine ilişkin hükümetin bir çalışmasının olup olmayacağına ilişkin soru üzerine de Şener, dünkü toplantının konusunun ekonomi olduğunu, bugünkü toplantıda da ekonomi konusunun gündeme gelebileceğini belirtti. 
     
     MEMUR MAAŞLARINA YAPILACAK ZAM 

     Memur maaşlarına yapılacak kademeli zammın alt ve üst sınırlarının belli olup olmadığını soran gazeteciye de Şener, ''Hayır. Onun için bugünkü toplantıyı bekleyeceksiniz'' yanıtını verdi. 
     Şener, Tekel'in özelleştirme stratejisinde gelinen son noktanın ne olduğunun sorulması üzerine ise şunları söyledi 
     ''IMF programı çerçevesinde bazı kuruluşların özelleştirme takvimi var. Ama daha önce Türkiye'de iken IMF heyetiyle yaptığımız görüşmelerde, ben bizim takvim üzerindeki çalışmalarımı sürdürüyordum. Bizim takvime ilişkin sürdürdüğüm çalışmaları ve ortaya çıkaracağım sonuçlarla ilgili bazı ayrıntıları söyledikten sonra, IMF heyeti, bunun üzerinde durmaya bile gerek görmedi. Çünkü, ben 130 küsür kuruluşun bağlı ortaklık ve iştiraklerin özelleştirmesini takvime alırken bir kaç kuruluşun özelleştirilmesiyle ilgili önceki takvimin çok önem arz etmediği ortaya çıktı. Dolayısıyla, burada asıl önemli olan, hükümetin kararlılığıdır, özelleştirme konusunda kendi programını ortaya koymasıdır ve kendi programı çerçevesinde ortaya koyduğu takvimin daha önce tartışılan konuları aşan özellik taşımasıdır. Dolayısıyla biz kendi programımızı uyguluyoruz.'' 
     





</TEXT>
</DOC>
