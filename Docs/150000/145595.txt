<DOC>
<DOCNO> 145595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/27/guncel/agun.html </URL>
<DATE> 2003/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Müttefiklere Barbarlar’ diye bağırdılar 
</HEADLINE>
<TEXT>
Bu nasıl özgürlük 
Irak’a Özgürlük Operasyonu’nun mimarları, dün etrafında tek bir askeri tesis bulunmayan Bağdat’taki bir pazaryerine iki füze gönderip 15 sivili öldürdü... 
     ABD ve İngiltere’nin Irak’a yönelik operasyonu birinci haftasını doldururken, günlerdir yoğun bombardıman altında bulunan başkent Bağdat, dün en ağır sivil kaybını verdi. Iraklı yetkililere göre, koalisyon güçlerinin attığı iki füzenin kalabalık bir pazaryerine düşmesi sonucu, 15 sivil yaşamını yitirirken 30 kişi de yaralandı. Füzelerin düştüğü yerde ve çevresinde hiçbir askeri tesisin bulunmaması, sapma ihtimali olmadığı şeklinde değerlendirildi. Pentagon’dan yapılan açıklamada, saldırıyı kendilerinin düzenlemedikleri iddia edildi. 
     
     SORUŞTURMA AÇILACAK 
     Iraklı yetkililerin "14 kişi öldü" açıklamasına karşın, bölgedeki Reuters kameramanı, çok sayıda dükk n ve evin bulunduğu El Şaab bölgesindeki iki büyük patlamanın ardından 15 ceset saydıklarını söyledi. Ölenlerden birinin hamile bir kadın olduğu belirtiliyor. Bazı cesetler siyah plastik torbalar içinde bir kamyonun arkasına yüklenirken, bazı cesetlerin de arabaların içinde yandığı görüldü. Patlamanın etkisiyle 40 bina ağır hasar görürken, çok sayıda araba paramparça oldu ve caddenin ortasında büyük bir çukur açıldı. Patlayan borulardan fışkıran su caddeye akarken, sokak lambaları devrildi, ağaçlar kökünden söküldü. 
     
     40 TOMAHAWK ATILDI 
     El Şaab’ı harabeye çeviren füzelerin dışında, dün Bağdat onlarca patlamaya da tanık oldu. Özellikle sabah erken saatlerde Bağdat’tan 25 kadar şiddetli patlama sesi geldi. Bölgedeki muhabirler, bombaların kentteki tüm binaları sarsacak güçte olduğunu belirtti. Son günlerde bombardımanın dozunu artıran koalisyon güçlerinin sadece dün başkent ve civarına 40 Tomahawk füzesi attığı açıklandı. Bağdat’ın en ünlü oteli El Reşit de saldırılardan "nasibini" aldı. Otelin yaklaşık 10 metrelik bölümü yıkıldı. Iraklı yetkililer, dünkü saldırılar hariç Bağdat’ta 30 kişinin öldüğünü, 400 kişinin de yaralandığını açıklamıştı. 
     


GÜNCEL 



















</TEXT>
</DOC>
