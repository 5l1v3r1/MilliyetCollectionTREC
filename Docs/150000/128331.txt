<DOC>
<DOCNO> 128331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/02/son/sonspo08.html </URL>
<DATE> 2003/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol...Beşiktaş Oyuncuları henüz istikrarlı hale getiremedik. 
</HEADLINE>
<TEXT>

     Türkiye Basketbol Ligi takımlarından Beşiktaş'ta, antrenör Ahmet Kandemir, sezon başından beri önemli sakatlıklar yaşadıklarını, bu olumsuzlukların da kendilerini etkilediğini söyledi. 
     Ahmet Kandemir, yaptığı açıklamada, bazı oyuncuların uzun süreli sakatlıklar yaşadığını belirterek, ''Sakat oyuncuların fazla olması nedeniyle takım olma düzenini oturtamadık. Önemli sorunlara rağmen güçlü takımları yenme başarısı gösterdik. İkinci yarıda fikstür avantajını kullanarak iyi bir yere gelmeye çalışacağız. Play-off maçları sırasında da sakat oyuncuların iyileşmesi ve takıma katılmasıyla daha da iyi bir duruma geleceğiz'' diye konuştu. 
     
     ''VOLKAN ÇETİNTAHRA'NIN SAKATLIĞI TRANSFER GEREKTİRDİ'' 
     Geçen sezon tamamıyla yerli oyunculardan oluşan bir kadroyla mücadele ettiklerini kaydeden Kandemir, şöyle konuştu 
     ''Geçen sezon şartlar onu gerektiriyordu. Ancak geçen yıl bu sezon için 2 yabancı oyuncu alacağımızı söylemiştik. Sakatlıkların çok olması, özellikle uzun oyuncularımızdan Volkan Çetintahra'nın uzun süreli sakatlanması nedeniyle fazladan yabancı bir uzun oyuncu transfer etmek zorunda kaldık. Ayrıca yabancı oyuncularımızın kalitesi de yerlilerle aynı düzeyde. Zaten yabancı oyuncular eksik yönlerimizi gidersinler diye takviye edildi.'' Sezon içinde transfer ettikleri Makedon oyun kurucu Stefanov'u da gönderme kararı aldıklarını kaydeden Kandemir, ''Stefanov'u Umut Tınay'ın yedeği olarak almıştık. Ancak Kennedy'in gelişiyle bu oyuncuyu gönderme kararı aldık'' diye konuştu. 
     
     ''EN BÜYÜK SORUNUMUZ İSTİKRARSIZLIK'' 
     Kandemir, geçen sezondan itibaren genç bir kadroyla mücadele ettiklerini vurgulayarak, ''Takıma gelen her oyuncuda bir gelişme oldu. Ama yine de en büyük sorunumuz istikrarsızlık'' dedi. 
     Kandemir, kadrodaki oyuncularda zaman zaman istikrarsızlık olmasına karşın son haftalarda yerli oyuncuların katkısıyla maçlar kazandıklarını dile getirdi. 
     





</TEXT>
</DOC>
