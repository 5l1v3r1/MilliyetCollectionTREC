<DOC>
<DOCNO> 125633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/19/son/soneko24.html </URL>
<DATE> 2002/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF Heyeti, TOBB'u ziyaret etti 
</HEADLINE>
<TEXT>

     Türkiye Masası Başkanı Juha Kahkonen başkanlığındaki Uluslararası Para Fonu IMF heyeti, Türkiye Odalar ve Borsalar Birliği'ni TOBB ziyaret etti. 
     TOBB Başkanı Rifat Hisarcıklıoğlu, IMF Türkiye Masası Şefi Kahkonen ve Türkiye Temsilcisi Odd Per Brek ile görüşmesinden sonra yaptığı açıklamada, IMF yetkililerine ekonomi ile ilgili görüşlerini anlattıklarını söyledi. 
     Hisarcıklıoğlu, görüşmede ''büyüme rakamlarının genellikle stoklara yönelik olduğunu ifade ettiklerini ve gelecek dönem satışların düşmesi ve stokların azalmasıyla beraber büyümenin umulandan daha az bir noktada olacağını ifade ettiklerini'' söyledi. 
     Hisarcıklıoğlu, IMF yetkililerine, sağlıklı bir büyümeye geçmenin şart olduğunu ilettiklerini kaydetti. 
     Hisarcıklıoğlu, bütçenin umulandan daha fazla açık verdiğini ve faiz dışı bütçe fazlasının yıl sonu itibariyle hedeflenenden 2 katrilyon az olduğunu söylediklerini de bildirdi. 
     Tarıma desteğin yeterli olmadığını, üst kurullar konusunda da bu kurullardaki hiyerarşi bozukluğunun düzetilmesi gerektiğini anlattıklarını ifade eden Hisarcıklıoğlu, firmalarda sıkıntılar yaşandığını, bankacılık sektörünün bu firmalara verdiği kredilerin 2002 yılında önceki iki yıla göre düştüğünü söylediklerini belirtti. 
     
     ''ENFLASYON MUHASEBESİNE GEÇİLMELİ'' 
     Hisarcıklıoğlu, hayat standardı ile ilgili bir soruya karşılık şunları kaydetti 
     ''Burada esas olan, IMF'yi ilgilendiren, enflasyon muhasebesidir. Enflasyon muhasebesine 2003 yılında muhakkak geçilmesi lazım. Fakat seçimlerden dolayı bu gecikti. Bu, hem yabancı yatırımcının çekilmesi açısından, hem de kayıt dışı ekonominin kayıt altına alınması için şart. Bu konudaki görüşlerimizi ilettik. Kendilerinin de zaten bu konudaki görüşleri bizimkilerle beraber.'' TOBB Başkanı Hisarcıklıoğlu, görüşmede olası bir Irak operasyonunun etkileri hakkındaki görüşlerini de açıkladıklarını bildirdi. 
     Hisarcıklıoğlu, ''2003'de yüzde 5'lik büyüme hedefinin tutturulup tutturulamayacağına'' ilişkin soruya, ''İnşallah yakalarız'' yanıtını verdi. 
     





</TEXT>
</DOC>
