<DOC>
<DOCNO> 135768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/07/son/sonspo32.html </URL>
<DATE> 2003/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakırspor'da hedef 3 puan... 
</HEADLINE>
<TEXT>

     Diyarbakır'a önceki gün gelerek tam kadro çalışmalara başlayan Diyarbakırsporlu futbolcuların tek hedefi Adanaspor'u yenerek 3 puanı almak. 
     Adanaspor maçı hazırlıklarını sürdüren Diyarbakırspor, bugün Atatürk Stadı'nda yaptığı son çalışmalarını tamamlayarak Ali Gaffar Okkan Spor Tesisleri'nde kampa girdi. 
     Teknik direktör Ümit Kayıhan, yapılan çalışmalarda futbolcularının performansından memnun olduğunu belirterek, ''Taraftarların gösterdiği ilgi futbolcuları oldukça memnun etti. Taraftarların takımlarına sahip çıkması güzel birşey. Futbolcuların moral motivasyonunu yükselttiler. Futbolculara sahipsiz olmadıklarını hatırlattılar'' dedi. 
     Kayıhan, Diyarbakırspor'un 3 puana ihtiyacı bulunduğunu ve bunu alacak güce sahip olduğunu da belirterek, ikinci yarının ikinci maçından 3 puan alarak yollarına devam etmek istediklerini söyledi. 
     
     ALTAY MAÇI PRİMLERİ DAĞITILDI 
     Altay deplasmanından beraberlikle ayrılan Diyarbakırspor'da, futbolculara 2'şer milyar lira prim verildi. 
     Kulüp altyapı sorumlusu Mehmet Kaya, futbolculara Altay maçı primleri olan 51 milyar lirayı ödediklerini belirterek, ''Futbolcuların prim alacakları kalmadı. Altay'dan alınan beraberlik nedeniyle futbolculara 2'şer milyar lira prim dağıttık'' dedi. 
     





</TEXT>
</DOC>
