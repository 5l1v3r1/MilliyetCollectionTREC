<DOC>
<DOCNO> 111680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/07/son/sontur19.html </URL>
<DATE> 2002/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Deprem kayıpları için DNA testi... Beş mezar daha açıldı... 
</HEADLINE>
<TEXT>

     Kocaeli'nin Gölcük İlçesi'nde, Marmara depremi sonrası kimliksiz gömülenlerin bulunduğu mezarlardan 5'i daha, DNA testi örnekleri alınması için açıldı. 
     Gölcük Asliye Hukuk Mahkemesi kararı gereği, Şirinköy'deki kimsesizler mezarlığında bulunan 5 mezardaki cesetler, Kocaeli Üniversitesi Tıp Fakültesi Adli Tıp Anabilim Dalı'ndan 7 ve Gölcük Belediyesi'nden de 7 kişilik ekip tarafından çıkarıldı. 
     Adli Tıp Anabilim Dalı Başkanı Doç. Dr. Ümit Biçer, bu sırada yaptığı açıklamada, daha önce açılan 6 mezar arasında Emine Cebeci'nin oğluna rastlanmadığını belirterek, şöyle konuştu 
     ''Yaş özelliklerine göre inceleme yaptık. 2'si bayan, 4'ü de erkeğe ait cesetlerdi. Erkek cesetlerden birinin asker olduğunu belirledik. Kimliğinin belirlenmesi için kayıp asker yakınlarının bize müracat etmelerini istedik.'' Ümit Biçer, bugün çıkartılan 5 ceset üzerinde yapılacak inceleme sonucu kesin sonuçlara ulaşılabileceğini ifade ederek, şöyle devam etti 
     ''Alınan sonuçlar, Emine Cebeci'nin DNA örnekleriyle karşılaştırılacak ve oğlunun ölenler arasında olup olmadığı belirlenecek. Yapılan bu testler, diğer deprem kayıplarının aranması açısından kolaylık sağlayacak.'' Saat, yüzük, künye ve cüzdan gibi özel eşyalar da bulunan mezarlardan çıkarılan 6 ceset, inceleme yapıldıktan sonra yeniden yerlerine konuldu. 
     Mezarların açılışını, Emine Cebeci'nin yanı sıra kayıp yakınlarından oğlunu arayan Metin Turgut, kızını arayan Nilgün Karamert ve kardeşini arayan Gamze Aktürk de izledi. 
     Şirinköy'deki mezarlıkta, daha önce de 6 kimsesiz mezarı açılmış ve DNA testi için örnekler alınmıştı. 
     
     ACILI ANNE CEBECİ'NİN GÖRÜŞÜ 
     Oğlunu bulmak için uzun süredir hukuk mücadelesi yapan Emine Cebeci, daha önce açılan mezarlardan alınan örnekler için yapılan DNA testinden olumlu bir sonuç çıkmamasının, umutlarını tüketmediğini söyledi. 
     Açılan mezarlarda oğlunun cesedinin olmadığına da inandığını ifade eden Cebeci, ''Bu yüzden, mezarların açılması beni çok üzüyor. Ancak, başka kayıplar sahibini bulacak. Bu nedenle de mutluyum'' diye konuştu. 
     Emine Cebeci, oğlunun yaşadığı yönündeki umutlarının arttığını ve onu aramaya devam edeceğini kaydetti. 
     Bu arada, 6 yaşındaki kızı Gözde'yi arayan Nilgün Karamert de, ''Kızım depremde yara almadan kurtuldu, fakat bugüne kadar kendisini bulamadım'' dedi. 
     Karamert, şunları kaydetti 
     ''Kızım evin önünde ağlarken, komşumuz olan teğmen tarafından askeri hastaneye götürülmüş. Deniz Hastanesi'nden de İstanbul'a götürüldüğünü öğrendik. Fakat bugüne kadar kendisine ulaşamadık. Daha sonra ise kızım okulda görülmüş. Ancak tüm aramalarımıza rağmen bulamadık. Şu anda 8 aylık Ayşe Naz adında bir kızım var. O beni yaşama bağladı.'' 
     
     DAVA 2.5 YIL ÖNCE AÇILMIŞTI 
     Emine Cebeci, Marmara depreminde enkazdan sağ çıkarıldığını ve bir daha haber alamadığını öne sürdüğü 18 yaşındaki Serkan Yapıcı'nın bulunabileceği düşüncesiyle kimliği belirlenmeden gömülenlere DNA testi yapılmasını talep ederek 2.5 yıl önce Gölcük Sulh Hukuk Mahkemesi'nde dava açmıştı. 
     Cebeci, bu mahkemenin ''görevsizlik'' kararı vermesi üzerine Asliye Hukuk Mahkemesi'ne başvurmuş ve temmuz ayında mezarların açılması yönünde karar alınmasını sağlamıştı. 
     





</TEXT>
</DOC>
