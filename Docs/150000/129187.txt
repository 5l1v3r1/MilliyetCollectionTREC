<DOC>
<DOCNO> 129187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/07/guncel/gun99.html </URL>
<DATE> 2003/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu.. 
</HEADLINE>
<TEXT>

Dört katlı gökdelenler      İstanbul’da "kot farkı" mazeretinin arkasına sığınan kişiler, dört kat inşaat izninin bulunduğu yerlere 12, 13 kat apartmanlar dikiyor. Bu uygulamaya örnek yerlerden biri de Şişli’deki Gülbahar Mahallesi. İmar planına göre, bu mahallenin bulunduğu yerde inşaat izni dört kat. Ancak mahallede gökdelenler yükseliyor. Karanfil Sokak’ta bir binanın imar durumunu gösteren tabelada 4 katlı olması gerektiği yer alırken, kafalarını kaldıranlar karşılarında 10 katlı bir binayı görüyor. Uzmanlar dört kat olarak planlanan bir binanın 10 katın yükünü kaldıramayacağını belirtirken, depremde büyük kayıp yaşanabileceği konusunda uyarıda bulunuyor.n ŞENOL DEMİRCİ 
     
ÖSS’ye 1 milyon 597 bin başvuru      Öğrenci Seçme ve Yerleştirme Merkezi ÖSYM Başkanı Prof. Dr. Savaş Küçükyavuz, 2003 - Öğrenci Seçme Sınavı’na ÖSS 1 milyon 597 bin 302 adayın başvurduğunu bildirdi. Küçükyavuz, adayların teslim ettiği 2003 ÖSS Başvuru formundaki bilgilerin bilgisayar ortamına aktarıldığını belirtti. Küçükyavuz, adaylardan 1 milyon 502 bin 815’inin 15 Haziran’da yapılacak ÖSS’ye girme seçeneğini işaretlediğini, 94 bin 487 adayın ise sadece meslek yüksekokulları ve açıköğretime sınavsız geçiş için başvurduğunu açıkladı. n ANKARA Milliyet 
     
Hanımağa’nın adı Züğürtağa’ya çıktı      Geleneksel 642’nci Tarihi Kırkpınar Güreşleri’nin ilk Hanımağası Zübeyde Kavraz’ın Edirne Belediyesi’ne verdiği 85 milyar liralık senedi protesto oldu. Edirne Belediye Başkanı ANAP’lı Cengiz Varnatopu, Kavraz’ın ağalık bedelini 31 Aralık 2002 tarihinde ödemesi gerektiğini, ödenmeyince yasal işlem başlatıldığını söyledi. Varnatopu, senedin protesto olmasından sonra icra işlemleri başlatacaklarına dikkati çekerek, "Ağalık konusu belediye encümeninde ele alınacak. İzleyeceğimiz yolu ve Kırkpınar’ın yeni ağasının hangi şartlarda belirleneceğini tespit edeceğiz" diye konuştu. 
     
Bilezikler yüzünden canlarından oldular      Antalya’nın Topallı köyünde evlerinin yakınındaki ormanlık alanda av tüfeği ile vurulduktan sonra başları taşla ezilerek öldürülmüş halde bulunan Şahali-Hatice Tek çiftinin katil zanlısının, uzaktan akrabaları Mehmet Öztürk olduğu belirlendi. Jandarma tarafından yakalanan Öztürk, cinayeti yeni evli çiftin altın takıları için işlediğini itiraf etti. 2.5 aylık evli Hatice 20 ile Şahali Tek’i 27 , 11 bilezik, altın gerdanlık ve diğer ziynet eşyaları için öldürdüğünü söyleyen Öztürk’ün gösterdiği yerde yapılan aramada, altınlar ve cinayetlerde kullandığı tüfek gömülü olarak bulundu. 
     
15 milyon lira için iki hayat kararttı      Balıkesir’in Ayvalık ilçesinde 13 yaşındaki Murat Kocabıyık, çay ocağında çalışarak aldığı 15 milyon lira haftalığına göz koyan 17 yaşındaki arkadaşı A.G. tarafından bıçaklanarak öldürüldü. Zanlının öldürdüğü çocuk işçinin cesedine tecavüz de ettiği ortaya çıktı. Ayvalık Sanayi Sitesi’nde çay ocağında çalışan Murat Kocabıyık, 4 Aralık akşamı eve gelmeyince ailesi tarafından polise haber verildi. Kocabıyık’ın cesedi, Cennettepesi mevkiinde bulundu. Soruşturma sonunda gözaltına alınan Kocabıyık’ın arkadaşı A.G., suçunu itiraf edince, tutuklanarak cezaevine gönderildi. 
     
Pınar Eliçe artık bir kız annesi      Geçtiğimiz yıl Çetin Çapan’la dünya evine giren Pınar Eliçe, anne oldu. Bakırköy Acıbadem Hastanesi’nde dün sabah saat 09.00 sıralarında Dr. Erhan Cankat’ın yaptığı sezaryen ile doğan bebeğe Helin’ ismi verildi. Hastaneden yapılan açıklamada 2 kilo 860 gram ağırlığında ve 51 cm boyunda doğan Helin’in ve annesi Eliçe’nin çok sağlıklı olduğu bildirildi. Pınar Eliçe, "H l anne olduğuma inanamıyorum. Anne olmak çok güzel ve heyecan verici bir duygu. Bundan sonra bu bebeği büyütmek benim en büyük projem olacak" diye konuştu. 
     



 GÜNCEL 





















</TEXT>
</DOC>
