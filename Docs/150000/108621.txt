<DOC>
<DOCNO> 108621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/20/yasam/yas02.html </URL>
<DATE> 2002/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Üç kupona ölü canlandırılır .. 
</HEADLINE>
<TEXT>

Böyle promosyon görülmedi Bilim dergisi New Scientist, üç kupon gönderen bir şanslı okurunu öldükten sonra dirilteceğini duyurdu 
     DIŞ HABERLER SERVİSİ 

     Haftalık İngiliz bilim dergisi New Scientist, tencere, tabak, çalar saat gibi promosyonların "biraz" ötesine geçip, üç kupon karşılığında "ölümden sonra yaşam" vaat etti. 
     Derginin çıkacak dört sayısından üç kupon toplayıp katılım formunu dolduran ve "www.newscientist.com" adresindeki dört soruyu yanıtlayıp dergiye yollayan okurlardan biri, öldükten sonra derginin himayesinde özel yöntemlerle dondurulup, tıp teknolojisinin ilerleyeceği bir gelecekte "buzu çözülerek" yaşama döndürülecek. Talihli okurun cansız bedeni ABD’nin Michigan eyaletindeki "Ceset Dondurma Enstitüsü" laboratuvarında önce vücudun fiziksel çürümesini durduracak bir ısıya gelene kadar soğutulacak. 
     
     Maliyeti 28 bin dolar 
     Ceset daha sonra sıvı nitrojene konulup bekletilecek ve tıp teknolojisi "çözme" işlemini yapacak konuma gelince de tedavi edilip tekrar diriltilecek. 
     "Her şey yolunda giderse", insanları öldükten sonra tekrar diriltecek 28 bin dolarlık işlem şu an için bilimkurgu filmi konusu gibi görünse de, yöntem, doku ve sperm saklama işlemlerinde başarıyla kullanılıyor. 
     
     



 YAŞAM 















</TEXT>
</DOC>
