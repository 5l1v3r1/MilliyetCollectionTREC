<DOC>
<DOCNO> 129613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/08/son/sontur30.html </URL>
<DATE> 2003/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski dostlar düşman olmaz... Gül ile Kutan buluştu... 
</HEADLINE>
<TEXT>

     SP Genel Başkanı Recai Kutan, hükümetin hem Irak hem de Kıbrıs konusunda net tavrını ortaya koyması gerektiğini söyledi. 
     Başbakan Abdullah Gül, SP Genel Başkanı Recai Kutan ve beraberindeki parti yöneticisi Oya Akgönenç'i Başbakanlık Merkez Binası'nda kabul etti. 
     Kutan, görüşmenin ardından gazetecilere yaptığı açıklamada, Türkiye'nin önünde bulunan Irak ve Kıbrıs meselelerini ele aldıklarını belirtti. İki ayını dolduran hükümetin önüne Kıbrıs, Irak ve Avrupa Birliği gibi önemli dış politika meselelerinin çıktığını ifade eden Kutan, bu meselelerde sadece hükümete yüklenilmesinin uygun olmadığını kaydetti. Kutan, bu meselelere milli mutabakat içerisinde herkesin destek vermesi gerektiğini söyledi. 
     Recai Kutan, parlamento dışında kalan siyasi partilerin genel başkanlarını ziyaret ettiğini ifade ederek, bu ziyaretlerde genel başkanların, gerek Irak, gerek Kıbrıs konusunda gazete haberlerinden öteye bilgileri olmadığını gördüğünü bildirdi. Kutan, şöyle devam etti 
     ''Bunun üzerine Sayın Başbakan'dan randevu talep ettim ve bu talebi dile getirdim. Dedim ki, benim de şahsen Saadet Partisi Genel Başkanı olarak gazete haberlerinden öteye bir bilgim yok. Bu konuda da hükümet tarafından herhangi bir bilgilendirme yapılmadı. Başbakan da bu konuda üzüntü duyduğunu belirterek, 'bu meseleyi ihmal ettik, fakat en kısa zamanda siyasi partilerimizi mutlaka bilgilendireceğiz' şeklinde görüşünü ifade etti.'' Kutan, Başbakan Gül'e, Irak ve Kıbrıs konusundaki raporlarını sunduğunu da belirtti. 
     
     ''ABD, AFGANİSTAN'A YERLEŞTİ'' 
     ABD'nin, kendileri için tehlike arz eden bir ülkeye müdahale etme ve yönetimlerini değiştirme düşüncesinde olduklarını ve bunu dile getirdiklerini anlatan Kutan, ''ABD, şu anda Afganistan'a yerleşti, onun ardından Irak'la sınırlı değil, ardından İran, Somali, Sudan ve Yemen var'' diye konuştu. 
     Kutan, ABD'nin şu anda izlediği politikanın, Ortadoğu'da ve kısmen Afrika'da sınırları yeniden belirleyecek bir politika olduğunu ifade ederek, bu ciddiyet içerisinde Irak meselesinin ele alınması gerektiğini söyledi. 
     Recai Kutan, ABD'nin Türkiye'den limanları ve üsleri kullanmak gibi bir takım talepleri olduğunu ifade ederek, şöyle konuştu 
     ''Türkiye hiçbir şekilde bu olaylar içerisinde olmamalıdır ve Türkiye ilk defa böyle bir olayın içerisine girerse bir komşu devlete hem de Türkiye ekonomisi bakımından gelecek yönünden çok büyük bir potansiyele sahip olan bir devlete müdahale etmiş durumuna gelecektir. Tarihi geçmişimiz müşterek kültürümüz için bu fevkalade mahsurludur. Türkiye özellikle komşuları ve İslam alemi nezdinde yalnızlığa mahkum edilecektir. Dolayısıyla Türkiye'nin böyle bir müdahalenin dışında kalmak zorunluluğu vardır.'' Kutan, AK Parti Genel Başkanı Recep Tayyip Erdoğan'ın ''çözümsüzlük çözüm değildir'' sözlerinin ardından 30-40 yıldır Kıbrıs'ta uygulanan politikaların sıkıntıya düşürüldüğünü söyledi. 
     Recai Kutan, Başbakan Gül'ün, borsada meydana gelen bazı ekonomik gelişmeleri önlemek amacıyla basın toplantısı yaptığını ifade ederek, borsada meydana gelen dalgalanmanın ekonomiden daha çok Irak politikasındaki belirsizlikten kaynaklandığını kaydetti. 
     Kutan, hükümetin hem Irak hem Kıbrıs konusunda net tavrını ortaya koyması gerektiğini söyledi. 
     





</TEXT>
</DOC>
