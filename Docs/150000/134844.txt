<DOC>
<DOCNO> 134844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/03/son/sonspo17.html </URL>
<DATE> 2003/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor'da beraberlik üzüntüsü... 
</HEADLINE>
<TEXT>

     İkinci Futbol Ligi A Kategorisi takımlarından Konyaspor'da, deplasmandan bir puanla dönmenin üzüntüsü yaşanıyor. 
     Konyaspor Basın Sözcüsü İbrahim Kaplan, Gümüşhane Doğanspor maçına 3 puan parolası ile çıktıklarını ve sahada rakibe oranla daha iyi olduklarını söyledi. 
     Özellikle ikinci yarıda etkili futbol oynadıklarını ve rakibi kendi sahasından çıkartmadıklarını anlatan Kaplan, yakalanan pozisyonları gole çeviremedikleri için deplasmandan bir puanla döndüklerini kaydetti. 
     Şampiyonluk mücadelesi veren rakiplerinin puan kaybetmesi ile iyi bir avantaj yakaladıklarını, ancak bunu değerlendiremediklerini belirten Kaplan, ''Bütün takımlar çok iyi oynamaya başladı. Sezonun ikinci yarısı çok çekişmeli geçecek. İlk 8 takım Süper Lig'e çıkmak için her şeyini ortaya koyarak oynayacak. Ancak, yükselen 3 takım olacak ve biz bunların içinde olmak istiyoruz'' dedi. 
     Geçen yıllarda da ilk yarıyı iyi yerlerde bitirdiklerini, ancak ikinci yarıda yarıştan koptuklarını anımsatan Kaplan, ''Bu sezon fikstür avantajımız var. 9 maçımızı kendi sahamızda oynayacağız. Yakaladığımız bu avantajı iyi değerlendirip, hedeflediğimiz noktaya ulaşmak istiyoruz'' diye konuştu. 
     





</TEXT>
</DOC>
