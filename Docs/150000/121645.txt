<DOC>
<DOCNO> 121645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/28/son/sonspo34.html </URL>
<DATE> 2002/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Washington'dan umut verici açıklama... 
</HEADLINE>
<TEXT>

     Geçirdiği anjiyo sonrasında hastanede gözetim altında tutulan Fenerbahçeli futbolcu Washington, en kısa sürede eskisinden daha sağlıklı biçimde yeşil sahalara döneceğini açıkladı. 
     Özel Acıbadem Hastanesi'nde yatan Brezilyalı futbolcu, odasında bazı gazetecilerle sohbet ederek, umut dolu mesajlar verdi. 
     ''Washington daha ölmedi'' diyen ve sağlık durumunun iyi olduğu gözlenen golcü futbolcu, ''Kimse merak etmesin, sahalara en kısa sürede, eskisinden daha sağlıklı döneceğim'' diye konuştu. 
     Hastanede bulunduğu süre içinde kendisine yakın ilgi gösteren başta kulüp başkanı Aziz Yıldırım olmak üzere herkese teşekkür eden Washington, hastalığının kendisi için büyük sürpriz olduğunu, böyle bir gelişmeyi aklından bile geçirmediğini kaydetti. 

     
</TEXT>
</DOC>
