<DOC>
<DOCNO> 141469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/08/son/sondun10.html </URL>
<DATE> 2003/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin savaş sonrası planları... 
</HEADLINE>
<TEXT>

     Amerikan yönetiminin, olası savaşın ve Irak Devlet Başkanı Saddam Hüseyin'in devrilmesinin ardından, Irak'ın sivil yöneticilerin denetiminde olacak üç bölgeye ayrılmasını planladığı ileri sürüldü. 
     Adlarının açıklanmasını istemeyen Amerikalı yetkililere göre, ''Irak'ın yeniden inşası ve demokratik yönetime geçiş safhasında'' başkent Bağdat'ı da kapsayacak merkez bölgenin denetiminin ABD'nin eski Yemen Büyükelçisi Barbara Bodine'in elinde olması ihtimali üzerinde duruluyor. 
     Yetkililere göre, Irak'ın güney ve kuzeyinde oluşturulacak yönetim bölgelerinin idaresi de Amerikalı 2 emekli generale bırakılacak. 
     Bodine ve iki generalin başında şu an Pentagon'un İnsani İşler ve Yeniden Yapılanma bölümünün başkanı emekli General Jay Garner'ın bulunacağı ileri sürülüyor. 
     Bu planın, olası savaşın hemen ardından, ''Irak'ın Amerikalı askerlerce kurtarılmasının'' ardından yürürlüğe koyulacağı belirtiliyor. 
     Bodine, El Kaide örgütünün 12 Eylül 2000'de Yemen'de Amerikan savaş gemisi USS Cole'a düzenlediği ve 17 kişinin öldüğü saldırı sırasında, ABD'nin Yemen Büyükelçisi olarak görev yapıyordu. 
     1981-83 yılları arasında Bağdat'ta bulunan Bodine, Irak'ın Kuveyt'i 1990'daki işgali sırasında da ABD'nin Kuveyt Büyükelçisi olarak görevliydi. Irak lideri Saddam Hüseyin'in tüm büyükelçiliklerin kapatılması emri vermesine rağmen, ABD'nin Kuveyt büyükelçiliği açık kalmış ve Bodine, 200'den fazla Amerikalıya sığınma imkanı sağlamıştı. Barbara Bodine, cesareti nedeniyle ödüllendirilmişti. 
     





</TEXT>
</DOC>
