<DOC>
<DOCNO> 127449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/28/son/soneko07.html </URL>
<DATE> 2002/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bauhaus en büyük yatırımını Türkiye'de açtı... 
</HEADLINE>
<TEXT>

     Avrupa'nın 11 ülkesinde 180 yapı marketi ile faaliyet gösteren Bauhaus, 40 milyon Euro ile en büyük yatırımı olan yapı marketini Bayrampaşa'da açtı. 
     Türkiye'deki 3. Bauhaus Yapı Marketi'nin açılışında bir konuşma yapan Bauhaus Türkiye Genel Müdürü Erol Yelmer, 2003 yılından itibaren her yıl, her biri yaklaşık 30 milyon euroya malolacak 2 market açmayı planladıklarını bildirdi. 
     Yeni marketteki 14 bin 500 metrekarelik alanda, 80 bin çeşit yerli ve yabancı ürünün müşterilerin beğenisine sunulacağını kaydeden Yelmer, 200 kişiye iş imkanı yaratılmasının yanı sıra binin üzerinde yerli firmadan mal ve hizmet temini ile istihdam ve üretime de katkı sağlayacağını vurguladı. 
     Bauhaus'un her zaman yatırım yaptığı bölgelerdeki küçük ve orta boy işletmelerden mal ve hizmet temin etmeyi prensip edindiğini dile getiren Yelmer, şöyle dedi 
     ''Bauhaus, Avrupa'nn 11 ülkesindeki 180 marketine ihracat kapılarını da aralamakta ve böylece hem bölgesel ekonomiyi güçlendirmiş olmakta hem de ülke ekonomisine katkıda bulunmaktadır. 
     Yerli sermayenin yatırım için yurtdışına yöneldiği bir dönemde gururla ifade etmek istiyorum ki Bauhaus 43 yıllık tarihinde 40 milyon Euro ile en büyük yatırımını Türkiye'de Bayrampaşa'da yapmaya karar vermiştir. Bu da Bauhaus'un Türkiye'nin geleceğine olan güveninin bir teminatıdır.'' Erol Yelmer, Bauhaus'un 2003 yılından itibaren Türkiye'de her yıl 2 yeni market açmayı planladığını da belirterek, ''Marketlerin her biri en az 10 bin metrekare satış alanına sahip olacaktır. Her bir marketin yatırım tutarı da takriben 30 milyon euro olacaktır'' diye konuştu. 
     Yelmer, Bayrampaşa Belediye Başkanı Hüseyin Bürge ile birlikte törenin ardından tesisin açılışını gerçekleştirdi. 
     Türkiye'de 1996'da Kozyatağı'ndaki marketiyle faaliyete geçen Bauhaus, daha sonra Beylikdüzü'nde diğer marketini hizmete açtı. 
     1 Ağustos'ta inşaatına başlanan Bauhaus Bayrampaşa, 5 ay içinde hizmet vermeye hazır hale getirildi. 
     





</TEXT>
</DOC>
