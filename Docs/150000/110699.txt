<DOC>
<DOCNO> 110699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/02/spor/spo06.html </URL>
<DATE> 2002/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Anatolian, Dünya arenasında 
</HEADLINE>
<TEXT>

FIA sonunda Anatolian Rally’i 2003 Dünya Ralli Şampiyonası’nın takvimine aldı. Formula 1 için büyük uğraş veren Türkiye böylece iyi bir tanıtım fırsatı buldu 
     TÜRKİYE rallide Dünya’nın zirvesine çıktı. Uluslararası Motorsporları Federasyonu FIA dün Paris’te yaptığı toplantısında, Antalya’da üç yıldır düzenlenen Anatolian Rally’yi, 2003 yılı Dünya Ralli Şampiyonası’nın takvimine dahil etti. FIA Motor Konseyi, uzun zamandır mali sorunlar yaşayan Kenya’daki Safari Rallisi’nin yerine Anatolian Rally’nin takvime alındığını açıkladı. 
     GELECEK yıldan itibaren Antalya, Ralli Dünyası’nın Colin McRae, Richard Burns, Marcus Gronholm, Carlos Sainz, Tommi Makinen gibi dev pilotları ve takımlarına ev sahipliği yapacak. Türkiye Motorsporları Federasyonu bu atakla, büyük hedef Formula 1’den önce Dünya’nın en önemli motorsporları organizasyonunu Türkiye’ye kazandırarak, dikkatleri ülkemize çekmeyi başardı. 
     ANATOLIAN ile birlikte yerine girmesi düşünülen Güney Kıbrıs Rallisi’nin de takvimde tutulması, olası bir politik gerginliği de önlemiş oldu. TOMSFED Başkanı Mümtüz Tahincioğlu, "Yıllar süren emeklerimizin karşılığını almaya başladık. Türkiye’ye hem sportif, hem ülke tanıtımı açısından büyük katkı sağlayacak. Darısı Formula 1’in başına" diye konuştu. 
     
     En hızlısı Şengezer 
     TÜRKİYE Ralli Şampiyonası’na dahil sekiz yarıştan biri olan Ford Otosan Kocaeli Rallisi, hafta sonunda ralliseverlere keyifli saatler yaşattı. Toplam 281 kilometrelik tamamı asfalt parkurda yapılan ralliye bazı takımlar sezonun şampiyonunun daha önce belirlenmesi nedeniyle katılmazken, birinciliği Fiat Punto Kit Car ile Taner Şengezener - Can Kamçıoğlu ikilisi elde etti. 
     İLK etapta dört araç yola dökülen mazot nedeniyle kayarak yarış dışı kalırken, bu aksilik dışında Ford Otosan’ın ilk kez üstlendiği rallinin organizasyonu göz doldurdu. A5’te Atilla Argat - Emre Toksöz, A7’de Hamdi Ünal - Bahadır Gücenmez, N2’de Nebil Erbil - Metin Akın, N3’te Cenk Ceyişakar - Kaan Engin, N4’te de Celal Gülerhan - Mehmet Yazıcı ilk sırayı aldılar. 
     



 SPOR 






























</TEXT>
</DOC>
