<DOC>
<DOCNO> 136811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/14/son/sontur25.html </URL>
<DATE> 2003/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Abdüllatif Şener Ekonomi kontrolümüzde 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, savaşların bazı sektörlerde daralma, bazı sektörlerde genişleme meydana getirebileceğini belirtti. 
     Şener, ''Önemli olan yanı başımızdaki olaylar karşısında ekonominin alacağı seyri iyi okumaktır. Önceden bu gelişmelere yönelik politikaları devreye sokabilmektir. Ortaya çıkabilecek her duruma göre alternatif senaryolarımız mevcuttur'' dedi. 
     Şener, Başbakanlık Merkez Binası'ndaki basın bürosuna gelerek, Başbakanlık muhabirleriyle bayramlaştı. 
     Gazetecilere çikolata ikram eden Şener, gündeme ilişkin bazı soruları da yanıtladı. 
     Devlet Bakanı Ali Babacan ve Dışişleri Bakanı Yaşar Yakış'ın ABD'de temaslarda bulundukları hatırlatılarak, ''Müjdeli haberler var mı '' şeklindeki bir soru üzerine Şener, Babacan ve Yakış ile doğrudan görüşüp bilgi almadığını, bugün biraraya geleceklerini söyledi. 
     Irak konusunun bugünkü toplantıda ele alınıp alınmayacağına ilişkin bir soruyu yanıtlarken, Şener, bugünkü toplantının bütçeyle ilgili olduğunu anımsattı. Şener, bütçeye son şeklini vermeye çalışacaklarını ve bayram ertesinde TBMM'ye sunacaklarını kaydetti. 
     
     ''VERGİ ORANLARI YÜKSEK'' 
     ''IMF ile ilgili gelişmeler gündeme gelecek mi '' sorusuna da Şener, ''Olabilir tabii'' yanıtını verdi. 
     Başbakan Yardımcısı Şener, ''KDV indirimleri konusunda IMF ile bir kriz yaşanıyor herhalde. Ne diyeceksiniz '' sorusunu yanıtlarken de ''Bunları farklı yorumlamamak lazım. Ülkenin ihtiyaçlarının ne olduğunu en iyi biz biliyoruz. Türkiye'nin ihtiyacı neyse bunu politik çerçevede uygulamaya çalışıyoruz. Türkiye'de vergi oranları yüksek. Vergi yükünün nasıl düşürüleceği tartışılmalıdır'' diye konuştu. 
     Şener, vergi iadesinin kaldırılmasıyla ilgili başka bir soru üzerine şunları söyledi 
     ''Bir sistem sürekli olarak başka sistemle telaffuz edildiği takdirde değişikliğe maruz kalır. Dolayısıyla bir şeyi kaldırma ya da koyma şeklinde yorumlamak zaman zaman eksik olur, zaman zaman da yanlış olur. Bunun amacı belge düzenini sağlamak, vergi kayıp kaçaklarını kayıt altına almak idi. Bu konuda iyi bir yol bulduğumuz takdirde geçmişte uygulanan bazı mekanizmaların yerini yenilerine bırakması elbette her zaman mümkündür. Maliye Bakanlığı bütçesinde bu konuda çalışmalar var. Bu konuda henüz kararımızı vermedik.'' 
     
     SPOR SOHBETİ 
     Gazeteciler, Abdüllatif Şener'e bayramda yürüyüş yapıp yapmadığını sordular. Şener de, ''Yürüyüş yapmaya fırsat bulamadım. Zaten bugünlerde basının gündeminde ilginç konular var. Gülerek Tam üç gündür ayakkabı tartışılıyor. Spor maksadıyla yürüyüşü pek tercih etmem. Daha çok futbol, voleybol oynayabilirsem, onu biraz spor yapmış olarak sayarım. Milletvekilliğim döneminde futbol oynadım. Yürümeyi angarya olarak görüyorum'' dedi. 
     Şener'in, ''Siz spor yapabiliyor musunuz '' sorusu üzerine ise gazeteciler, spor yapmak için fırsat bulamadıklarını söylediler. 
     Şener, voleybol oynarken hem pasör hem şutör olduğunu belirtti. 
     ''Meclisspor'a ne zaman transfer olacaksınız '' sorusu üzerine de Şener, Meclisspor'un bazı ülkelerin parlamentolarının futbol takımlarıyla uluslararası maçlar yaptığını, bu nedenle güçlü bir takım olması gerektiğini ifade etti. Şener, ''Bakıyorum, benim yaşımda jübilesini yapmamış sporcuya rastlamadım. Meclisspor'a girmek isterdim ama genel yaş haddine uymak lazım. Meclisspor takımının 550 adayı var. Bu, bazen genel ya da ara seçimlerle değişebilir. Bu konuyu Meclisspor takımının teknik direktörüne sormak lazım'' dedi. 
     Şener, ''Tayyip Bey gelebilir mi '' sorusuna, ''Bu kendi takdiridir. Genel Başkanımızın yoğun işleri olacaktır elbette. Bu nedenle Meclisspor'u başka arkadaşlar temsil edeceklerdir'' yanıtını verdi. 
     
     ''EKONOMİ KONTROLÜMÜZDE'' 
     Abdüllatif Şener, ''ekonomi takımını'' nasıl bulduğunun sorulması üzerine, ekonominin iyi gittiğine inandığını ve ekonomik gelişmelerin hükümetin kontrolünde olduğunu söyledi. Şener, ''Öngörülemeyen bir durum yoktur. Süreç ilerledikçe ekonomik göstergelerin çok daha iyi olacağına inanıyorum'' dedi. 
     Başka bir soru üzerine, TÜFE'ye göre yüzde 26 çıkan yıllık enflasyonun son 20 yılın en düşük rakamı olduğunu ifade eden Şener, ''Hükümetin açıkladığı hedeflerde sapma yok. Biz tek rakamlara inmiş enflasyon ortamında, Türkiye'nin sağlıklı kararlar alınabilen ülke olmasını sağlayacağız'' dedi. 
     
     ALTERNATİF SENARYO 
     Şener, ''Irak konusu ekonomimizi, hedeflerimizi etkilemeyecek demiştiniz. Hala aynı noktada mısınız '' sorusunu şöyle yanıtladı 
     ''Savaşlar bazı sektörlerde daralma meydana getirebilir, bazı sektörlerde de genişleme meydana getirebilir. Önemli olan yanı başımızdaki olaylar karşısında ekonominin alacağı seyri iyi okumaktır. Önceden bu gelişmelere yönelik uygulanacak politikaları devreye sokabilmektedir. Olaylar kontrolümüzdedir. Ortaya çıkabilecek her duruma göre alternatif senaryolarımız mevcuttur.'' Şener, ''Sevgililer Günü'nü kutlayacak mısınız '' sorusu üzerine, gülerek, ''Bütün haberleri bugün verirsek başka günlere haber kalmaz. Eşim duymadan önce televizyonlar verirse çok mahcup olurum. Eşim bazen Ben sorarım söylemezsin, 5 dakika sonra televizyonlarda duyuyorum. Nasıl oluyor diye söyler'' dedi. 
     





</TEXT>
</DOC>
