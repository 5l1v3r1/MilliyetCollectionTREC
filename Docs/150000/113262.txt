<DOC>
<DOCNO> 113262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/16/son/soneko05.html </URL>
<DATE> 2002/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
GTO Başkanı Aslan "Komşu ülkelerle ticari ilişkileri artırmalıyız" 
</HEADLINE>
<TEXT>

     Gaziantep Ticaret Odası GTO Başkanı Mehmet Aslan, Türkiye'nin, komşu ülkelerle ticari ilişkilerini artırması gerektiğini söyledi. 
     Aslan, yaptığı açıklamada, GTO olarak yıllardan beri, Ortadoğu ülkeleri başta olmak üzere komşu ülkelerle ticaret hacminin geliştirilmesinin çabası içerisinde olduklarını belirterek, ''Komşu ülkelerle ticari ilişkilerimiz, potansiyelimizi yansıtmaktan çok uzak. Ayrıca, ticari ilişkilerin, sosyal ve kültürel ilişkilerin de gelişmesini sağlayacağına inanıyoruz'' dedi. 
     Gaziantep'in, Güneydoğu Anadolu Bölgesi'nin en gelişmiş sanayi merkezi olduğunu kaydeden Aslan, ''Sanayi altyapımız, Ortadoğu, BDT, Asya ülkeleri ve Türk cumhuriyetlerine açılma konusunda doğru bir adres. Komşu ülkelerle ticari ilişkilerimizin gelişmesinin, komşularımızla beraber uluslararası arenada daha ağırlıklı olmamızı sağlayacağına inanıyoruz'' diye konuştu. 
     Türkiye'nin Ortadoğu ülkeleri ile Avrupa arasında stratejik bir köprü olduğunu ifade eden Aslan, bu anlamda Gaziantep'in çok önemli bir noktada bulunduğuna dikkati çekti. 
     Aslan, GTO olarak komşu ülkelerle ticaretin geliştirilmesi konusunda öncü ve önemli misyon üstlendiklerini de sözlerine ekledi. 
     





</TEXT>
</DOC>
