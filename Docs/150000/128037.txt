<DOC>
<DOCNO> 128037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/31/yazar/altan.html </URL>
<DATE> 2003/12/31/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
2003'ün sonu, dünyanın sonu değil... 
</HEADLINE>
<TEXT>

   
   Neredeyse yüz yıldır, her biten yılın son günü için yazılan yazılar, az çok birbirine benzer "Nihayet 1932'nin de sonuna geldik", "1949'u uğurlarken", "İşte bir yıl daha geçti" gibilerden... 
   Bir ölçüde yeni yılı kutlama hazırlıklarıyla, çarşı pazarın durumundan bir ölçüde biten yıl içinde yaşanmış çarpıcı siyasal olaylardan bir ölçüde de, biten yıllarla birlikte geçmişte kalmış anılardan söz edilir... 
   
   Yeni yılın ilk yazıları da, yine az çok benzer birbirine... Mümtaz Faik, genellikle her yeni yılın ilk yazısını, politika dışı bir içtenlikle yazar ve yılbaşını kutlama gecesinin sabahında, insanların nasıl akşamdan kalma dumanlı bir kafayla yataktan kalktıklarını ve kendisinin de aynı durumda olduğunu, sık sık madensularına uzandığını açıklayarak girerdi başyazısına... 
   
   Bendeniz ise, izin verirseniz, beylik ayakkabılara benzeyen "yılın son yazısı" formatına saygılı kalmakla birlikte politikacılarımızın modalaştırmaya başladığı taze bir deyimden yararlanarak, bir saç örgüsü örmeye çalışacağım yaşadığımız olaylarla... 
   Politikacılarımız, henüz çözümlenememiş konulardan söz açtıklarında örneğin KKTC'nin durumunu gündeme getirdiklerinde 
   - Sorunun çözümlenmemiş olması, dünyanın sonu değil, diyorlar. 
   Ve bu "astrofizik"le ilişkili saptamalar sonucu henüz belli olmayan her politik problemi, biraz da küçümsemeye dönük bir tangırtungurtuyla, sütreleyip gidiyor. 
   
   Bugün 2003 yılı da bitiyor. 
   2003 yılının bitmesi dünyanın sonu değil elbet. 
   
   Bayat balıkları makyajlayıp, taze diye, pahalı pahalı satıyorlarmış. 
   Bayat balıkların makyajlanıp, taze diye, pahalı pahalı satılması, dünyanın sonu değil elbet. 
   
   İran'ın Bem kentini vuran depremde ölü ve yaralı sayısı 70 bine çıkmış. 
   Bem kentini vuran depremde ölü ve yaralı sayısının 70 bine çıkması, dünyanın sonu değil elbet. 
   
   Türkiye'deki değişimlerden çıkarları bozulan ve hoşnut olmayan çevreler, bir rejim sorunu çıkarmaya niyetleniyorlarmış. 
   Türkiye'deki değişimlerden çıkarları bozulan ve hoşnut olmayan çevrelerin, bir rejim sorunu çıkarmaya niyetlenmeleri dünyanın sonu değil elbet. 
   
   Genç kuşak kızlarında hem özgürce başörtüsü kullanma isteği yaygınlaşmış hem de genç kuşaklarda "kolektif seks" merak ve uygulaması artıyormuş. 
   Genç kuşak kızlarında özgürce başörtüsü kullanma isteğinin yaygınlaşmasıyla, genç kuşaklarda "kolektif seks" merak ve uygulamasının artması dünyanın sonu değil elbet. 
   
   Suudi Arabistan'da, İngiliz Havayolları'na karşı, birtakım terör eylemlerinin düzenleneceği haber alınmış. 
   Suudi Arabistan'da, İngiliz Havayolları'na karşı, birtakım terör eylemlerinin düzenleneceğinin haber alınması, dünyanın sonu değil elbet. 
   
   Canım İstanbul'un, yüzlerce, hatta binlerce yıllık tarihsel anıt hazineleri ya ilgisizlikten, ya yağmalanmaktan ötürü yok olup gidiyormuş. 
   Canım İstanbul'un, yüzlerce, hatta binlerce yıllık tarihsel anıt hazinelerinin ya ilgisizlikten, ya yağmalamaktan ötürü yok olup gitmeleri, dünyanın sonu değil elbet. 
   
   Çocuğun dersleri kötü mü 
   Çocuğun derslerinin kötü olması, dünyanın sonu değil elbet. 
   
   Antalya'da sel baskınlarının neden olduğu zarar, trilyonları geçiyormuş. 
   Antalya'da sel baskınlarının neden olduğu zararın trilyonları geçmesi, dünyanın sonu değil elbet. 
   
   Biliyorsunuz, dünyanın sonu ya bir göktaşının, ya bir kuyruklu yıldızın "Yer" küresine çarpmasıyla gelecek ya 5 milyar yıl sonra güneşin soğumasıyla... 
   
   2003 yılının son günü, enseyi karartmadan geçelim dalgamızı... 
   2004 yılının sonuna dek, kim öle, kim kala... 
   Elbet dünyanın sonu, sadece kaybolup gidecekler için olacak siyasetçiler içinse asla... 
   
      
   
</TEXT>
</DOC>
