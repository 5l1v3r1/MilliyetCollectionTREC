<DOC>
<DOCNO> 141434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/08/yasam/yas01.html </URL>
<DATE> 2003/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Fidyeciler faka bastı 
</HEADLINE>
<TEXT>

İşadamının iki çocuğunu kolej çıkışında kaçıran fidyecilerden biri, polisin operasyonuyla yakalandı, çocuklar da kurtarıldı 
     ŞÜKRAN ÖZÇAKMAK, İSMAİL POLAT, ELVAN EZBER, TAHSİN AKSU İstanbul 

     İşadamı Mahmut Kesen’in Kartal Özel Ortadoğu Koleji önünden çıkışta kaçırılan çocukları Can 14 ve Canan Kesen 9 polisin düzenlediği operasyon sonucu kurtarıldı. Fidyecilerden biri yakalanırken, diğeri de aranıyor. 
     Kesen kardeşlerin bulunması için 100 polis seferber oldu. Ailenin ev ve iş telefonlarını dinlemeye alan polis dün gün boyunca şüpheli adreslere operasyon düzenledi. Dün saat 14.05’te telsizden geçen anonsla tüm ekipler Pendik Merkez Camii’ne yöneldi. Ankesörlü telefon kulübesi civarında üç kişi gözaltına alınarak Pendik Merkez Karakolu’na götürüldü. 
     
     Film gibi... 
     Bu sırada, Kesen ailesinin beklediği telefon geldi. Fidyecilerle çocukların ailesi gibi konuşan polis, "Para hazır, yeterki çocuklarıma dokunmayın" diyerek Küçükyalı’daki bir adreste buluşmak için anlaştı. Buluşma noktasında fidyecinin kuşkulanmaması için olağanüstü önlem alan polis, saat 19.45’te fidyecilerden Serkan Bozkış’ı kıskıvrak yakaladı. Bozkış, çocukların Küçükyalı’daki bir evde arkadaşının yanında olduğunu itiraf etti. Bunun üzerine telefon açtırılan Bozkış, "Parayı aldım, çocukları bırak" talimatını verdi. İkinci fidyeci Küçükyalı’daki evde tuttukları iki kardeşi İdealtepe 50. Yıl Parkı’na bıraktı. Gördükleri ilk taksiye binen çocuklar evlerinin önüne geldi. Çocuklarını karşısında gören baba sevinç gözyaşı döktü. 
     Amca Bülent Kesen, "Çocukların sağlıkları gayet iyi" diye konuştu. Polis Serkan Bozkış’ı diğer fidyeci Mehmet İspirli ile buluşturmak istedi. Ancak şüphelenen ikinci fidyeci kayıplara karıştı. 
     



 YAŞAM 




















</TEXT>
</DOC>
