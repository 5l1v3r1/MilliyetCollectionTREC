<DOC>
<DOCNO> 147695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/05/yazar/guclu.html </URL>
<DATE> 2003/04/05/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Nasıl bir öğretmen istiyoruz 
</HEADLINE>
<TEXT>

     Öğretmen yetiştirme konusunda Milli Eğitim Bakanlığı’nın kafası karmakarışık. Son 8 ayda 4 bakan değişti. Dördünün de öğretmenliğe bakış açısı birbirinden çok farklı. Örneğin fen edebiyat fakültesi mezunlarının durumunu ele alalım. Metin Bostancıoğlu, atanmalarına şiddetle karşıydı. Yıllarca onlara görev vermedi. Daha sonra aynı partiden Necdet Tekin geldi ve devletin verdiği söz yerde kalmaz diye fen edebiyatlılara kapılarını sonuna kadar açtı. Atamalarını gerçekleştirdi. Erkan Mumcu’nun bakış açısı ise çok farklıydı. Ona göre öğretmenlik sadece eğitim fakültesi mezunlarının yapacağı bir işti. Fen edebiyatlıların atanması ise söz konusu değildi. Ama o da çabuk gitti ve yerine Hüseyin Çelik geldi. Çelik’in bu konudaki tavrı da kendinden önceki bakandan yani Mumcu’dan çok farklı. Ona göre de fen edebiyatlılar pekala öğretmenlik yapabilir. Nitekim branş öğretmenliği atamalarında eğitim fakültesi mezunları ile birlikte eşit koşullarda yarışacaklarını açıkça dile getirdi. 
     
YÖK’ün düzeni fiyasko      Ziraatçıların, veterinerlerin, mühendislerin, deniz bilimcilerin, yeterliliklerine bakılmadan öğretmen olarak tayin edildikleri önceki dönemleri hatırlamak bile istemiyoruz. Çünkü eski defterler bir karıştırılırsa karşımıza lise mezunlarına üç ayda üniversite diploması verip öğretmen yaptığımız kara dönemler çıkar ki bu da daha fazla üzülmekten öte bir işe yaramaz. 
     Milli Eğitim Bakanlığı, bu konuda karar veren konumda olması gerekirken tüm yetkiyi YÖK’e bıraktı. YÖK’ün yaklaşık 10 yıldır oturtmaya çalıştığı öğretmen yetiştirme düzeni ise tam anlamıyla bir fiyasko. Hemen her konuda olduğu gibi bu konuda da dayatmacı bir mantık içerisinde. 
     Türkiye’nin dört bir yanına eğitim fakülteleri açtı. Milli Eğitim Bakanlığı da bunlardan mezun olmayan öğretmen olamaz diyor. Ama gelin görün ki bu fakültelerin pek çoğuna üniversite demeye bin şahit ister. Ne öğretim kadroları var ne de altyapıları. Öğrencilerin pek çoğunun da öğretmenlik ile uzaktan yakından ilgisi yok. Ya iş garantisi var diye bu fakülteyi seçmişler ya da puanları yettiği için. Oysa öğretmenlik bir gönül mesleği. Sevmeden yapılmaz. Yapılsa bile başarılı olunmaz. Ayrıca günümüzde müthiş bir bilgi birikimine sahip olmaları gerektiğini de unutmamak gerekir. Öğrenciler öylesine dolular ki konusuna ve teknolojiye h kim olmayan bir öğretmenin başarı şansı yok gibi. 
     Olmazsa olmaz diye getirilen tezsiz yüksek lisans konusu ise tam bir muamma. Öğretim süresini uzatmanın ötesinde ne işe yaradığını h l anlayan yok. Üstüne üstlük bitirenlerin de h l ataması yapılmıyor. 
     Oysa eskiden ne güzel yükseköğretmen okulları vardı. Öğrenci oraya öğretmen olarak girer ve öğretmen olarak çıkardı. YÖK düzeni birçok şeyi olduğu gibi onları da yok etti. 
     
Diploma değil, yeterlilik...      Yeni dönemde, kalıplar ve sloganlar arasına sıkışmadan öğretmen yetiştirme ve atama koşulları yeniden ele alınmalıdır. Önemli olan diploma değil, yeterlilik olmalıdır. Vekil öğretmen olarak görev yapan öylesine değerli öğretmenler gördüm ki, sıradan eğitim fakültesi çıkışlılara göre yüz adım daha öndeler. 
     Tıp, hukuk, mühendislik, işletme fakültesi mezunlarına neden ille de öğretmenlik sorusunu yönelttim. Lisede çok başarılıydık, bu yüzden gönlümüzde öğretmenlik olmasına karşın farklı fakültelere yönlendirildik. Ama bize göre değildi. Şimdi ise öğretmen olmak için çırpınıyoruz. Ama olamıyoruz diyorlar. Ayrıca bir de bunlara üniversitelerde sertifika verip sınava aldıysanız iş daha da karmaşık hale geliyor. 
     Özetin özeti Eğitim sorunlarının çözümüne öğretmenden başlamak, zor ama doğru bir başlangıç olacaktır. 
     
     







</TEXT>
</DOC>
