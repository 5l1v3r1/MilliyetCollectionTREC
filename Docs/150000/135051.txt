<DOC>
<DOCNO> 135051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/04/son/sonspo06.html </URL>
<DATE> 2003/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaraylı miniklerin gözüyle futbol resimleri... 
</HEADLINE>
<TEXT>

     1 Haziran ''Uluslararası Çocukları Koruma Günü'' etkinlikleri çerçevesinde Rusya'nın önde gelen yardım derneklerinden Çocuklar İçin Dünya Futbolu'nun World Football for Children düzenlediği resim yarışmasında, Türkiye'yi Galatasaraylı minik taraftarlar temsil edecek. 
     Sarı-kırmızılı kulübün resmi internet sitesinde yapılan açıklamada, Liverpool, Barcelona, Chelsea, Feyenoord ve Paris Saint Germain gibi dünyanın en önemli takımlarıyla beraber Galatasaray'ın da adının bu organizasyonda yer alacağı belirtilerek, resim yarışmasında küçük Galatasaraylılar'ın büyük katkılarının beklendiği ifade edildi. 
     Açıklamada, ''Çocukların Gözünden Futbol'' temalı yarışmanın 5-9 ve 10-14 arası yaş grupları için iki ayrı kategoride düzenleneceği belirtilerek, şöyle denildi 
     ''Resimlerin A3 veya A4 boyutunda olması zorunluyken, boya malzemesini çocukların hayal gücüne bırakıyoruz. Dereceye girecek ilk 25 resim Rusya'da gerçekleştirilecek olan finalde yarışacak. Küçük aslanların tıpkı Galatasaray gibi Türkiye'yi uluslararası platformda en iyi şekilde temsil edeceklerine ve büyük başarılara imza atacaklarına yürekten inanıyoruz.'' Yarışmaya katılmak isteyenler, çalışmalarını en geç 15 Nisan'a kadar Selin Aslıer adına Galatasaray Metin Oktay Tesisleri Florya-İstanbul adresine gönderebilecekler. 
     





</TEXT>
</DOC>
