<DOC>
<DOCNO> 132692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/23/son/sonspo06.html </URL>
<DATE> 2003/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
A Milli Basketbol Takımı'na lejyoner desteği... 
</HEADLINE>
<TEXT>

     A Milli Basketbol Takımı kadrosunda yer alan lejyoner oyuncular İbrahim Kutluay, Hüseyin Beşok ve Mirsad Türkcan, skora katkılarıyla milli takıma büyük güç katıyor. 
     Milli takımın yarı final eleme grubunda yaptığı son 4 maçta, özellikle Yunanistan'ın Panathinaikos BSA Atina takımında oynayan İbrahim ve İsrail'in Maccabi Elite Tel Aviv ekibinde forma giyen Hüseyin, ürettikleri sayılarla final biletinin alınmasında büyük katkı sağladı. 
     Türkiye'nin deplasmanda Bulgaristan ile yaptığı ve 82-78 kazandığı maçta İbrahim 28, Hüseyin ise 26 sayı atarak galibiyette rol oynadı. Millilerin İstanbul'da İsviçre'yi 64-40 yendiği maçta ise İbrahim 18, Hüseyin de 11 sayı bulmuştu. Daha sonra Ukrayna ile deplasmanda karşılaşan ve bu maçı 74-73 yitiren ''12 Dev Adam''da İbrahim 34, Hüseyin de 19 sayı üretti. 
     
     MİRSAD, SON MAÇTA AÇILDI 

     Bulgaristan ve İsviçre maçlarında hastalığı nedeniyle forma giyemeyen İtalya'nın Montepaschi Siena takımında oynayan Mirsad Türkcan ise Hollanda maçındaki skorer oyunuyla İbrahim ve Hüseyin'e katıldı. 
     Hastalığının geçmesiyle Ukrayna maçında forma giyen, ancak etkili olamayan Mirsad, bu karşılaşmada yalnızca 2 sayı üretirken, Hollanda maçında bulduğu 14 sayıyla diğer lejyoner oyunculara katıldı. Mirsad, ayrıca Hollanda karşısında 12 ribaunt alarak pota altındaki gücünü ortaya koydu. 
     
     HOLLANDA MAÇINDA YEDEKLER DE ETKİLİ OLDU 

     Milli takımın Hollanda ile yaptığı maçta kenardan gelen oyuncular da ürettikleri sayılarla takıma katkı sağladı. 
     Yedek oyunculardan Alper Yılmaz, Hollanda potasına 14 sayı atarken, Serkan Erdoğan 13 sayı buldu. Diğer yedek oyunculardan Tutku Açık, bulduğu 7 sayının yanısıra 7 de asist yaparken, Kaya Peker 8 sayı ve 4 ribauntla ''12 Dev Adam''a katkı yaptı. 

     
</TEXT>
</DOC>
