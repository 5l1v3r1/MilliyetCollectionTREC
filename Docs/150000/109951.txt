<DOC>
<DOCNO> 109951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/27/son/sontur27.html </URL>
<DATE> 2002/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Patrik Bartholomeos hakkında suç duyurusu... 
</HEADLINE>
<TEXT>

     Heybeliada'da bulunan Ruhban Okulu'na Teoloji Bölümü açılması için verdiği paranın akıbeti hakkında bilgi alamadığı gerekçesiyle daha önce alacak davası açan Rum asıllı işadamı Vasilaki Filoridi, bu kez de Fener Rum Patriği Bartholomeos'un da aralarında bulunduğu 25 kişi hakkında suç duyurusunda bulundu. 
     The Bosphorus Group Of Companies adlı güvenlik şirketinin sahibi Vasilaki Filoridi, avukat Ahmet Karakuş ile Kadıköy Müracaat Savcılığı'na şikayet dilekçesini sundu. 
     Filoridi, dilekçede, 1996 yılında Fener Rum Patriği Bartholomeos ile makamında biraraya gelerek, Heybeliada'daki Ruhban Okulu'nun Teoloji Bölümü'nün açılması için Milli Eğitim Bakanlığı'na başvurma kararı aldıklarını belirtti. Filoridi, şu görüşleri ileri sürdü 
     ''Teoloji Bölümü'nün açılması için gereken 3 milyon 300 bin doları İsviçre'deki hesabımdan, Toprakbank Beylikdüzü Şubesi'nde benim ve İsmail Sıtkı Küçük'ün adına açılan hesaba havale yaptım. Yurtdışına çıkacağımdan parayı çekebilmesi için Küçük'e noter aracılığıyla vekaletname verdim. Bu vekaletnameyi, patriğin makamında ve yanında Patrik Vekili Halkidon Yuakim'e verdim. Küçük de bu vekalet ile 3 milyon 300 bin doların tamamını henüz okulun açılması için gerekli işlemler tamamlanmadan çekmiştir. Para çekildikten sonra okul için herhangi bir tamirat veya tadilatın yapılmadığını gördüm. 
     Bu paranın amacına yönelik kullanılıp kullanılmadığını, yani akıbetini öğrenmek için Halkidon Yuakim'e 2 kere ihtarname çektim. Cevap alamadım. Bunun üzerine Fener Rum Patriği Bartholomeos'a ihtarname çektim, ancak yine herhangi bir cevap alamadım.'' Filoridi, dilekçede Fener Rum Patriği Bartholomeos, Patrik Vekili Yuakim, 22 din görevlisi ve İsmail Sıtkı Küçük'ün ''emniyeti suiistimal, güveni kötüye kullanmak, suç ortaklarına yardım ve yataklık yapmak'' suçlarından cezalandırılmalarını talep etti. 
     Dilekçeyi sunduktan sonra gazetecilere açıklama yapan Filoridi, okulun açılması için verdiği paranın akıbetini öğrenmek ve suçluların cezalandırılmaları için davasını sonuna kadar götüreceğini söyledi. 
     İşadamı Vasilaki Filoridi, söz konusu parayla ilgili olarak Kadıköy 6. Asliye Hukuk Mahkemesi'nde açtığı alacak davası halen sürerken, Türkiye'de ikamet ettiğini ve Rum Ortodoks Hıristiyan dinine mensup olduğunu gösterir belgeleri vermediği için de Fener Rum Patriği Bartholomeos, Kadıköy Metropoliti'nden papaz Teoklitos ve papaz Yani İliyadis hakkında da Kadıköy Cumhuriyet Başsavcılığı'na suç duyurusunda bulunmuştu. 
     





</TEXT>
</DOC>
