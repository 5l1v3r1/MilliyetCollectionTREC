<DOC>
<DOCNO> 114193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/21/son/sondun07.html </URL>
<DATE> 2002/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Keskin nişancı, telefon numarası bıraktı 
</HEADLINE>
<TEXT>

     ABD'de 2 Ekim'den bu yana başkent dehşet saçan keskin nişancı katil, Virginia'da geçen cumartesi gecesi 12'inci kurbanını vurduğu yerdeki ormanlık alana üzerinde telefon numarası yazılı bir not bıraktı. Polis, televizyonda canlı yayında katile "Verdiğin telefon numarasından bizi ara" çağrısında bulundu. 
     Katilin ilk cinayetlerini işlediği Montgomery ilçesinin polis şefi Moose, açıklamasında, "Dün gece bize Ponderosa restoranda bir mesaj bırakan kişi aracılığıyla bir telefon numarası verdin. Seninle konuşmak istiyoruz" dedi. 
     Katil son olarak Cumartesi gecesi, Virginia'nın başkenti Richmond yakınında bir otoyolun kenarındaki Ponderosa restoranından karısıyla birlikte çıkan 37 yaşındaki bir adamı karnından yaraladı. Daha önce de, Maryland'in Bowie bölgesinde 13 yaşındaki bir erkek çocuğunu tüfekle yaraladığı olayda katil, ormanlık alanda, ölümü simgeleyen bir tarot kartı bırakarak, kartın üzerine "Sevgili polisler, ben Tanrı'yım" notunu düştü. 
     Polis, Ponderosa restoranın karşısındaki ormanlık alanda yaptığı aramada, üzerinde telefon numarası yazılı bir not buldu.or. Polis şefi Moose'un, "Bize telefon numarası verdin. Bizi ara" şeklindeki açıklaması, önce akıl karıştırmakla birlikte suç analistleri, "Katilin bıraktığı numara bir telefon kulübesine ait olabilir. Bu takdirde polis, katilin bu numaradan kendilerini aramasını istiyor olsa gerek" dedi. 
     
     ÜNÜNÜ PEKİŞTİRMEK İSTİYOR 

     Katil daha önce de Tarot kartı bırakarak polisle iletişim kurmaya çalışmıştı. Keskin nişancının telefonla bağlantı kurarak hangi mesajı vermeye çalıştığı tartışılıyor. Uzmanlara göre, en düşük olasılık, katilin polisle müzakere ederek, teslim olma koşullarını görüşmesi. Uzmanlar, en kuvvetli olasılık olarak ise seri katilin ününü pekiştirmek ve daha fazla dikkat çekmek için bu yönteme başvurduğunu düşünüyor. 
     Katilin yakalanması için, Federal Soruşturma Bürosu FBI ve Merkezi Haberalma Teşkilatı CIA da yardımda bulunuyor. ABD Savunma Bakanlığı Pentagon'un casus uçakları da, ateş edildiği zaman bunu tespit edebilen, araç ve insanları hem gece, hem de gündüz izleyebilen casus uçaklarını, katilin yakalanmasına tahsis etti. 

     
</TEXT>
</DOC>
