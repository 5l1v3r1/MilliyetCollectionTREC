<DOC>
<DOCNO> 105472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/03/son/sondun10.html </URL>
<DATE> 2002/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya'da bombacı paniği... 
</HEADLINE>
<TEXT>

     İtalya'da 1993 yılından bu yana meydana gelen küçük çaplı patlamalarda birçok kişi yaralanırken, patlayıcıların kimin tarafından yerleştirildiğine dair hiçbir ipucu bulunamadı. 
     Çoğunlukla süpermarketlerde çeşitli paket ve kutulara az hasar verici patlayıcılar yerleştirmeyi seven bombacı, bu kez Pordenone kentinde bir süpermarkette sıvı sabun paketine patlayıcı koydu. 
     Bir süpermarkette dün akşam meydana gelen olayda, sıvı sabun paketinin 5 yaşındaki bir çocuğun elinde patladığı, annesi ve halasıyla birlikte çocuğun hafif yaralandığı bildirildi. 
     Sıvı sabunun alışveriş arabasına konulmasından sonra çocuğun paketle oynadığı ve açmaya çalıştığı sırada patladığı belirtildi. Olayla ilgili polisin geniş araştırma başlatmasına rağmen, bölge halkının endişeli olduğu kaydedildi. 
     İtalya'da yine Pordenone kentinde 23 Temmuz 2002 tarihinde meydana gelen benzer son olayda, bir krem çikolata kutusu patlamıştı. 
     Süpermarketten aldığı krem çikolata kutusunu evinde açmaya çalışırken patlayacağını fark eden kadın, kutuyu elinden atarak şans eseri yara almadan kurtulmuştu. 
     Yetkililer, bugüne kadar 19'u bulan patlama olayında çocukların kullanacağı türden malzemeye patlayıcı yerleştirilmesi nedeniyle bombacının çocukları hedef aldığını tahmin ediyor. 
     Ülkenin kuzey bölgelerinde meydana gelen patlama olaylarında, şimdiye kadar elini ve gözünü kaybedenler de oldu. 
     





</TEXT>
</DOC>
