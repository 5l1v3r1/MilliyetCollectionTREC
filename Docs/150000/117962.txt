<DOC>
<DOCNO> 117962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/09/son/sondun06.html </URL>
<DATE> 2002/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Abdullah Gül "Irak'a olası harekatı destekleyebiliriz" 
</HEADLINE>
<TEXT>

     Adalet ve Kalkınma Partisi Genel Başkan Yardımcısı Abdullah Gül, BM'nin karar alması durumunda, Irak'a yönelik olası bir harekatı destekleyebileceklerini söyledi. 
     Gül, Alman Der Spiegel dergisine yaptığı açıklamada, ''Irak'ın kitle imha silahları Türkiye'yi doğrudan tehdit etmektedir. Bu nedenle BM'nin karar alması durumunda, Irak'a yönelik olası bir operasyonu destekleyebiliriz'' dedi. 
     Türkiye'de yeni kurulacak hükümetin başlıca hedefinin AB üyeliği olduğunu da belirten Gül, ''AB artık bir an önce Türkiye ile üyelik müzakerelerine başlamalı ve Türkiye'yi bekleme odasında tutmamalı'' diye konuştu. 
     Gül, Almanya'da yaşayan Türk vatandaşlarına da çağrıda bulunarak, ''Alman toplumuna uyum sağlayın, Almanca öğrenin ve Almanya'nın siyasi sistemi içerisinde angajman gösterin'' dedi. 
     Almanya'da yaşayan Türk vatandaşlarının Türkiye'deki siyaset ile fazla ilgilenmemelerini de isteyen Gül, ''Olayları karıştırmak akılcı değildir'' şeklinde görüş belirtti. 
     





</TEXT>
</DOC>
