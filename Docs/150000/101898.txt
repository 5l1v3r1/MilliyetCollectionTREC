<DOC>
<DOCNO> 101898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/14/son/sontur15.html </URL>
<DATE> 2002/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş, Baykal'ın çağrısına henüz yorum getirmedi... 
</HEADLINE>
<TEXT>

     Siyasi çalışmalarını sürdüren eski Devlet Bakanı Kemal Derviş, TOBB Başkanı Rifat Hisarcıklıoğlu'nu ziyaret etti. Derviş, ''İleride de mutlaka sivil toplumla, sanayici ve emekle el ele çalışmak istiyoruz'' dedi. 
     '' Derviş, ziyaretin ardından çalışma ofisine gelişinde bir gazetecinin, ''Deniz Baykal, CHP çatısı altında birleşme çağrısında bulundu'' sözleri üzerine, ''Onu değerlendireceğiz'' dedi. 
     ''Bu çağrı yeni bir açılım mıdır '' sorusuna ise Derviş, ''Arkadaşlar dinlediler, şimdi aktaracaklar'' yanıtını verdi. 
     Derviş, görüşmenin ardından gazetecilere yaptığı açıklamada, Devlet Bakanlığı görevi sırasında yaklaşık 17 ay, TOBB ve sanayi odalarıyla yakından çalıştığını anlattı. 
     Rifat Hisarcıklıoğlu ve arkadaşlarının çağdaş bir yönetim anlayışına sahip olduğunu ifade eden Derviş, şöyle konuştu 
     ''Çağdaş sanayici, çalışmaya, verimliliğe dayanan bir ekonominin önemini çok iyi bilendir. Çağdaş sanayici, rant peşinde değil üretim yapan sanayicidir. Teknoloji getiren ve geliştiren sanayicidir. Pazar fetheden sanayicidir. Çağdaş sanayici, sosyal adalete, sosyal dengelere, hakça dağılıma önem veren sanayicidir.'' Hisarcıklıoğlu'nu bugün ''sosyal demokrat yapmasının mümkün olmadığını'', ancak çağdaş sanayicinin sosyal demokrasiyle çelişen ters bir durumunun da bulunmadığını kaydeden Derviş, ''Avrupa'da bunu görüyoruz. Çağdaş, liberal, sosyal sentezde sanayi ile emeğin birlikte ülkede refah yaratması söz konusudur. Bütün çalışmalarımda bunu gördüm'' diye konuştu. 
     Türk işadamının genç, yeniliğe açık, Avrupa'ya dönük bir sanayici tipi oluşturmaya başladığına işaret eden Derviş, sanayi odaları başkanlarının da bu yeni sanayicilerin önderleri olduğunu söyledi. 
     Kemal Derviş, şöyle devam etti 
     ''Özellikle Avrupa yasaları konusu, Türkiye için çok büyük bir dönemeç oldu. Sanayi odalarının ve diğer sivil toplum örgütlerinin çalışmaları son derece belirleyici oldu. Türkiye'nin bu çalışmalarla adım attığına inanıyorum. Bütün bunlar için kendisine teşekkür etmek istedim. İleride de mutlaka sivil toplumla, sanayici ve emekle el ele çalışmak istiyoruz. Her ne konumda olursa olsun. 
     Öte yandan, Gaziantep Büyükşehir Belediye Başkanı Celal Doğan ve Arı Hareketi Sözcüsü Kemal Köprülü, Derviş ile görüşmek üzere çalışma ofisine geldiler. 
     





</TEXT>
</DOC>
