<DOC>
<DOCNO> 137156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/16/son/sontur16.html </URL>
<DATE> 2003/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Aksaray'daki "Eğri minare" yıkılır yıkılmaz tartışması büyüyor 
</HEADLINE>
<TEXT>

     Aksaray'da çelik halatlarla ayakta tutulan Selçuklular'dan kalma 767 yıllık Eğri Minare'nin önlem alınmaması halinde yıkılacağı öne sürülüyor. 
     1221-1236 yılları arasında Selçuklular tarafından Çerdiğin Mahallesi'nde inşa edilen Kızıl Minare, zamanla eğrildiği için ''Eğri Minare'' ismiyle anılıyor. 
     27 derece eğik olan minare, yıkılmasını engellemek için, çelik halatlarla yere bağlandı. Daha sonra minarenin hemen önündeki yol da, geçen araçların sarsıntıya neden olarak minareye zarar verdiği gerekçesiyle trafiğe kapatıldı. 
     Her yıl binlerce yerli ve yabancı turist tarafından ziyaret edilen Eğri Minare, görünümü ile görenleri hem ürkütüyor hem de şaşkınlığa düşürüyor. 
     Mimar Arslan Tolga, çelik halatlarla tutulan minarenin İtalya'daki Pisa Kulesi ile beraber dünyadaki tarihi öneme sahip iki eğri yapıdan biri olduğunu belirterek, minarenin sadece bu özelliği ile bile çok büyük bir önem taşıdığını söyledi. 
     Eğer ciddi önlemler alınmazsa minarenin halatlara rağmen yıkılma tehlikesi yaşayabileceğini ileri süren Tolga, ''Böylesine önemli bir eseri koruyucu tedbirlerin zaman geçmeden alınması ve minare üzerinde ciddi bir araştırma yapılması gerekiyor'' dedi. 
     Turizm İl Müdürlüğü yetkilileri ise tarihi minarenin şu an için herhangi bir yıkılma riskinin bulunmadığını söylediler. 
     





</TEXT>
</DOC>
