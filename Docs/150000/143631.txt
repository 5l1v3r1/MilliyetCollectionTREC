<DOC>
<DOCNO> 143631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/19/son/sondun43.html </URL>
<DATE> 2003/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarık Aziz canlı yayında 
</HEADLINE>
<TEXT>

     Irak Başbakan Yardımcısı Tarık Aziz, Bağdat'ta Irak televizyonunun canlı yayınına çıkarak, saf değiştirdiği yolundaki haberleri yalanladı. 
     Aziz, bu iddiaların ABD'nin Irak'a karşı yürüttüğü ''psikolojik savaş çerçevesinde ortaya atıldığını ve iddiaların amacının Irak halkının moralini bozmak olduğunu'' söyledi. 
     Aziz, Saddam Hüseyin yönetimine halk desteğiyle ilgili bir soru üzerine, ''Irak halkı, liderlerini destekliyor. Bu hafife alınacak bir şey değil. Saddam Hüseyin, onlara ulusal onur ve refah verdi'' dedi. 
     Irak'ın geçmişte de İngiliz işgaline karşı mücadele ettiğini söyleyen Tarık Aziz, ''Savaşmaya hazır olduğumuzu göstermek için karşınıza çıktım'' diye konuştu. 
     Aziz, ABD Başkanı George Bush'un, Saddam Hüseyin'in oğullarıyla birlikte ülkeyi terk etmesini istediği ültimatomu kabul etmenin imkansız olduğunu da söyledi. 
     

     
</TEXT>
</DOC>
