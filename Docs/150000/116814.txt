<DOC>
<DOCNO> 116814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/04/guncel/gun00.html </URL>
<DATE> 2002/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilgisayar sistemi çöktü 
</HEADLINE>
<TEXT>

CHP İstanbul İl Başkanlığı’nda yarım saat süreyle sonuçlar güncelleştirilemedi. CHP adayları seçim sonuçlarını evlerinden izledi 
     ŞÜKRAN PAKKAN İstanbul 

     CHP İstanbul İl Başkanlığı’nda partililer sonuçları büyük bir heyecanla takip etti. 
     Yaklaşık 20 kişilik bir ekiple bilgisayar ortamında alınan sonuçları dakika dakika dev ekrana yansıtan il yönetimi, ilk saatlerde son derece hareketli ve yoğundu. 
     Gelen ilk sonuçlar CHP’nin yüzde 35 ile 50 arasında değişen oy aldığı yönündeydi. Yoğun trafiğin yaşandığı bu saatlerde sık sık değişen sonuçlar parti genel merkezine her 15 - 20 dakikada bir aktarıldı. Kemal Derviş’in uzun yıllar yaşadığı Adalar’dan CHP’nin aldığı sonuç geldiğinde alkışlandı. 
     Bu sırada bilgisayar sistemi çöktüğü için saat 19.00’dan sonra yaklaşık yarım saat süreyle sonuçlar güncelleştirilemedi. 
     Ardından ekranlardan AKP’nin Türkiye genelinde birinci parti olduğu öğrenilmesiyle birlikte sessizlik hakim oldu. AKP’nin bu kadar yüksek oranda oy alabileceğini tahmin etmeyen CHP’liler, kendi dev ekranlarından televizyona dönerek sonuçları sessizce takip etti. 
     Milletvekili adaylarından sadece Alev Baymur seçimi il binasında izlemeyi yeğledi. Diğer adaylar, genel merkezin aldığı karar doğrultusunda seçim sonuçlarını evlerinden izledi. 
     İl Başkanı Şinasi Öktem yaptığı değerlendirmede, "CHP açısından sonuçlar memnun edici. Ama Türkiye için neler getireceğini bilemeyiz" dedi. 
     
Demokrasi güzel bir şey’      Fotoğraf YURTTAŞ TÜMER 

     CHP İstanbul Birinci Bölge milletvekili adayı Kemal Derviş, oyunu Kadıköy Sahrayıcedid İntaş Lisesi’ndeki 3561 numaralı sandıkta kullandı. Seçimlerin herkese hayırlı olması dileğinde bulunan Derviş, "Sonuçları hep birlikte yarın göreceğiz. Hepimize hayırlı olsun. Demokrasi çok güzel bir şey ve demokrasinin gereğini yerine getirmek insanı mutlu ediyor" diye konuştu. 
     



 GÜNCEL 
















</TEXT>
</DOC>
