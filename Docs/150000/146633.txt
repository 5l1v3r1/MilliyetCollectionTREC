<DOC>
<DOCNO> 146633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/31/son/sontur21.html </URL>
<DATE> 2003/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer Artık savaşanlar düşünsün 
</HEADLINE>
<TEXT>

     Cumhurbaşkanı Ahmet Necdet Sezer, ABD'nin Türkiye'den şu aşamada yeni bir talebinin olmadığını söyledi. Sezer, Irak'ta savaşın uzun süreceği yorumlarını için, "Savaşa karşı olduğumuzu her zaman söylüyorduk. Bunu savaşanlar düşünsün" diye değerlendirdi. 
     Sezer, dünkü büyükelçi kabullerinde bazı soruları da yanıtladı. Venezuela Bolivar Cumhuriyeti'nin Ankara Büyükelçisi Dr. Kaldone G. Nweihed'i kabulü sırasında "Kuzey Irak'taki gelişmeleri Türkiye açısından bir tehlike olarak görüyor musunuz " sorusu üzerine Milli Güvenlik Kurulu toplantısından sonra bir açıklama yapıldığını hatırlatan Sezer, "Ona ekleyecek bir şeyim yok" dedi. 
     
     ABD de yanıldı 
     Sezer, Rusya Federasyonu'nun Ankara Büyükelçisi Petr Vladimiroviç Stegniy'i kabulü sırasında yöneltilen "Savaş uzun sürecek gibi görünüyor. Bu, Türkiye'yi nasıl etkiler " sorusunu da şöyle yanıtladı 
     "Savaşa karşı olduğumuzu her zaman söylüyoruz. Bu nedenle bunu savaşanlar düşünsün. ABD de bunun böyle olacağına ihtimal vermiyordu sanıyorum. Ama bir direnişle karşılaştı. İleride bakıp göreceğiz ne kadar süreceğini." 
     
     Talep yok 
     Sezer, "Bu noktada Türkiye'den yeni bir talepte bulunulabilir mi Bulunurlarsa Türkiye ne yapar " sorusuna "Şu aşamada böyle bir talep yok. Bulunurlarsa düşünürüz" karşılığını verdi. 
     
     ABD'yi uyarmıştı 
     Sezer, daha önceki açıklamalarında, BM Güvenlik Konseyi kararı olmadan yapılan bir harekatın uluslararası hukuk kurallarına aykırı olacağını vurgulamıştı. Cumhurbaşkanı, Irak'ta savaş başlayınca, "ABD'nin BM'den karar çıkmadan tek başına hareket etmesi yanlış oldu" demişti. 
     





</TEXT>
</DOC>
