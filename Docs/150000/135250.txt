<DOC>
<DOCNO> 135250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/05/son/soneko26.html </URL>
<DATE> 2003/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Faik Öztrak Artık her kesim şeffaflaşmalı 
</HEADLINE>
<TEXT>

     Hazine Müsteşarı Faik Öztrak, Türkiye'de her kesimin artık şeffaflaşması gerektiğini söyledi. 
     Öztrak, TÜSİAD'ın Ankara Sheraton'daki ''Enflasyon ve Büyüme Dinamikleri Gelişmekte Olan Ülke Deneyimleri Işığında Türkiye Analizi'' konulu raporunun tanıtım toplantısında yaptığı konuşmada, şeffaflaşma sağlandığında, insanların, ekonomik ajanların doğru kararları alabileceğini ve böylece, Türkiye'nin gerçekten sürdürülebilir büyüme ortamına girebileceğini kaydetti. 
     Öztrak, büyüme performansı itibariyle bakıldığında, Türkiye'nin son yıllarda bulunduğu yerleri pek de hak etmediğini kaydetti. Öztrak, Türkiye'de üç şeyin düşürülmesi, üç şeyin de artırılması gerektiğini ifade ederek, düşürülmesi gerekenlerin, kamu borçları, enflasyon ve reel faizler olduğunu söyledi. Artırılması gerekenleri, yatırımlar, eğitim-sosyal harcamalar, yönetişim, kredibilite ve güven olarak sıralayan Öztrak, bunların toplumun her kesiminde olması gerektiğini sözlerine ekledi. 
     
     YÜKSEK BORÇ AZALTILMALI 
     Öztrak, yüksek borcun azaltılması gerektiğine işaret ederek, yüksek borç azaltıldığı zaman, iktisat politikasının daha olumlu sonuçlar vereceğini, borcun düşürüldüğü ölçüde de, enflasyonla mücadelede başarılı olunacağını, bu başarıyı sağlarken, aynı zamanda büyümenin de sağlanacağını ifade etti. 
     ''Enflasyon düşürüldüğü zaman bu büyümeyi engellemez'' diyen Öztrak, daha önce enflasyonu düşürmenin ve bütçeyi daraltmanın, büyümeyi engelleyeceği tartışmalarının yapıldığını, şu anda ise mali kontrol politikalarının tartışılmaya başladığını anlattı. 
     Öztrak, güvenilir bir maliye politikasının, hem borçları azaltmada, hem de büyümeyi sağlamada, pozitif etki yapabileceğini de kaydetti ve geçen yıl yaşanan gelişmelerden bir tanesinin de bu olduğunu söyledi. 
     Yüksek enflasyonun bir problem olduğunu ve enflasyonu düşürmenin, büyümeyi engellemeyeceğini bir kez daha yineleyen Öztrak, şöyle konuştu 
     ''Bu borcu ve enflasyonu düşürebildiğimiz ölçüde riskleri azaltırız. Doğru politikalar verebiliriz. Piyasaların güvenilir bulduğu politikaları verebildiğimiz ölçüde, riskleri azaltırız. Riskleri azalttığımızda da, reel faizler düşer, reel faizler düştüğünde de sermayenin maliyeti düşer.'' 
     
     YATIRIMLARIN ARTIRILMASI 
     Hazine Müsteşarı, yatırımların artırılması konusuna da değinerek, tek başına sermaye stokunu artırmanın yetmediğini, yatırımları da doğru yerde yapmak gerektiğini belirterek, bunun için de piyasa sinyallerine göre, hareket etmek gerektiğini söyledi. 
     Eğitim ve sağlığa yatırımın, önemli olduğunu kaydeden Öztrak, toplumun zayıf kesimlerine gerekli desteğin sağlanarak, beşeri sermayeden dışlanmamasını sağlamanın da, önemli olduğunu vurguladı. 
     Öztrak, yapısal değişimin temel amacının Türkiye'de, mutlaka iyi yönetişimin sağlanması olması gerektiğine işaret ederek, bunun sadece devlet kesiminde değil, devlet finans ve firma kesimini de kapsaması gerektiğini bildirdi. Öztrak, devlet kesiminin Türkiye'de kendine tanımladığı birtakım yapısal reformlar olduğunu hatırlatarak, bunların mutlaka yapılması gerektiğini söyledi. 
     Finans kesiminde yönetişimin son derece önemli olduğuna dikkat çeken Hazine Müsteşarı, bu çerçevede Türkiye'de şu anda, son derece güçlü bir reglatörün düzenleyici görevi icra ettiğini kaydetti. Öztrak, Türkiye'deki krizin nedeninin zayıf mali sektör ve güçlü bir reglatörün bulunmayışı olduğunu belirtirken, reglatörün olmasının krize götürmediğini anımsattı. 
     Firma kesiminin de kendisini yapılandırması gerektiğini belirten Öztrak, Sermaye Piyasası Kurulu'nun SPK bu konuda birtakım düzenlemeleri bulunduğunu sözlerine ekledi. 
     Bu arada toplantıya, BDDK Başkanı Engin Akçakoca, SPK Başkanı Doğan Cansızlar, Özelleştirme İdaresi Başkanı Turgut Bozkurt, Maliye Müsteşarı Hasan Basri Aktan'ın da aralarında bulunduğu çok sayıda ekonomi bürokratı katıldı. 
     





</TEXT>
</DOC>
