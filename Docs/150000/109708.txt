<DOC>
<DOCNO> 109708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/26/son/soneko22.html </URL>
<DATE> 2002/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman Borsası'nın Nasdaq'ı kapanıyor... 
</HEADLINE>
<TEXT>

     Almanya'da yüksek teknoloji şirketlerinin hisse senetlerini izlemek üzere ABD'nin Nasdaq Borsası örnek alınarak oluşturulan Neuer Markt borsası, kayıtlı değerinin yüzde 96'sını yitirmesi üzerine kapanma kararı aldı. 
     Almanya Borsa Yönetimi'nden yapılan açıklamada, Neuer Markt'ın kapatılarak 2003 yılından itibaren bu borsada işlem gören şirketlerin kağıtlarının ana borsaya dahil edileceği bildirildi. 
     Açıklamada, ilerde yatırımcıların ihtiyaç duyması halinde yüksek teknoloji şirketlerini izlemek üzere yeniden ayrı bir borsa kurulabileceği de belirtildi. 
     Neuer Markt Yeni Piyasa Borsası, Mart 2000'de tavan yaptıktan sonra son iki buçuk yılda kayıtlı şirketlerin piyasa değerlerini yüzde 96 oranında yitirmesiyle çekiciliğini ve işlevini yitirmişti. 
     Neuer Markt ve örnek aldığı Nasdaq borsaları 20. yüzyılın son on yılında giderek önem kazanan ve ticaret, sanayi ve finans üçlüsünün temsil ettiği ''eski ekonomi''ye karşı, bilişim, internet, gen mühendisliği gibi yüksek teknoloji gerektiren yeni gelişen alanlarda faaliyet gösteren ''yeni ekonomi''yi temsil etmek üzere geleneksel borsalara alternatif olarak kurulmuştu. 
     





</TEXT>
</DOC>
