<DOC>
<DOCNO> 114461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/22/son/sonspo07.html </URL>
<DATE> 2002/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor geçen sezonki performansını yakaladı 
</HEADLINE>
<TEXT>

     Birinci Süper Futbol Ligi'nde son 2 haftayı galibiyetle kapatan Trabzonspor, geçen sezonki performansını yakaladı. 
     Lige bu sezon iyi başlayamayan bordo-mavililer, deplasmanda Bursaspor, ardından da geçen hafta Kocaelispor'u yenmeyi başararak, biraz olsun toparlandı. 
     Karadeniz ekibi, ligin ilk 9 haftası sonunda, bu sezon 3 galibiyet, 4 beraberlik ve 2 yenilgi alarak 13 puan toplarken, geçen sezon aynı dönemde 4 galibiyet, 1 beraberlik ve 4 yenilgiyle de aynı puanı toplamıştı. 
     
     AZ GOL ATTI, AZ GOL YEDİ 
     Bordo-mavili takım, geçen sezonun 9. haftasında 16 gol atmayı başarırken, kalesinde 12 gol görmüştü. 
     Karadeniz ekibi, bu sezonun 9. haftası sonunda 6 gol atabilirken, kalesinde ise 5 gol gördü. 
     
     PUAN CETVELİ 
     Trabzonspor, 2 sezonda puan cetvelindeki konumu bakımından da yerinde saydı. 
     Bordo-mavililer, geçen sezon topladığı 13 puanla lider Galatasaray'ın 10 puan gerisinde 8. sırada yer alırken, bu sezon bir maç eksiği bulunan lider Galatasaray'ın 7 puan gerisinde 9. sırada bulunuyor. 
     





</TEXT>
</DOC>
