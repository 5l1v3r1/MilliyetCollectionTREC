<DOC>
<DOCNO> 108718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/20/son/sontur02.html </URL>
<DATE> 2002/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Farklı dil ve lehçelerin öğrenilmesi yönetmeliği yürürlüğe girdi 
</HEADLINE>
<TEXT>

     ''Türk Vatandaşlarının Günlük Yaşamlarında Geleneksel Olarak Kullandıkları Farklı Dil ve Lehçelerin Öğrenilmesi Hakkında Yönetmelik'', Resmi Gazete'nin bugünkü sayısında yayımlanarak, yürürlüğe girdi. 
     Yönetmelik, Türk vatandaşlarının günlük yaşamlarında geleneksel olarak kullandıkları farklı dil ve lehçelerin öğrenilmesi amacıyla, Özel Öğretim Kurumları Kanunu'na göre açılabilecek özel kurslara ilişkin iş ve işlemleri kapsıyor. 
     Yönetmeliğe göre, kurslar, Milli Eğitim Bakanlığı'na bağlı Özel Öğretim Kurumları Yönetmeliği'nin ''kurum açma'' ve ''öğretime başlama'' izinlerinin verilmesine ilişkin koşulların yerine getirilmesi durumunda açılabilecek. 
     Açılmasına izin verilen kursta, müdür, müdür yardımcısı, öğretmen ve usta öğretici ile diğer personel görevlendirilecek. 
     Bu kurslarda çalışmasına izin verilecek personel, 625 sayılı Özel Öğretim Kurumları Kanunu ile Milli Eğitim Bakanlığı'na bağlı Özel Öğretim Kurumları Yönetmeliği'nde belirtilen nitelik ve koşulları taşıyacaklar, Türkiye Cumhuriyeti vatandaşı olacaklar, Talim ve Terbiye Kurulu'nca belirlenen nitelik ve koşulları taşıyacaklar. 
     Kurslarda, görev yapacak yönetici, öğretmen ve usta öğreticiler dışındaki diğer personelin, şu koşulları taşımaları gerekiyor 
     -Türkiye Cumhuriyeti vatandaşı olmak, -En az ilköğretim mezunu olmak, -Taksirli suçlar hariç mahkumiyeti ile yüz kızartıcı suçlar ve devlete karşı işlenen suçlardan mahkumiyeti olmamak ve kamu haklarından yoksun bulunmamak -Görevini sürekli yapmasına engel olabilecek beden ve ruhsal hastalığı bulunmadığına ilişkin sağlık raporu almak. 
     
     KURSLARA KAYIT 

     Kurslara, Türk vatandaşı ve en az ilköğretim okulu mezunu olanlar kayıt yaptırabilecek. 
     18 yaşından küçüklerin kursa kabulü, velisinin yazılı iznine bağlı olacak. 
     İlköğretim okulu 6, 7 ve 8. sınıf öğrencileri de velisinin yazılı izniyle hafta sonu veya yaz tatillerinde kurslara devam edebilecekler. 
     Kurslar arasında nakil yapılamayacak. 
     Kurslara kayıt sırasında, nüfus cüzdanı örneği, öğrenim belgesi ve 4 adet vesikalık fotoğraf gerekecek. 
     
     ÖĞRETİM 

     Kurslarda uygulanacak öğretim programı, Milli Eğitim Bakanlığı'nca onaylanacak. 
     Kurslarda, sadece, Türk vatandaşlarının günlük yaşamlarında geleneksel olarak kullandıkları farklı dil ve lehçelerin öğrenilmesine ilişkin öğretim programı uygulanacak. 
     Kaydedilen kursiyerlere ilişkin liste her dönemin başında kursun doğrudan bağlı bulunduğu milli eğitim müdürlüğüne verilecek. 
     Kurslarda 08.00-22.00 saatleri arasında faaliyet yapılacak, bir ders süresi 45 dakika olacak. 
     18 yaşından küçüklerin öğrenimi, mesai saatleri içinde gerçekleştirilecek. 
     Kurslar, resmi bayram günlerinde faaliyette bulunamayacak. 
     
     DENETİM 

     Kurslarda kurucu, kurucu temsilcisi, yönetici, öğretmen ve diğer personelin kılık kıyafetleri, ''Milli Eğitim Bakanlığı ile Diğer Bakanlıklara Bağlı Okullardaki Görevliler ile Öğrencilerin Kılık Kıyafetlerine İlişkin Yönetmelik'' hükümlerine uygun olacak. 
     Kurslara devam edenler, kılık kıyafetlerinde yaygın eğitim kurumlarında uygulanan kurallara uyacaklar. 
     Kurslarda, karma öğrenim yapılacak. 
     Kursların denetimi, Milli Eğitim Bakanlığı'nca yapılacak. Denetimler sırasında gerektiğinde valilik uzmanları da yer alacak. 
     Kursun sonunda başarılı olanlara ''Kurs Bitirme Belgesi'' verilecek. 
     





</TEXT>
</DOC>
