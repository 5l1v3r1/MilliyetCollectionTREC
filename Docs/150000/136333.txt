<DOC>
<DOCNO> 136333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/11/son/sontur03.html </URL>
<DATE> 2003/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkür'ün Mayıs geçişi 33 yıl aradan sonra 7 Mayıs'ta gerçekleşecek 
</HEADLINE>
<TEXT>

     Türkiye, Mayıs ayında üç önemli gökyüzü olayına tanıklık edecek. 
     Merkür'ün Mayıs geçişi 33 yıl aradan sonra 7 Mayıs 2003'te gerçekleşecek. 16 Mayıs 2003'te yaşanacak tam Ay tutulmasının başlangıcı, 31 Mayıs'ta izlenebilecek Halkalı Güneş tutulması ise parçalı tutulma şeklinde gözlemlenebilecek. 
     Mayıs ayı gökyüzü olaylarının ilki Merkür'ün Mayıs ayı geçişi 7 mayıs 2003 ile yaşanacak. Merkür'ün Mayıs geçişleri, 13 veya 33 yıllık aralıklarla gerçekleşiyor. En son Merkür'ün Mayıs ayı geçişi 9 Mayıs 1970 tarihinde gerçekleşmişti. 
     Merkür, 1999 yılında yaptığı Kasım geçicinin ardından ilk kez 7 Mayıs'ta güneşin önünden geçecek. Mayıs geçişi, Türkiye'nin de bulunduğu Avrupa, Afrika, ve Asya'dan görülebilecek. Japonya, Avustralya ve Yeni Zelanda'dan geçişin başlangıcı, Batı Afrika, Kuzey ve Güney Amerika'nın doğusunda ise geçişin sonu izlenebilecek. 
     Merkür'ün geçişi TSİ ile 08.12'den başlayacak ve 13.32'ye kadar sürecek. 
     Merkür geçişinde Güneş'in aşırı parlaklığı nedeniyle olay çıplak gözle izlenemeyecek. Bu nedenle gözlemciler Güneş'in zararlı ışınlarını geçirmeyen bir güneş filtresi ve ayrıca bir teleskop kullanılarak izleyebilecekler. Uzmanlar Güneş'e uzun süre bakmak acı hissi uyandırmaksızın kalıcı göz hasarı, hatta körlüğüne neden olur uyarısında bulunuyorlar. 
     Merkür'ün bundan sonraki geçişi 9 Mayıs 2016'da olacak. 
     
     TAM AY TUTULMASI 

     15 Mayıs'ı 16 Mayıs'ı bağlayan gece de tam Ay tutulması meydana gelecek. Tutulmanın tamamı Güney Amerika ve Kuzey Amerika'nın doğusundan izlenecek. Tutulmanın başlangıcı Türkiye ile birlikte Avrupa ve Afrika'dan Ay batarken izlenecek. 
     16 Mayıs sabaha karşı tam Ay tutulması için uygun koşullar oluşurken, Ay, TSİ 05 03'te Dünya'nın yarı gölgenin içine girmesiyle başlayacak. Saat 06.14'te başlayacak tam tutulma ise 52 dakika boyunca, yani saat 07.06'ya kadar sürecek. Bu süre içinde üzerine doğrudan Güneş ışığı düşmeyeceği için Ay kırmızımsı bir renk alacak. Ay TSİ 08.17'de tam gölgeden çıktığında tutulma sona erecek. 
     Tam Ay tutulması Türkiye'den parçalı olarak gözlenebilecek. 16 Mayıs Cuma sabahı batan Ay'ın sol kenarından ''bir ısırık alınmış gibi'' görünecek. Bu ısırık batıda daha derin görülecek. Samsun-Şanlıurfa hattının doğusunda ise yalnızca yarı gölgeli tutulma izlenebilecek. Bu bölgeden yalnızca Ay'ın sol kenarında hafif bir kararma görülebilecek. 
     Hava açık olursa izlenmesi için başka hiç bir donanım gerektirmeyen bu ilginç doğa olayını herkes Ay'ın görülebildiği açık bir yerden izleyebilir. 
     
     HALKALI GÜNEŞ TUTULMASI 

     Halkalı Güneş Tutulması ise 31 Mayıs 2003'te gerçekleşecek ve tutulma sadece Grönland, İzlanda ve İskoçya'nın kuzey bölümünden izlenebilecek. Halkalı Güneş tutulmasının en uzun süreceği yer Reykjavik İzlanda yakınlarında olacak. 
     Bu ilginç geometri nedeniyle halkalı tutulmanın meydana geleceği bölge yaklaşık 1200 km genişliğinde olacak. TSİ 07.08'de gerçekleşecek bu tutulma 3 dakika 37 saniye sürecek. Türkiye'den izlenemeyecek olan bu evre sırasında Güneş halkalı olarak tutulacak. 
     
     TÜRKİYE'DEN PARÇALI TUTULMA İZLENEBİLECEK 

     Halkalı Güneş tutulması geniş bir bölgeden de ''parçalı tutulma'' biçiminde izlenecek. Bu tutulma İspanya, Portekiz Güney Fransa dışında tüm Avrupa'da ve Ortadoğu'da gündoğumunda gözlemlenebilecek. Tutulma Türkiye'nin de her yerinde Güneş doğarken izlenecek. 
     Parçalı tutulma doğu illerimizde Güneş doğduktan hemen sonra başlarken, batı illerimizde Güneş parçalı tutulmuş olarak doğacak. 
     Uzmanlar, bu tutulmanın kesinlikle Güneş'in ışınlarını geçirmeyen bir güneş filtresi kullanılarak gözlemlenmesi gerektiğini ''doğarken bile Güneş'e uzun süre bakmak göz sağlığı için tehlikelidir'' sözleriyle bildirdiler. 
     Bundan sonra Türkiye'den görülebilecek ilk parçalı Güneş tutulması 3 Ekim 2005. İlk tam güneş tutulması ise 29 mart 2007'de gerçekleşecek. 
     





</TEXT>
</DOC>
