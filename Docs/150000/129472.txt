<DOC>
<DOCNO> 129472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/08/son/sondun10.html </URL>
<DATE> 2003/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Washington Post ''ABD'nin Türkiye üzerinden cephe açması zor'' 
</HEADLINE>
<TEXT>

     ABD'nin önemli gazetelerinden Washington Post, Türkiye ile ABD arasında Irak'a olası operasyona ilişkin işbirliği düzeyinin kesinleşmemesinden dolayı, Irak lideri Saddam Hüseyin'e karşı Türkiye üzerinden ikinci bir cephe açılması ihtimalinin zayıfladığını yazdı. 
     Gazete, ABD'nin Kuzey Irak'ta görev yapmak üzere Türkiye'ye 80 bin asker konuşlandırma talebine henüz yanıt almadığını hatırlatarak, Türk üslerinde inceleme yapması öngörülen 150 kişilik ABD askeri heyetinin de ayrıntılar tamamlanmadığı için halen Almanya'da beklediğini belirtti. 
     Bir Amerikalı diplomat gazeteye, Türkiye'den bazı tarihlere kadar yanıt beklediklerini, ancak bu tarihlerin geçtiğini ve birçok konuda yanıt gelmediğini söyledi. 
     Başka Amerikalı yetkililer de bu yüzden Kuzey Irak'ta bulunan Kerkük ve Musul'daki zengin petrol yataklarının güvenliğinin sağlanmasının belirsiz kaldığını ifade ettiler. 
     Gazete, Türkiye'nin kamuoyu baskısı yüzünden karar vermekte geciktiği yorumunda bulundu. 
     
     TÜRKİYE'YE 14 MİLYAR DOLAR DÜŞÜK FAİZLİ KREDİ'' 

     Washington Post, ABD'nin, Türkiye'nin olası zararlarının karşılanması için bir yardım paketi üzerinde çalıştığını hatırlatarak, buna ilişkin somut rakamlar verdi. Haberde, ''Plana göre paket, ABD hazinesine 4 milyar dolara mal olacak ve eğer savaş turizm ve yatırım ortamını olumsuz etkilerse, Türkiye'ye 14 milyar dolara kadar düşük faizli kredi çekme imkanı sağlanacak'' denildi. 
     Gazete, paketin gerçekleşmesinin Türkiye'nin işbirliğine bağlı olacağını da ifade etti. 
     Haberde, ABD'nin operasyonda kullanmayı planladığı Türkiye'deki üslerde yapması beklenen yenileme çalışmalarının da 200 ile 300 milyon dolar arasında bedele mal olabileceği ve bunun bir kısmının Türk şirketlerine verilebileceği kaydedildi. ABD birliklerinin konuşlanması durumunda bunlara sağlanacak lojistik desteğin de Türkiye'ye 500 milyon dolar kazandırabileceği ifade edildi. 
     Gazeteye konuşan diplomatlar, Türkiye'nin ileri derecede işbirliği yapması durumunda Irak savaşının ABD için kolaylaşacağını söylediler. 
     Washington Post, Türkiye'nin temel kaygılarından birinin, Irak'ta kaos ortamında Kuzey Iraklı Kürtlerin bağımsız devlet ilan etmesi olasılığı olduğunu hatırlattı. 
     Washington Post'a göre Amerikalı yetkililer, bu kaygıların giderilmesi amacıyla Türkiye'ye Kerkük ve Musul'un sadece Amerikan askerlerince kontrol edileceği ve Kuzey Iraklı Kürtlerin olası operasyonda önemli rol oynamayacağı güvencesini verdi. 
     
</TEXT>
</DOC>
