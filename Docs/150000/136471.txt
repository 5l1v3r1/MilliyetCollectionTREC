<DOC>
<DOCNO> 136471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/12/son/sontur03.html </URL>
<DATE> 2003/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarihi anıtlarda "Define Avcısı" tehlikesi... 
</HEADLINE>
<TEXT>

     Anadolu Üniversitesi A.Ü Edebiyat Fakültesi Arkeoloji Bölümü Öğretim Üyesi Yrd. Doç. Dr. Taciser Sivas, define avcılarının Friglere ait anıt kayaları dinamitle patlatarak kültür hazinelerini yok ettiklerini söyledi. 
     Sivas, A.A muhabirine yaptığı açıklamada, Eskişehir, Kütahya ve Afyon arasında bulunan Dağlık Frigya Bölgesi'ndeki vadilerin, Türkiye'nin ender tarih, kültür ve doğa turizmi bölgelerinden biri olduğunu belirterek, bu vadilerde Frig mimarisinin en çarpıcı örneklerini oluşturan Frig kaya anıtlarının yer aldığını kaydetti. 
     Kaya anıtların, Frigler'in doğayı, doğurganlığı ve bereketi simgeleyen Ana Tanrıça ''Matar Kubileya''nın gizemli eserleri olduğunu anlatan Sivas, anıtların binlerce yıldır doğanın sert iklim koşullarına karşı direnip günümüze kadar gelebildiğini ifade etti. 
     Sivas, anıtların bu süreçte olumsuz doğa koşullarının neden olduğu doğal tahribatlarla orijinal görünümlerinden uzaklaştığını belirterek, şöyle konuştu 
     ''Günümüzde hiçbir koruma önlemi alınmadığı için doğanın acımasız gücü, anıtları tahrip etmeye devam ediyor. Ancak, anıtlara esas öldürücü darbeler bölgede son yıllarda giderek artan define avcıları tarafından vurulmaktadır. Define avcıları, kaya anıtların içinde hazine olduğu düşüncesiyle yerleştirdikleri dinamitleri patlatarak kültür hazinelerini yok ediyor.'' 
     
     DİNAMİTLE PATLATILAN KAYA ANITLAR 
     Afyon'un Döğer Beldesi yakınlarında Frigler'e ait ''Aslankaya'', ''Küçük Kapı'' ve ''Büyük Kapı'' kaya anıtları ile Eskişehir'in Han İlçesi yakınlarındaki ''Yazılıkaya-Midas'' kaya mezarın define avcıları tarafından dinamitle patlatılıp tahrip edildiğini ifade eden Sivas, mezarın daha sonra restore edildiğini kaydetti. 
     Sivas, Eskişehir'in Günyüzü İlçesi yakınlarında yaptıkları arkeolojik yüzey araştırmalarında Ana Tanrıça kabartmalı Frig kaya anıtının da define avcılarının dinamitlerinden nasibini aldığını belirlediklerini anlatarak, şöyle devam etti ''Toprağın ve bereketin simgesi Ana Tanrıça Matar Kubileya'nın anıtları cehalet ve doğanın olumsuz koşulları nedeniyle yok olma tehlikesiyle karşı karşıya. Bölgenin tarihi ve turizmi açısından en önemli kültür varlıklarını bünyesinde barındıran Frig vadileri ve anıtları hak ettikleri ilgiyi beklemektedir. Frig vadileri, geniş kapsamlı koruma projesinin etaplar halinde hayata geçirilmesiyle açık hava müzesi olarak kültür turizmine açılmalıdır.'' 
     





</TEXT>
</DOC>
