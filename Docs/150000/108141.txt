<DOC>
<DOCNO> 108141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/17/son/sontur17.html </URL>
<DATE> 2002/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ege'yi yağmur vurdu... Turistik geziler yapılamıyor... 
</HEADLINE>
<TEXT>

     Ege Bölgesi'nde etkili olan sağanak yağış Muğla'nın Yatağan İlçesi'nde bir kişinin sele kapılıp ölmesine yol açtı. 
     Alınan bilgiye göre, yağış sırasında Bağyaka Köyü yakınındaki Ortaçay Deresi'ni geçmeye çalışan Halil Maşat 62 , sel sularına kapılarak hayatını kaybetti. 
     Yağışın özellikle şehir merkezinde etkili olduğu Kuşadası'nda sokakları ve işyerlerini kaplayan çamur tabakasının çevre ilçelerden gelen araçların yardımıyla temizlenmesine başlandı. 
     Kuşadası Belediye Başkanı Fuat Akdoğan, yaptığı açıklamada, 6 geminin limana geldiğini, ancak turistlerin yolların kapalı olması nedeniyle Efes'i ziyarete gidemediklerini ve çarşıda yeterince dolaşamadıklarını kaydetti. 
     Akdoğan, Kuşadası için bir ''afet kararnamesi'' hazırlanması gerektiğini, ilk belirlemelerine göre, yalnızca belediyenin 5 trilyon lira zarara uğradığını bildirdi. 
     Kuşadası Ticaret Odası Başkanı Ali Ergül de işyerlerini su basan esnafın zararının da 3 trilyon liraya yaklaştığını kaydetti. 
     İlçede ana su hatlarındaki patlamalar nedeniyle kentin büyük bölümüne su verilemiyor. 
     TEDAŞ'ın en büyük trafosu da su baskınına uğradığı için birçok yerde elektrikler hala kesik. 
     Sel sonrası ilçede hayatın normale dönmesi için çalışmalar sürüyor. 
     
     SÖKE OVASI'NDAKİ ZARAR 

     Şiddetli yağış Söke Ovası'nda pamuk ve ayçiçeği ekili alanlarda büyük zarara yol açtı. 
     Söze Ziraat Odası Başkanı Kemal Kocabaş, pamuk hasat sezonunun başında gelen şiddetli yağmur ve dolunun, ürünün tamamının hasar görmesine yol açtığını belirterek, ''En az 10-15 gün ovaya işçi inemez. Verim kaybının yanın da kalite de düşecek. Pamuk üreticisinin tüm hesapları altüst oldu, umutları bugünlerdi. Devlet yaraları sarmalı, burası Afet Bölgesi ilan edilmeli'' dedi. 
     Söke Kaymakamı İbrahim Çay, zarar tespit çalışmalarına başlandığını ifade etti. 
     İlçede hafta sonu ve dün sabah itibarıyla, metrekareye 113 kilogram yağış düştüğü kaydedildi. 
     
     MANİSA'DA DURUM 

     Manisa'da da uzun yıllar Eylül ayı yağış ortalamasının metrekare başına 14 kilogram olduğu, bu yıl ise şimdiye kadar yapılan ölçümler itibarıyla bu rakamın metrekare başına 92.1 kilogramı bulduğu bildirildi. 
     Manisa Ticaret Borsası Başkanı Arif Koşar düzenlediği basın toplantısında, üzüm ve pamuk üreticilerinden ''soğukkanlı olmalarını'' istedi. 
     Hasat dönemindeki bu yağış nedeniyle üzümün yüzde 70-75'nin ''kalitesiz'' olacağını belirten Koşar, ''Çiftçimiz bunları satamam 
     diye korkuya kapılmasın. Üzümlerini yaş olarak değil, kurutarak kaldırsınlar. Dünyada her üzümün pazarı vardır. Bu üzüme de pazar bulunacaktır'' dedi. Pamuk üreticilerinin de hava açmadan pamuklarını toplamamaları gerektiğini belirten Koşar, yüzde 10-20 civarında pamuğun ıslandığını, ancak bunların dallarında kuruyacağını kaydetti. 
     
     MUĞLA'DA HASAR 

     Muğla ve ilçelerinde de etkili olan sağanak yağış, bazı yerleşim birimlerinde hasara yol açtı. 
     İl Jandarma Komutanlığı'ndan alınan bilgiye göre, sağanak yağış sırasında merkez ilçeye bağlı Kafaca Beldesi'nde Kovacık deresi taştı. 
     Bazı evleri su basarken, hasarın 2 milyar lira civarında olduğu belirtildi. 
     Bodrum'a bağlı Ağaçlı Köyü'nde, fırtına nedeniyle, bazı evlerin çatıları uçtu, güneş enerjileri ve çanak antenleri zarar gördü. 
     Köydeki hasarın 4 milyar lira olduğu tespit edildi. 
     Ortakent Beldesi'nde, fırtına nedeniyle devrilen ağaçların altında kalan 4 araçta, toplam 11 milyar lira hasar meydana geldi. 
     Milas İlçesi'ne bağlı Bahçeburun Köyü'nde, bazı vatandaşların evlerini, seraları ve pamuk tarlalarını su basarken, Bodrum'un Konacık Beldesi'nde fırtına nedeniyle bir caminin iki minaresi yıkıldı. 
     Yetkililer, sel sularının ekili alanlarda ve yerleşim birimlerinde oluşturduğu hasarın maliyetini tespit etme çalışmalarının devam ettiğini belirttiler. 
     





</TEXT>
</DOC>
