<DOC>
<DOCNO> 120537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/23/guncel/gun06.html </URL>
<DATE> 2002/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Baro başkanına soruşturma 
</HEADLINE>
<TEXT>

İstanbul Baro başkanı Kazım Kolcuoğlu, iddiaları reddetti. 
     BELMA AKÇURA İstanbul 

     İstanbul Baro Başkanı Kazım Kolcuoğlu hakkında "zimmet ve görevi suistimal" suçundan soruşturma açıldı. Beyoğlu Savcılığı’nın yürüttüğü soruşturmanın hazırlanacak bir iddianameyle davaya dönüşmesi durumunda Kolcuoğlu’nun Baro Başkanlığı görevinin düşebileceği öne sürüldü. 
     Kazım Kolcuoğlu’nun da aralarında bulunduğu Nevin Baykent Sağlık ve Eğitim Vakfı yöneticileri hakkında zimmet ve emniyeti ve görevi suistimal ve evrakta sahtekarlık iddiasıyla soruşturma açıldı. 
     İşadamı Nebil Baykent’in kurduğu Nevin Baykent Sağlık ve Eğitim Vakfı’nda Yönetim Kurulu Başkanı olan Kazım Kolcuoğlu ve bazı üyeler hakkında zimmet ve görevi suistimal iddiasıyla, Baykent’in çocukları Cömert ve Murat Baykent Vakıflar Genel Müdürlüğü’ne başvurdu. 
     Söz konusu iddialar Vakıflar Genel Müdürlüğü’nde görevli Başmüfettiş Yılmaz Özşar tarafından araştırıldı. Özşar’ın hazırladığı raporda, bu kişilerin vakfın imkanlarını kendi çıkarları doğrultusunda kullandıkları öne sürüldü. 
     Savcılığa suç duyurusunda bulunulması üzerine Beyoğlu Cumhuriyet savcılığı olayla ilgili soruşturma başlattı. 
     Kolcuoğlu, vakfın amacının kar değil hizmet olduğunu belirterek hakkındaki iddiaları reddetti. Kolcuoğlu, böyle bir suç duyurusuyla yönetim kurulu üyelerinin kişilikleriyle oynanmasını doğru bulmadığını söyledi. 



 GÜNCEL 
















</TEXT>
</DOC>
