<DOC>
<DOCNO> 102250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/16/son/soneko25.html </URL>
<DATE> 2002/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Medya devi Vivendi yayımcılıktan çekiliyor 
</HEADLINE>
<TEXT>

     ABD'deki yayımcılık şirketi Houghton Mifflin'i elden çıkaracağını açıklamış bulunan Fransız medya devi Vivendi'nin Fransa'da sahip olduğu yayımcılık şirketlerini de satarak bu alandan tümüyle çekileceği bildirildi. 
     Le Figaro gazetesinin haberinde, Vivendi Başkanı Jean-Rene Fourtou'nun Çarşamba günü açıkladığı şirketin borç yükünü azaltmak için 10 milyar dolarlık varlığını satma planı kapsamında, şirketin sahip olduğu tüm yayımcılık kuruluşlarının satılacağı belirtildi. 
     Vivendi'nin, aralarında Larousse yayınevi ve Video oyunu üreten Blizzard Entertainment'in de bulunduğu yayımcılık kuruluşlarının bağlı olduğu yayımcılık kolu Vivendi Universal Publishing'in yaklaşık 450 milyon euroya alıcı bulması bekleniyor. 
     Şirketin, ABD'deki yayın kuruluşu Houghton Mifflin'in satışından da 1.5 milyar euro beklediği, böylelikle 10 milyar euroluk taze kaynak hedefinin beşte birini yayımcılık alanından çekilmekle sağlamayı umduğu bildiriliyor. 
     Houghton Mifflin'in başta ''Yüzüklerin Efendisi'' kült romanının yazarı C.R.R. Tolkien olmak üzere geniş bir telif portföyü bulunuyor. Larousse yayınevi de Fransa'nın en köklü kuruluşları arasında yer alıyor. 
     
     HİSSELER DÜŞTÜ 
     Le Figaro'nun haberinin duyulmasıyla Vivendi'nin Paris Borsası'nda işlem gören hisseleri yeni bir gerileme yaşadı. 
     Muhasebe aksaklıkları, eski başkan Jean-Marie Messier'in görevden uzaklaştırılmasıyla sonuçlanan şirket içi anlaşmazlıklar ve son iki yılda izlenen iddialı büyüme stratejisinin getirdiği ağır borç yükünün yarattığı güvensizlik nedeniyle Vivendi hisselerinin değeri sürekli düşüyor. 
     Paris Borasıs'nda bugün öğle saatleri itibariyle 9.04 eurodan işlem gören Vivendi hisseleri yalnızca bu hafta içinde üçte bir oranında değer yitirmiş bulunuyor. Hisselerin yılbaşından bu yana uğradığı değer yitimi ise yüzde 80'i aşıyor. 
     





</TEXT>
</DOC>
