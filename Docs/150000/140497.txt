<DOC>
<DOCNO> 140497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/04/son/sondun06.html </URL>
<DATE> 2003/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, 2. tasarının BM'den gelecek hafta çıkmasını istiyor... 
</HEADLINE>
<TEXT>

     ABD'nin, Irak'a yönelik askeri operasyona olanak verecek tek maddelik 2. karar tasarısının gelecek hafta BM Güvenlik Konseyi tarafından kabul edilmesini istediği ortaya çıktı. Ancak diğer Konsey üyelerinin, askeri harekatı geciktirecek bir uzlaşıya varılması umudunu hala taşıdığı Konseyi yakından izleyen diplomatlar tarafından belirtiliyor. 
     Mart ayında Konsey dönem başkanlığını üstlenen Gine temsilcisi Mamady Traore ile yaptığı görüşmeden sonra gazetecilere açıklamada bulunan ABD'nin BM daimi temsilcisi Büyükelçi John Negroponte, ''Bu basit ve hedefe yönelik karar tasarısı üzerinde daha fazla tartışmaya ihtiyaç olduğunu sanmıyoruz'' diye konuştu. Negroponte, ''Oylamanın, BM silah denetçileri komisyonu UNMOVİC'in başkanı Hans Blix'in 7 Mart'ta Konsey'e vereceği brifingden hemen sonra yapılmasını istediklerini'' de sözlerine ekledi. 
     ABD, İngiltere ve İspanya tarafından hazırlanan 2. karar tasarısı, ''Güvenlik Konseyi'nin, Irak'ın barışçı yoldan silahsızlanmadığını onaylamasını'' öngörüyor. Bu onay ABD'ye, Irak'a yönelik askeri operasyonu yasal olarak başlatma imkanı verecek. 
     Söz konusu tasarının kabul edilebilmesi için, vetosuz 9 oya ihtiyaç bulunuyor. Oysa ABD henüz Konsey'de bu çoğunluğu sağlayabilmiş değil. Washington'un 9 ülkenin onayını sağladığı anda, veto yetkisine sahip diğer üyeleri dikkate almayacağı Konsey'e yakın kaynaklar tarafından öne sürülüyor. 
     
     KİM, KİMİN YANINDA 
     Konsey kaynakları, ABD, İngiltere ve İspanya'nın 2. tasarı lehinde oy kullanacaklarının kesin olduğunu belirtiyor. 
     Bulgaristan'ın da tasarıya olumlu oy verebileceği ifade ediliyor. Veto yetkisine sahip olan Çin'in bu hakkını kullanmayarak çekimser kalacağı hesaplanıyor. Angola ve Pakistan'ın da son tahlilde ABD'nin yanında yer alabilecekleri kaydediliyor. ABD, yoksul Afrika ya da gelişme yolundaki Latin Amerika ülkelerinden üçünü yanına çekebildiği takdirde, Fransa ve Rusya'nın veto kullanmalarının hayli güçleşeceği Konsey çevrelerinde konuşuluyor. 
     
     ''SADDAM'IN DEVRİLMESİNE KONSEY KARAR VERMEZ'' 
     Ancak Konsey'in veto yetkisine sahip üyeleri Fransa, Rusya ve Çin, BM silah denetçilerinin Bağdat'taki aramalarını sürdürmelerinden yana tavır koyuyor. Bu ülkeler, Irak Devlet Başkanı Saddam Hüseyin'in devrilmesine de karşı çıkıyor. 
     Konu hakkında görüş açıklayan Rusya ve Fransa daimi temsilcileri Sergey Lavrov ve Jean-Marc de la Sabliere, ''Konsey'in oybirliğiyle kabul ettiği 8 Kasım 2002 tarihli 1441 sayılı kararın, sadece Irak'ın kitle imha silahlarından arındırılmasını öngördüğünü ve Saddam Hüseyin'in devrilmesinden söz etmediğini'' ifade ettiler. 
     Rus Büyükelçisi Lavrov, ''Oysa ABD şimdi silahsızlanmayla yetinmiyor ve Saddam'ın devrilmesini de istiyor'' diye konuştu. 
     BM, ABD'yi, Güvenlik Konseyi kararı olmaksızın Irak'a harekat düzenlemesi durumunda, savaştan sonra Irak'ın yeniden onarılması aşamasında uluslararası teşkilatın katkısının sınırlı olabileceği konusunda uyardı. 
     ABD'nin Irak'a harekatı gerçekleşmesi durumunda ''Geçici Başkan'' olacağı belirtilen Amerikalı Emekli Korgeneral Jay Garner, ''Washington'un tutumunda önemli değişiklikler olduğunu, ABD'nin, planlama ve karar mekanizmasına uluslararası toplumun katılmasının önemini giderek daha fazla anladığını'' ifade etti. 
     Güvenlik Konseyi'nin birçok üyesi, ABD Başkanı George Bush'u, Irak'a karşı Güvenlik Konseyi kararı olmaksızın operasyon düzenlemesinin sakıncaları konusunda sürekli uyarıyor. 
     Güvenlik Konseyi kısa sürede karar almadığı takdirde ABD'nin Saddam Hüseyin'in silahsızlandırılmasını tek başına yerine getireceğini belirten Başkan Bush ise BM'nin, Irak'ın onarımı ve yeniden yapılandırılması aşamasında hızla devreye gireceği umudunu taşıyor. 
     Garner, BM genel sekreter yardımcısı Louise Frechette ile yaptığı görüşmede, ''ABD'nin savaş bittikten sonra, mümkün olan en kısa sürede yönetimi sivil hükümete devretmeyi planladığını'' söyledi. 
     





</TEXT>
</DOC>
