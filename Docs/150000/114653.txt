<DOC>
<DOCNO> 114653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/23/son/soneko07.html </URL>
<DATE> 2002/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa 117 puanlık düşüşle ilk seansı tamamladı... 
</HEADLINE>
<TEXT>

     İMKB Ulusal-100 Endeksi, önceki kapanışa göre 116.91 puan düşüşle 1. seansı 10,020.44 puandan tamamladı. Hisse senetleri ilk seansta ortalama yüzde 1.15 oranında değer yitirdi. 
     1. seansa 2.41 puan düşüşle 10,134.94 puandan başlayan endeks, seansın ilk yarısını da 100.48 puan düşüşle 10,036.87 puandan geçti. Endeks, seans içinde en düşük 9,986.67, en yüksek de 10,164.54 puanı gördü. 
     Kapanışta mali endeks 184.60 puanlık düşüşle 12,121.37 puana, sanayi endeksi 16.22 puanlık düşüşle 9,543.57 puana ve hizmetler endeksi de 140.41 puanlık düşüşle 7,113.81 puana geriledi. 
     Böylece mali grup hisseler önceki kapanışa göre ortalama yüzde 1.50, sanayi grubu hisseler yüzde 0.17 ve hizmet grubuna bağlı hisseler de yüzde 1.94 oranında değer yitirdi. 
     İşlem gören toplam 280 hisse senedinden 91'i değer kazandı. 88 hisse senedi değer yitirirken, 101 hissenin fiyatında ise bir değişiklik olmadı. 
     Seansta 142 trilyon 634 milyar 61 milyon liralık işlem hacmi oluştu. 
     Yapı ve Kredi Bankası, Migros, Alcatel Teletaş, Doğan Yayıncılık ve Koç Holding en yoğun işlem gören hisseler oldular. 
     Satıcılı bir açılış gerçekleştiren endeks, 10,000 puan seviyesine kadar gerilerken, Endeks için önem taşıyan 10,150 seviyesi yetersiz hacim nedeniyle aşılamadı. 
     Petrol Ofisi hissesinin işlem sırasının kapalı olmasının piyasada bir miktar bekleyişe neden olduğunu savunan uzmanlar, 10,000-10,100 aralığına sıkışan endeksin yatay seyirde belirgin bir dinlenme süreci yaşadığını ifade ediyorlar. 
     Bono piyasasında yaşanan kar satışlarıyla borsada sınırlı da olsa senet değişimi ile birlikte kar realizasyonu gerçekleştiğini kaydeden borsa uzmanları, Irak konusunun gündemde olduğunu, seçim yaklaştıkça bir miktar daha kar satışı gelebileceğini ileri sürüyorlar. 
     





</TEXT>
</DOC>
