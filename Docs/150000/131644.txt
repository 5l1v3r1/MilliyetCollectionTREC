<DOC>
<DOCNO> 131644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/18/yasam/yas05.html </URL>
<DATE> 2003/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Yol kavgası kanlı bitti 
</HEADLINE>
<TEXT>

Çetin Yılmaz, yol isterken kendisine küfür ettiklerini ileri sürdüğü taksi şoförü Ayhan Avcılar ile Hasan Türkeri’ye kurşun yağdırdı 
     ŞAKİR AYDIN İstanbul 

     Beyoğlu’nda, kendisinden yol isteyen otomobil sürücüsüne küfür ettikleri ileri sürülen taksi şoförü Ayhan Avcılar 33 ile arkadaşı Hasan Türkeri 36 , bacaklarından vuruldu. İki arkadaşı yaralayan Çetin Yılmaz kaçarken, otomobili kullanan arkadaşı yakalandı. 
     Olay, dün sabah saat 05.00 sıralarında Taksim’de meydana geldi. Taksim Meydanı’ndan Tarlabaşı istikametine dönmeye çalışan 34 TJU 48 plakalı taksinin sürücüsü Avcılar ile aynı yöne giden 34 HHV 52 plakalı otomobildeki Yılmaz arasında yol verme meselesi yüzünden tartışma çıktı. 
     
     Vuran kaçtı 
     Tartışmanın küfürleşmeye dönüşmesi üzerine araçtan inen Yılmaz ile Avcılar arasındaki kavgaya taksideki Türkeri de karıştı. Sinirlerine hakim olamayan Yılmaz, ruhsatsız silahını çekerek, Avcılar ve Türkeri’yi bacaklarından vurdu. Yılmaz, ardından arkadaşı Hasan Kağbağ’ın otomobiline binerek kaçtı. 
     
     Üç bacakta kurşun 
     Kısa sürede olay yerine gelen sağlık ekipleri, yaralıları ambulansla Taksim İlkyardım Eğitim ve Araştırma Hastanesi’ne kaldırdı. Sağlık durumları iyi olan Avcılar’ın her iki bacağına, Türkeri’nin ise sol bacağına birer kurşun isabet etti. 
     Öte yandan, görgü tanıklarının verdiği bilgiler doğrultusunda harekete geçen polis, çevrede başlattığı geniş çaplı aramalar neticesinde 34 HHV 52 plakalı otomobili ve sürücüsü Kağbağ’ı Dolapdere Caddesi’nde yakaladı. Ancak, Yılmaz’ın saldırıdan kısa süre sonra araçtan inerek kaçtığı belirlendi. 
     
     



 YAŞAM 

























</TEXT>
</DOC>
