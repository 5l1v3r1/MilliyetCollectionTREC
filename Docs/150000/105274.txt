<DOC>
<DOCNO> 105274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/02/son/sondun24.html </URL>
<DATE> 2002/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Putin, taksi şoförlüğü yapmayı bile düşünmüş... 
</HEADLINE>
<TEXT>

     Rusya Devlet Başkanı Vladimir Putin'in 49 , eski Rus gizli servisinden KGB istifa ettikten sonra taksi şoförü olmayı düşündüğü ortaya çıktı. 
     Komsomolskaya Pravda gazetesi, Oleg Blotski adlı gazetecinin yazdığı, Putin'in biyografisi niteliğindeki ''Vladimir Putin İktidara İlerleyiş'' adlı kitaptan alıntılar yayımladı. 
     Satışa bu hafta sunulması beklenen kitaba göre Rusya Devlet Başkanı, eski SSCB'nin son lideri Mihail Gorbaçov'a karşı 1991'deki darbe girişimi sırasında KGB'den istifa etmesinin, ''kendisine taksi şoförü olmaktan başka seçenek bırakmadığını düşündüğünü'' söyledi. 
     Kitapta Putin'in, ''Kendime, darbecilerin başarılı olmaları ve beni hapse atmamaları halinde, ailemin ihtiyaçlarını nasıl karşılayacağımı sordum'' ifadelerine yer verildi. O dönemde KGB başkanı olan Vladimir Kriuçkov, darbe girişiminde bulunanlar arasında yer alıyordu. 
     ''Açıkçası taksi şoförü olmayı düşündüm'' diye konuşan Putin, 1985-1990 yılları arasında Doğu Almanya'da KGB bünyesinde çalışırken satın aldığı otomobili kullanmayı tasarladığını anlattı. 
     Putin, SSCB'nin dağılmasının ardından San Petersburg Belediye Başkanlığı'nda çalışmaya başlamıştı. 
     Blotski'nin kitabı, 1975-1999 arasındaki olayları konu alıyor ve eski Rusya Devlet Başkanı Boris Yeltsin'in istifasıyla sona eriyor. ''Vladimir Putin İktidara İlerleyiş'', üçlü serinin ikinci kitabı. 
     Putin, 1999'un Ağustos ayında Başbakanlık görevine, Yeltsin'in istifasının ardından da geçici devlet başkanlığına getirildi. Putin, 2000 yılının Mart ayında yapılan devlet başkanlığı seçiminin ilk turunda devlet başkanı seçildi. 
     





</TEXT>
</DOC>
