<DOC>
<DOCNO> 127772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/30/son/soneko12.html </URL>
<DATE> 2002/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
8 trilyon için geri sayım başladı... 
</HEADLINE>
<TEXT>

     Milli Piyango'nun yılbaşı özel çekilişi için geri sayım başladı. Özel çekilişte en az 3 kişi yeni yıla trilyoner başlayacak. 
     Büyük ikramiyenin 8 trilyon lira olarak belirlendiği özel çekilişte, 1 adet 2 trilyon lira, 1 adet de 1 trilyon lira ikramiye verilecek. Böylece ikramiyenin tam, yarım ya da çeyrek bilete çıkma durumuna göre, en az 3, en fazla da 7 kişi 2003 yılına trilyoner olarak girme şansını elde edecek. 
     Özel çekilişte 201 adet de milyarlık ikramiye dağıtılacak. Bunun 1 adeti 500 milyar, 10 adedi 100 milyar, 10 adedi 50 milyar, 30 adedi 10 milyar, 50 adedi 5 milyar, 100 adedi de 1 milyar lira olacak. 
     1 milyon 400 bin kişinin amorti elde edeceği yılbaşı özel çekilişinde toplam ikramiye sayısı da, 1 milyon 912 bin 464'ü bulacak. 
     
     70 TRİLYONLUK BİLET BASILDI 
     Milli Piyango İdaresi, 9 Aralık'ta satışa sunduğu yılbaşı özel çekilişi için 24 milyon adet bilet bastırdı. Bunlar, tam bilet 10 milyon, yarım bilet 5 milyon, çeyrek bilet de 2.5 milyon liradan satışa sunuldu. 
     Yılbaşı özel çekiliş biletleri, kısa sürede tükendi ve özellikle İstanbul gibi büyük merkezlerde karaborsaya düşen biletler, değerinin çok üstünde alıcı buldu. Bu durum, mafyanın yılbaşı çekilişine girdiği, küçük bayiler kanalıyla bilet topladığı ve bunları parça parça piyasaya sürerek, karaborsa yarattığı iddialarını gündeme getirdi. 
     70 trilyon liralık biletin satıldığı çekilişte, toplam ikramiye tutarı da 42 trilyon 360 milyar lira olarak tespit edildi. 
     
     KAMUYA DA 20 TRİLYON KALACAK 
     Özel çekiliş, kamu kuruluşlarına da yaklaşık 20 trilyon lira gelir sağlayacak. 
     Bu paranın 12 trilyon 48 milyar lirası Hazineye, 4 trilyon 651 milyar lirası Savunma Sanayi Destekleme Fonu'na, 1 trilyon 696 milyar lirası Tanıtma Fonu'na kalacak. Sosyal Hizmetler ve Çocuk Esirgeme Kurumu'nun 169 milyar 620 milyon lira pay alacağı özel çekiliş gelirlerinden olimpiyat oyunlarına da 244 milyar 835 milyon lira aktarılacak. 
     
     GÜN BOYU ÇEKİLİŞİ 
     Milli Piyangonun yılbaşı özel çekilişi, yarın sabah saat 09.00'da İdarenin Kızılay'da bulunan Genel Müdürlük binasında başlayacak. Büyük ikramiyelerin çekilişi ise TRT'nin Arı Stüdyolarında gerçekleştirilecek. Bu nedenle saat 21.00'den itibaren her yarım saatte bir Arı Stüdyosuna canlı bağlantı yapılacak. 
     Amorti kazanan numaralar ile 8 trilyon liralık büyük ikramiyenin sahibi ya da sahipleri ise yeni yılın ilk dakikalarında belirlenecek. Önce 2 amortinin çekilişi yapılacak, saat 00.15'de de 8 trilyon liralık büyük ikramiyenin çekilişine geçilecek. 
     Saatler 00.20'ye geldiğinde Milli Piyango talihlilerinin tümü belirlenmiş olacak. 
     





</TEXT>
</DOC>
