<DOC>
<DOCNO> 120255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/21/son/sontur04.html </URL>
<DATE> 2002/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
"Borç silme" oyununu Telekom bozdu... 
</HEADLINE>
<TEXT>

     Türk Telekomünikasyon A.Ş, kötü niyetli bazı kişilerin abonelerini arayarak, ''GSM operatörü Aria numaralarını aramaları halinde Telekom'a olan telefon borçlarının silineceği'' sözlerinin gerçek olmadığını belirterek, abonelerini uyardı. 
     Türk Telekom'dan yapılan yazılı açıklamada, son günlerde Gaziantep başta olmak üzere bazı yerleşim birimlerinden gelen şikayetlerden müşterilerinin bazı kişilerin yanıltıcı davranışlarıyla karşılaştıkları ve mağdur olduklarının anlaşıldığı kaydedildi. 
     Sabit telefon numaralarının Aria hattını araması ve bağlı kalmasıyla bedava kontör kazanmak amacını taşıyan bazı kötü niyetli kişilerin Türk Telekom personeli olduğunu belirterek Telekom müşterilerini aradığı ifade edilen açıklamada, bu kişilerin 555 alan kodlu Aria numarası vererek bu numaraları aramaları halinde Telekom'a borçlarının silineceğini söyledikleri ve telefonların açık bırakılmasını istedikleri kaydedildi. 
     Açıklamada, şöyle devam edildi 
     ''Şirketimizin adını duyan müşterilerimiz, Aria numalarını aramakta ve telefonlarını açık bırakmaktadırlar. Telefonunu kapatan müşterilerimiz ise aynı kişilerce aranarak yeniden aynı işleme yönlendirilmektedir. Bazı müşterilerimizin telefonları tüm bir gece boyu, bazılarının ise daha uzun süre bu şekilde açık kalmaktadır. 
     Güven duygusuyla yaptıkları uzun süreli aramalar sonucu yüksek tutarlarda fatura ödemek zorunda kalan müşterilerimiz mağdur olmaktadır. Türk Telekom olarak bu olaylarla bir ilgimiz bulunmamaktadır. Arayan kişiler Türk Telekom çalışanı olmadığı gibi telefon borçlarının bu yolla silineceği de gerçek değildir. Türk Telekom müşterilerinin mağdur olmamaları için kötü niyetli bu kişilere inanmamaları gerekmektedir. Konu Aria şirketine de iletilmiş ve kötü niyetli kişilerce mağdur edilen Türk Telekom müşterilerinin sorununun giderilmesi için işbirliği çağrısı yapılmıştır.'' 
     





</TEXT>
</DOC>
