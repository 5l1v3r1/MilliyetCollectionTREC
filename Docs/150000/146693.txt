<DOC>
<DOCNO> 146693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/01/yasam/ayas.html </URL>
<DATE> 2003/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Direndi, canını verdi 
</HEADLINE>
<TEXT>

Kadıköy’de taksi şoförü İsa Çalışır aracını gasp etmek isteyen iki kişiye direnince, boğazı kesilerek öldürüldü 
     ŞAKİR AYDIN İstanbul 

     Taksi şoförü İsa Çalışır’ın 35 , kullandığı 34 TBP 55 plakalı ticari araca, önceki gece saat 23.00 sıralarında İçerenköy’de iki kişi bindi. 
     Saldırganlar, İnönü Mahallesi Düzenli Sokak’a geldiklerinde bıçak zoruyla aracı gasp etmek istedi. Ancak Çalışır gaspçılara karşı koymak istedi. Bunun üzerine ön koltukta oturan saldırgan Çalışır’ı karnından bıçaklarken, arka koltuktaki ikinci kişi de talihsiz taksicinin boğazını kesti. Ağır yaralanan Çalışır’ı yola atan saldırganlar, taksiyle kaçmaya başladı. Yaklaşık 100 metre sonra kontrolden çıkan araç, bir evin bahçe duvarına çarparak durdu. Bunun üzerine taksiyi terk eden saldırganlar, yaya olarak uzaklaştı. 
     
     Parası alınmamış 
     Sokakta bir süre sürünen ağır yaralı Çalışır, çevreden yardım istedi. 
     Vatandaşların ihbarı üzerine olay yerine gelen polisler, bir çocuk babası taksiciyi ambulansla Haydarpaşa Numune Hastanesi’ne kaldırdı. Ancak doktorların tüm müdahalelerine rağmen Çalışır kurtarılamadı. 
     Yetkililer, Kozyatağı Taksi Durağı’nda çalışan Çalışır’ın parası ve cep telefonunun alınmadığını belirledi. Terk edilen takside de parmak izi incelemesi yapıldı. Polis, cinayetin gasp dışında bir nedeni olabileceği ihtimali üzerinde de duruyor. 
     


YAŞAM 
























</TEXT>
</DOC>
