<DOC>
<DOCNO> 137528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/18/son/soneko33.html </URL>
<DATE> 2003/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez Bankası Para Politikası Raporu'nu açıkladı... 
</HEADLINE>
<TEXT>

     Merkez Bankası, olası Irak operasyonunun kurlar ve petrol fiyatları üzerinde en azından bir süre baskı yaratacağı, Türk ekonomisi üzerinde olumsuz etkileri olacağının açık olduğunu bildirdi. 
     Merkez Bankası tarafından hazırlanan, Ocak 2003 Para Politikası Raporu yayımlandı. 
     Raporun ''İleriye Yönelik Değerlendirmeler'' bölümünde, 2003 yılı başlangıcı itibarıyla, fiyat istikrarı konusunda pozitif gelişmeler ve önemli kazanımların yanı sıra bazı risklerin de bulunduğu bildirildi. 
     Raporda, olumlu gelişmelerin başında ''seçim sonucunda istikrarlı bir hükümet yapısının ortaya çıkması, büyüme sürecine girilmiş olması, Merkez Bankası'nın enflasyona odaklanmasını sağlayan dalgalı kur rejiminin henüz arzu edilen düzeyde olmasa da önemli ölçüde oturmuş olması ve enflasyonist beklentilerin 2002 yılı başına göre önemli ölçüde kırılması'' gösterildi. 
     2003 yılında enflasyonu etkileyebilecek riskleri ise dışsal şoklar ile uygulanan politikalar ve ekonomideki gelişmelerden kaynaklanacak riskler olarak iki gruba ayırmanın mümkün olduğu belirtilen raporda, en belirgin dışsal şok olasılığının Irak ile ilgili gelişmeler olduğu kaydedildi. 
     Raporda, şöyle denildi 
     ''Irak operasyonunun kurlar ve petrol fiyatları üzerinde en azından bir süre baskı yaratacağı, Türk ekonomisi üzerinde olumsuz etkileri olacağı açıktır. 
     Böyle bir operasyonun ekonominin geneline ve enflasyona yönelik olumsuz etkilerinin en aza inmesini sağlayacak en önemli unsur ise yapısal reformları hızlandırılarak sürdürülmesi ve kamu mali disiplinin devam ettirileceğine ilişkin piyasaların ve kamuoyunun ikna edilmesi olacaktır.'' Raporda, içerden kaynaklanacak riskleri de, ''iç talep artışının yaratabileceği enflasyonist baskı, geçmişe endeksli fiyatlama davranışının kırılamaması, mali disiplinin sağlanamaması, başta bankacılık reformu olmak üzere reform sürecinde aksamaların ortaya çıkması ve enflasyonist beklentilerin iyi yönetilememesi'' olarak saymanın mümkün olduğu bildirildi. 
     
     2003 YILI PARA POLİTİKASI STRATEJİSİ-ENFLASYON 

     Raporda, para politikasının 2002 yılında olduğu gibi 2003'de de Merkez Bankası Yasası'nda belirtilen fiyat istikrarı temel amacı çerçevesinde oluşturulacak temel para politikasının aracı olan kısa vadeli faiz oranlarının sadece ve sadece enflasyon hedefine ulaşmak amacıyla etkin olarak kullanılacağı ifade edildi. 
     Enflasyon hedeflemesine geçilene kadar ''örtük enflasyon hedeflemesi'' stratejisine devam edileceği kaydedilen raporda, para tabanının yine ek bir çapa işlevinin göreceği belirtildi. 
     Ancak tek başına para politikası yoluyla enflasyonla mücadele etmenin mümkün olmadığı bildirilen raporda, şöyle denildi 
     ''Kamu maliyesinde disiplin sağlanmadan, beklentileri doğrudan etkileyen reform süreci kesintisiz uygulanmadan, enflasyonla mücadelede kalıcı bir başarı sağlanması mümkün görülmemektedir. 
     Bu açıdan, mali disiplin ve reformların aksatılmadan sürdürülmesi, 2003 yılındaki enflasyonla mücadelenin başarısında belirleyici faktör olacaktır.'' 
     
     TÜKETİMDEKİ ARTIŞ SINIRLI KALDI 

     Raporda, 2002 yılında yüzde 6.5 civarında olacağı tahmin edilen gayrisafi yurt içi hasıla GSYİH büyümesinin, asıl olarak Avrupa ekonomisinde beklenen düzelmenin gecikmesine rağmen yüksek ihracat performansı ve olumlu talep beklentileri nedeniyle stokların tekrar normal düzeylere yükseltilmesinden kaynaklandığı, tüketim ve yatırım harcamalarındaki artışın sınırlı kaldığı hatırlatıldı. 
     Yüzde 5 olması öngörülen 2003 yılı büyümesinin ise devam edeceği düşünülen ihracat artışının yanında, asıl olarak yatırım ve tüketim harcamaları artışından kaynaklanmasının beklendiği ifade edilen raporda, 2003'de gerçekleşmesi olası talep artışının enflasyonist baskısının büyük ölçüde söz konusu talebin kompozisyonuna bağlı olacağının açık olduğu belirtildi. 
     Toplam tüketim harcamalarındaki büyümenin, toplam arz düzeyinin değişmemesi durumunda, enflasyonist baskı yaratacağının açık olduğu bildirilen raporda, ancak yatırım harcamalarının artması, potansiyel üretim düzeyinin yükselmesine yol açacağından, tüketim yönlü talebin fiyatlar üzerinde etkiyi telafi edebileceği ifade edildi. 
     İktisadi yönelim anketi göstergelerinin gelecek 3 aylık döneme ilişkin beklentilerin toplulaştırılması ile hazırlanan beklenti endeksinde iyimser beklentiler yönündeki gelişimin 2002 yılının son çeyreğinde hızlandığı belirtilen raporda, bu çerçevede oluşan güven ortamına paralel olarak iç talebin önemli ölçüde canlanacağının öngörüldüğü bildirildi. 
     
     KAMU-ÖZEL SEKTÖR 

     Bu noktada kamu sektörünün fiyatlama ile maaş ve ücret politikaları kadar, özel sektörün fiyatlama ve gelirler politikalarının da önem kazanacağı kaydedilen raporda, şöyle denildi 
     ''Piyasalarda, kamu fiyatları ile özellikle kamu maaş ve ücret artışları, kamunun enflasyonla mücadelede ne kadar samimi olduğunun bir göstergesi olarak alınmakta, beklentileri doğrudan etkilenmektedir. 
     Diğer yandan, özel kesimin iç talepteki canlanmayı kar marjını artırma fırsatı olarak görmemesi hem enflasyonla mücadele açısından hem de enflasyonla mücadelenin maliyetlerinin en aza indirilmesi açısından son derece önemlidir.'' Bu doğrultuda reel ücretlere göz atıldığında 2002 yılının üçüncü çeyreğinde kamu sektöründeki reel ücretlerde artış özel kesimde ise bir gerileme gözlendiği ifade edilen raporda, ''2003 yılında enflasyon hedefine ulaşılması ve enflasyondaki katılığın yenilmesi açısından, kamu kesiminin gelirler politikasının enflasyon hedefiyle uyumlu olarak yürütülmesi temel bir unsur olacaktır'' denildi. 
     
     MALİ DİSİPLİN VE ENFLASYON 

     Uygulanan program açısından mali disiplinin temel göstergesinin faiz dışı fazla hedefi olduğu vurgulanan raporda, ekonomik programla tutarlı faiz dışı fazla hedefine ulaşılmasının borç stokunun çevrilebilirliği sorununu azaltacağı ve dolayısıyla risk primini düşüreceği belirtildi. 
     Raporda, şöyle devam edildi 
     ''Risk priminin düşmesi, reel faizlerin de düşmesini sağlayarak borçların çevrilebilirliğini kolaylaştıran bir süreci mümkün kılmaktadır. 
     Borçların çevrilebilirliği sorunun azaltılması ekonomide beklentilerin ve güvenin iyileşmesi sağlayarak hem ekonomik canlanmayı hem de enflasyonla mücadeleyi kolaylaştırmaktadır.'' Bu çerçevede, yüksek borç stoku nedeniyle borçların çevrilebilirliğinin sorun olduğu ülkelerde, yüksek faiz dışı fazlanın büyüme önünde engel değil, çoğu zaman destekleyici bir faktör olduğu vurgulanan raporda, şöyle denildi 
     ''Dolayısıyla, iç borç stokunun çevrilebilirliğinin en önemli sorunlardan olduğu ülkemizde, gelir dağılımını düzeltme ya da büyümeyi hızlandırmak amaçlı gevşek maliye politikaları, amaçlanan hedefin tam tersi sonuçlar verecek, artan faizler nedeniyle hem gelir dağılımı bozulacak hem de ekonomi büyümeyecektir.'' 
     
     KUR GELİŞMELERİ ENFLASYON 

     Türkiye'de dalgalı döviz kuru rejimiyle beraber kurların bir çapa olarak görülme alışkanlığının yavaş yavaş terk edilmeye başlandığını belirtilen raporda, ancak kur-fiyat ilişkisinin henüz istenilen düzeyde zayıflamadığının gözlendiği bildirildi. 
     Dalgalı kur rejimine geçişin ve enflasyonla mücadelenin başarısı sonucu, kurların fiyatları etkileme hızında bir azalma görülmekle birlikte, Türkiye'de kurların hala orta ve uzun dönemde fiyatları belirleyen değişkenlerin başında yer aldığı kaydedilen raporda, döviz kuru seviyesinde kalıcı olarak algılanan bir sıçramanın enflasyon üzerinde yukarı doğru bir baskı oluşturduğu ifade edilerek, şöyle devam edildi 
     ''Ancak, Türkiye'de son dönemde döviz kurlarındaki değişimin enflasyonu geçmişte olduğu gibi hemen değil, belirli bir gecikmeyle etkilemeye başladığı hakkında önemli ipuçları bulunmuştur. Bu değişimin, talepte canlanma olması durumunda, bir kalıcı olabileceği düşünülmektedir. 
     Ancak dalgalı kur rejimiyle beraber ekonomik birimler döviz kurunun yukarıya doğru olduğu gibi aşağı doğru da hareket edebileceğini öğrenmeye başlamış, geçici ve kalıcı hareketler arasındaki ayrım önem kazanmıştır.'' Bu noktada olası bir Irak operasyonunun süresinin son derece önem kazandığı belirtilen raporda, ekonomik birimlerin kur yükselmesinden kaynaklanacak maliyet artışlarını fiyatlara yansıtmadan önce bir süre beklendiği ve söz konusu artışların geçici olması durumunda fiyatlara yansıtmadığı göz önüne alınırsa, kısa sürecek bir operasyonun dalgalı kur rejiminde enflasyon üzerinde kalıcı bir baskı yaratma ihtimalinin düşük göründüğü vurgulandı. 
     Raporda, şöyle denildi 
     ''Her ne kadar döviz kurlarından fiyatlara geçiş etkisindeki zayıflamanın kısmen iç talepteki durgunluktan kaynaklanmış olabileceği söz konusu olsa da gerek ekonomik birimlerin dalgalı kur rejiminin oyun kurallarını daha iyi öğrenmesi, gerekse uygulanan politikaların kredibilitesinin artması sonucu, talep koşullarından bağımsız olarak, söz konusu geçiş etkisindeki zayıflamanın kalıcı nitelikte olacağı düşünülmektedir.'' 
     





</TEXT>
</DOC>
