<DOC>
<DOCNO> 129553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/08/son/sonspo08.html </URL>
<DATE> 2003/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol... Göztepe sponsor arayışlarını sürdürüyor... 
</HEADLINE>
<TEXT>

     Türkiye Basketbol Ligi'nde yer alan Göztepe, sponsor arayışını sürdürüyor. 
     Göztepe Basketbol Şubesi Başkanı İskender Tuğsuz, sezon başından beri bu çalışmaların sürdüğünü, ancak henüz herhangi bir firma ile anlaşma sağlanmadığını belirtti. 
     Tuğsuz, sponsorluk anlaşması yapılması durumunda firma isminin, takım isminin önüne konmayacağını söyledi. 
     Daha önce TED Kolejliler'de oynayan Robinson ve denenmek amacıyla İzmir'e gelen Booker arasındaki tercihi büyük olasılıkla devre arasında yapacaklarını bildiren Tuğsuz, ''Bu konuda hata yapmak istemiyoruz. Dolayısıyla aceleci davranmayacağız. Bize fayda sağlayacak, takıma güç katacak oyuncuyu tercih edeceğiz'' dedi. 
     İskender Tuğsuz, Beşiktaş'ı yenerek devre arasına moralle girmek istediklerini de belirterek, ''Rakibimiz antrenör değişikliğine gitti, ancak bu bizi etkilemez. Alacağımız bir galibiyet ligde kalma mücadelemizde bize büyük moral sağlayacaktır'' diye konuştu. 
     Göztepe-Beşiktaş karşılaşması, 11 Ocak Cumartesi günü saat 17.00'de Atatürk Spor Salonu'nda başlayacak. 
     





</TEXT>
</DOC>
