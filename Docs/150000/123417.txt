<DOC>
<DOCNO> 123417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/09/dunya/dun02.html </URL>
<DATE> 2002/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD ocakta vurabilir 
</HEADLINE>
<TEXT>

Pentagon, Basra’daki yığınağını yılbaşından sonra Irak’ı vurabilecek seviyeye getiriyor 
     SEMA EMİROĞLU New York 

     Bağdat yönetimi, kitle imha silahına sahip olmadığını vurgulayan yaklaşık 12 bin sayfalık bildirimini BM’ye sunarken, Irak’ın kitle imha silahı geliştirdiğine dair güçlü kanıtlar bulunduğunu savunan Bush yönetimi de, olası bir operasyonun hazırlıklarına hız verdi. Kısa bir süre sonra ABD’nin Basra Körfezi bölgesindeki askeri yığınağının, ocakta Irak’ı vurabilecek seviyeye geleceği belirtiliyor. 
     New York Times’ın haberine göre, ABD, ocakta saldırı başlatmasını sağlayacak kadar ağır tank, gemi, uçak, bomba ve askerlere kısa bir süre içinde sahip olacak. Şu anda ABD’nin bölgede 60 bin kara, deniz ve havacı asker ile 200 savaş uçağının bulunduğunu belirten gazete, sadece Kuveyt’te 9 bin askeri, 24 Apache tipi saldırı helikopteri ve iki zırhlı tugay için ağır teçhizatı bulunduğuna dikkat çekti. Haberde, üçüncü bir tugay için gerekli teçhizatın da, Hint Okyanusu’nda üslenen gemilerle düzenli biçimde bölgeye varmakta olduğu bildirildi. 
     



 DÜNYA 













</TEXT>
</DOC>
