<DOC>
<DOCNO> 135581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/07/ekonomi/aeko.html </URL>
<DATE> 2003/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Emekli edilmeden ayrıldı 
</HEADLINE>
<TEXT>

1974’de çalışmaya başladığı THY’de 1997’den itibaren genel müdürlük görevini sürdüren Yusuf Bolayırlı, emekli edileceğini öğrenince, kendisi 17 Şubat itibariyle emekliliğini istedi 
     EYLEM TÜRK, AYFER YILDIZ 

     Türk Hava Yolları THY Genel Müdürü Yusuf Bolayırlı görevinden ayrılıyor. Genel Müdür, Yönetim Kurulu Başkan Yardımcılığı ve Yönetim Kurulu Üyeliği görevlerini yürüten Bolayırlı 17 Şubat itibariyle emekliliğini istedi. 
     Bolayırlı’nın bu kararı, emekli edilme girişimi üzerine aldığı öğrenildi. 14 Şubat itibariyle emekliye sevkedileceğine ilişkin tebligat yapılacağını öğrenen Boyalırlı, yardımcılarıyla görüştükten sonra, tebligatı beklemeden, görevden ayrılmaya karar verdi. Dün de bu konudaki resmi açıklama yapıldı. 
     Bolayırlı, THY çalışanlarına duygusal bir veda konuşması yaptı. Dün gerçekleştirilen, yeni dönem toplu iş sözleşmesinin ilk protokol görüşmesine katılan Bolayırlı, kısa bir konuşma yaparak, emekliye ayrıldığını bildildi. Bolayırlı, veda konuşmasında, "30 yıldır THY’nin içindeyim. Bu şirketin sayesinde çok şeyler gördük. Bu şirkete karşı vefa borcumuz var. Dün nasıl geldiysek, bugün gitmemiz de gayet doğal. Bunu anlayışla karşılıyorum" dedi. 
     
     Yönetimde değişiklik bekleniyor 
     Hisselerinin çoğunluğu, Başbakan Yardımcısı Abdüllatif Şener’e bağlı Özelleştirme İdaresi Başkanlığı’nın elinde olan THY’de diğer isimlerin de değişeceği konuşuluyor. Bu konuda iki senaryo bulunuyor. Bunlardan biri Yönetim Kurulu Başkanı Cem Kozlu dışındaki tam isimlerin değişeceği. Diğer senaryo ise Kozlu’nun da değişebileceği yönünde. 
     
30 yıldır THY’de      THY’deki görevlerinden ayrılacak olan Yusuf Bolayırlı, İTÜ Uçak Mühendisliği bölümünden 1969’da mezun oldu. Bolayırlı, 1974’te atölye mühendisi olarak THY’de çalışmaya başladı. Bolayırlı, THY’de Bakım Usulleri Müdürü, Teknik Kontrol Müdürü, Uçak Bakım Başkanı ve Genel Müdür Yardımcılığı görevlerinde bulundu. 1991 - 1993 yılları arasında Yönetim Kurulu Üyeliği yapan Bolayırlı, 1997 yılından bu yana Genel Müdürlük görevini yürütüyor. 
     
En güçlü aday yine belediyeden      THY’nin genel müdürlük görevi için Abdurrahman Gündoğdu’nun ismi geçiyor. Gündoğdu da AKP hükümetinin yaptığı diğer bazı atamalardaki gibi İstanbul Büyükşehir Belediyesi kökenli bir isim. 
     Metro’dan sorumlu Ulaşım AŞ’nin genel müdürlüğünü yapan Gündoğdu, görevinden 2 Ocak 2003’te ayrılmıştı. 1961 doğumlu olan Gündoğdu, İTÜ Makina Fakültesi Uçak Mühendisliği’nden mezun olduktan sonra Amerika’da M.I.T.’de eğitimine devam etti. 1994’te Ulaşım AŞ’ye önce Genel Müdür Yardımcısı ve daha sonra Genel Müdür oldu. Bir ay önce bu görevinden ayrıldı. Gündoğdu THY genel müdürlüğü için en güçlü aday olarak gösteriliyor. Bu görev için konuşulan bir diğer isim ise AKP lideri Erdoğan’ı Çin’e götüren uçağı kullanan, THY’nin uçuş işletmeden sorumlu Genel Müdür Yardımcısı Zafer Baysal. 
     
     



 EKONOMİ 
























</TEXT>
</DOC>
