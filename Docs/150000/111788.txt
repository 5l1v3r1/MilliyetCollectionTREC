<DOC>
<DOCNO> 111788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/08/son/sondun09.html </URL>
<DATE> 2002/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Financial Times "ABD Türkiye için AB'ye baskı yapıyor" 
</HEADLINE>
<TEXT>

     ABD'nin Kopenhag Zirvesi'nde Türkiye'ye bir tarih verilmesini sağlamak için AB'ye büyük bir baskı yaptığı öne sürüldü. Financial Times gazetesi, ABD'nin bu tutumunun kısmen olası bir Irak operasyonu için Türkiye'nin taşıdığı stratejik ve coğrafi öneminden kaynaklandığını öne sürerken ABD'nin Kıbrıs Temsilcisi Thomas Weston'un "Türkiye, bu reformlarla harika bir ilerleme sağladı. Bu ilerleme hepimiz için sürpriz oldu. Komisyonun Türkiye konusunda objektif ve adil bir değerlendirme sunacağına güveniyorum" sözlerine de yer verdi. 
     İngiliz gazetesi, "ABD, Türkiye'nin AB Üyeliği İçin Baskısını Artırıyor" başlıklı haber yorumunda AB'nin Türkiye'ye müzakere tarihinin verilmesi için giderek artan bir biçimde ABD'nin baskılarına maruz kaldığını savundu. 
     Avrupalı bir diplomatın "Bir hafta geçmiyor ki Washington, Avrupa Komisyonu ve üye devletlerine Türkiye'ye AB üyeliği için bir perspektif verin demesin" sözlerine dikkat çeken gazete, "ABD, halen en azami baskı yapıyor kısmen Irak'a karşı askeri bir operasyon başlatma kararını verirse Türkiye'nin taşıdığı stratejik ve coğrafi önemden dolayı" diye yazdı. 
     ABD'nin Kıbrıs Temsilcisi Thomas Weston'un Financial Times'e yaptığı açıklamalarına da yer verilen haberde Weston'un ABD'nin Doğu Akdeniz konusundaki görüşlerini dost ve müttefikleriyle görüşmekten çekinmediğini belirterek" "Görüşlerimizi tüm dostlarımıza ve müttefiklerimize kuvvetli bir biçimde dile getirdik" sözlerine dikkat çekildi. 
     Financial Times, ABD'nin, "AB'nin 2004 yılının ortalarında yapacağı genişlemenin ardından uzun bir süre yeni üye almak istemeyeceğinden kaygı duyduğunu" belirterek bir ABD diplomatının "Avrupalıların, AB'de demir atmış, istikrarlı, refah içinde ve demokrat bir Türkiye'nin hepimizin yararına olacağını anlamalıdır" değerlendirmesine de yer verdi. 
     AB'nin 1999 yılında Helsinki Zirvesi'nde Türkiye'ye adaylık statütüsünü, dönemin ABD Dışişleri Bakanı Madeleine Albright'in üye devletler üzerinde büyük bir baskı yapmasından sonra tanıdığını savunan gazete, ABD'nin baskısının Aralık'taki Kopenhag Zirvesi'ne kadar daha da artırılacağını öne sürdü. 
     Avrupa Komisyonunun İlerleme Raporunda Türkiye'ye bir tarih verilmesini önermediğini kaydeden gazete, Komisyon'un müzakerelere başlanabilmesi için Türkiye'nin Kopenhag kriterlerini yerine getirmesi gerektiğini söylediğini belirtti. 
     Bu arada, Çarşamba günü Brüksel'i ziyaret edecek olan Thomas Weston, Financial Times'e yaptığı açıklamalarda, Komisyon'un Türkiye'de Ağustos ayında onayladığı reformların önemini kabul edeceğini umduğunu söyledi. "Türkiye, bu reformlarla harika bir ilerleme sağladı. Bu ilerleme hepimiz için sürpriz oldu" dedi. Türkiye'nin bu reformların Kopenhag kriterlerini yerine getirmeye çalıştığına dikkat çeken Weston, Komisyon'un raporunda Türkiye konusunda objektif ve adil bir değerlendirme yapacağına güvendiğini de söyledi. 
     Financial Times, Komisyon ve çoğu AB ülkesinin Türkiye'ye bir tarih verilmesi konusunda ciddi kuşkuları olduğunu belirtirken de bir Komisyon yetkilisinin, "Birçok üye devlet AB'yi Hıristiyan bir klüp olarak görüyor. 
     Türkiye'yi üye yapmanın maliyeti çok büyük olur" sözlerine de yer verdi. 
     





</TEXT>
</DOC>
