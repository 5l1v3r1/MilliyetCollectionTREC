<DOC>
<DOCNO> 100574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/07/son/sonspo21.html </URL>
<DATE> 2002/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Özkan Sümer , Koreli oyuncu Ahn ile ilgilenmediklerini söyledi 
</HEADLINE>
<TEXT>

     Trabzonspor Kulübü Başkanı Özkan Sümer, 9 Ağustos Cuma günü Fenerbahçe ile kendi sahalarında yapacakları maçın iki kulüp açısından da prestij ve moral bakımından çok önemli olduğunu söyledi. 
     Aria telefon firmasıyla forma reklamı sponsorluğu anlaşması imzalandıktan sonra 4 büyük kulübün başkanları otelde yaklaşık 1 saat süren bir toplantı yaptı. 
     Toplantı sonrasında Fenerbahçe Kulübü Başkanı Aziz Yıldırım, Galatasaray Kulübü Başkanı Özhan Canaydın ve Beşiktaş Kulübü Başkanı Serdar Bilgili herhangi bir açıklama yapmazken, Trabzonspor Kulübü Başkanı Özkan Sümer, kendisine yöneltilen soruları yanıtladı. 
     Sümer, Fenerbahçe ile yapacakları maçın favorisini şimdiden göstermenin mümkün olmadığını belirterek, ''Bu maç hem prestij hem de moral açısından önemli. Biz iyi başlamak istiyoruz. Favoriyi söylemek mümkün değil. Dolayısıyla bu tür maçlarda sonucu tahmin etmek zor. Kazanma umudumuz yüksek'' dedi. 
     Birinci Süper Futbol Ligi'nin İstanbul temsilcileri Galatasaray, Beşiktaş, Fenerbahçe ve İstanbulspor'un statlarda yaşanan olaylara son verilmesi amacıyla taraftarlarla ilgili aldıkları kararların yanında olduklarını vurgulayan Sümer, ''Bu doğru düşünce şu anda yaşama geçirilmeye çalışılıyor'' diye konuştu. 
     Bu kararları desteklediklerini anlatan Sümer, 9 Ağustos Cuma günü yapacakları Fenerbahçe maçıyla ilgili de şunları söyledi 
     ''Geçmişte organize olmadan, yani bir kitle oluşturmadan Trabzon'da maçı izlemeye gelen taraftarlar vardı ve bunlar hiçbir sorun yaşamıyordu. Yani bireysel olarak maçı izlemeye gelenler, bizde hiçbir sıkıntı yaşamazlar. Dolayısıyla bu doğrultuda onların güvenliğinden kendimizi sorumlu hissetmekteyiz.'' Özkan Sümer, transfer konularında yöneltilen soruları yanıtlarken, 31 Ağustos'a kadar çalışmalarının süreceğini ifade etti. 
     Trabzonspor Kulübü Başkanı, ''İhtiyacımızı karşılayabilecek ve maliyeti de uygun olan futbolcuyu kadromuza katarız. Ağustos sonuna kadar zamanımız var'' dedi. 
     Sümer, ''Güney Koreli futbolcu Ahn ile ilgileniyor musunuz'' sorusuna ise ''Hayır'' diye yanıt verdi. 
     





</TEXT>
</DOC>
