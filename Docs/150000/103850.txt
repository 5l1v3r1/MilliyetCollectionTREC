<DOC>
<DOCNO> 103850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/25/yazar/sazak.html </URL>
<DATE> 2002/08/25/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Günbatımı Hasankeyf 
</HEADLINE>
<TEXT>

     Ağustos sıcağında Hasankeyf’te bir akşamüzeri, hayata dönüş gibi. Yol Geçen Hanı’nda kahve molası ve Dicle’nin durgun akan serinliğinde çardak altında yenilen akşam yemeği. 
     Antik kent Hasankeyf’teyiz. 
     Güneydoğu’da şiddetin kol gezdiği dönemde Batman - Mardin - Diyarbakır hattında helikopterle kuşbakışı üzerinden geçtiğimiz Hasankeyf’te ilk kez ayağımız yere basıyor. Suya eriyor Mezopotamya uygarlığının 21’inci yüzyıla taşınan bu görkemli kalesi, kültür varlıklarının korunması için ayağa kalkan bir avuç gönüllünün çabası olmasa, tarihi köprüsüyle, camileri, sarayı ve türbesiyle Ilısu Barajı’nın suları altında kalacaktı. 
     Neyse ki baraj projesi askıda ve Hasankeyf’i yutacak sular keyifli bir akşam yemeğinde Dicle kenarına dizilen tahta masaların hizasından yukarıda değil. Hasankeyf Güneydoğu turizminin parlayan yıldızı. Yerli yabancı turistler, film ekipleri Batman’a yarım saat uzaklıktaki tarih ve doğanın birleştiği inanılmaz güzelliğe akın ediyorlar. 
     Hasankeyf’te günbatımı olağanüstü. 
     Binlerce yıllık bu hazineyi sular altında bırakmak hangi aklın ürünüydü Artuklular döneminde yapılan eski köprüye yakın El - Rızk Camii’inden Dicle’nin büyülü sularını izlerken Hasankeyfli dostlarla konuştuk. Aralarında Fırtına Deresi’ni koruma kampanyaları sırasında çevrecilere Hasankeyf’i kurtarma’ çağrısı yapan sivil toplumcular vardı. İşte asıl keyfi o zaman aldık Yazılar boşa gitmemiş, binlerce yıllık tarihi sulara gömecek kafalar, Hasankeyf’i kurtaracak yeni projeler üzerinde düşünmeye başlamışlardı. 
     Benzer hata Belkıs Zeugma’da yapıldı. 
     Bölgenin sular altında kalacağı 33 yıldır bilinmesine karşın Zeugma’nın kurtarılması antik kentin üçte biri sular altında kalmak üzereyken gündeme geldi. 
     İnsan böyle zamanlarda Su akar, Türk bakar’ sözüne güvenmek istiyor ama baraj müteahhitlerine kültür varlığıymış, tarihmiş vız geliyor. Gaziantep müzesine giderek, Zeugma’dan çıkarılan mozaikleri ve ünlü Çingene kızı’nı gördük. 
     Anlatılanlara bakılırsa, Zeugma’yı arkeologlardan önce define avcıları ve kaçakçılar keşfetmiş. Harabelerin değeri anlaşılıncaya kadar baraj suları Zeugma’yı yutmaya başlamış. 
     Müzedeki görevliyi dinlerken yılların ihmali karşısında içimiz daraldı. 
     Güneydoğu, tarih ve inanç turizmi açısından görülmeye değer bir hazine. 
     Şanlıurfa’da Balıklıgöl çevresi yeniden düzenlenmiş. Edessa Oteli’nden görüntü Doğu Kudüs gibi. Emniyet Müdürlüğü, sokak çocuklarını eğiterek İngilizce bilen rehber grubu oluşturmuş. Çocuklar kimseyi rahatsız etmeden, zorla bir şeyler satmaya çalışmadan turiste yardımcı oluyorlar. 
     Diyarbakır’da tarihi surların etrafında parklar yapılmış, Vali Cemil Serhadlı’nın yeniden düzenleterek halka açtığı Gazi Köşkü’ Güneydoğu’nun Laila’sı olarak geceyi aydınlatıyor. 
     UNESCO’nun kültür merkezi ilan ettiği Mardin’e dek uzanan GAP turizmi bölge ekonomisine de hayat veriyor. 
     
     







Zurnanın zırt dediği... 


Sola hediye... 


Mahcup bir girişim 


Feri sönmüş yıldızlar 


Kimse kimseye güvenmiyor 


Erkek olmanın yolu, kadın olmamaktan geçer 


Amerika’daki Türkler ve mankafalar... 


Günbatımı Hasankeyf 


Sait Faik’in Sinağrit Baba’sı Derviş mi 


Siyaset bitti Şimdi "Tepki Oyu Havaları" 


Derviş’li CHP borç ve faiz çıkmazını aşabilir mi 


İstanbul’da çöp, elektrik oluyor 


Derviş sınandı, sıra CHP’de... 


</TEXT>
</DOC>
