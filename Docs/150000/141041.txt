<DOC>
<DOCNO> 141041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/06/son/sonspo17.html </URL>
<DATE> 2003/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor'un silahı "taraftarlar"... 
</HEADLINE>
<TEXT>

     İkinci Futbol Ligi A Kategorisi'nde mücadele eden Konyaspor, hafta sonunda yapılacak Büyükşehir Belediyesi Ankaraspor maçına, taraftarların gücünü arkasına alarak çıkmak istiyor. 
     Konyaspor Kulübü Basın Sözcüsü İbrahim Kaplan, hafta sonunda yapılacak maça çok yoğun ilgi olduğunu, merkezdeki taraftarların yanısıra ilçelerden de çok sayıda futbolseverin Konyaspor'u desteklemek için geleceğini kaydetti. 
     Maç günü izdiham yaşanmaması için bilet satışlarının erken saatlerde başlayacağını belirten Kaplan, ''Taraftarlarımız bizim en büyük silahımız. Taraftarlarımızın desteğiyle rakibi yenerek 3 puanı alan taraf olmak istiyoruz'' dedi. 
     Hem futbolcuların hem teknik heyetin, Büyükşehir Belediyesi Ankaraspor karşılaşmasının öneminin farkında olduklarını ifade eden Kaplan, ''Karşılaştığımız yoğun bilet talepleri, maça gösterilen ilginin en büyük göstergesidir. Daha önceki maçlarda olduğu gibi yine öğrenciler, maçı ücretsiz olarak izleyebilecek. Tüm Konyalı sporseverlerden, bu son derece kritik maça gelerek, 90 dakika hiç susmadan destek vermelerini istiyoruz'' diye konuştu. 
     Maç sonunda gülen taraf olmayı ve hedefe emin adımlarla ilerlemek istediklerini belirten Kaplan, takımın cumartesi günü kampa alınacağını sözlerine ekledi. 
     





</TEXT>
</DOC>
