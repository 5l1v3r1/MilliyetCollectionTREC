<DOC>
<DOCNO> 137942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/20/son/soneko14.html </URL>
<DATE> 2003/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD Başkanı Özilhan Vergi oranları kademeli olarak indirilmeli. 
</HEADLINE>
<TEXT>

     Türk Sanayici ve İşadamları Derneği TÜSİAD Başkanı Tuncay Özilhan, kayıtdışı ekonominin mutlaka önlenmesi gerektiğini belirterek, vergi oranlarının da kademeli olarak indirilmesi gerektiğini söyledi. 
     Özilhan, TÜSİAD tarafından Ankara Sheraton Oteli'nde düzenlenen ''Türk Vergi Sisteminde Yeniden Yapılanma İhtiyacı'' konulu seminerde yaptığı konuşmada, Türkiye'nin çok yönlü ekonomik ve sosyal sorunlarla karşı karşıya olduğunu işaret ederken, bütçe disiplininin sağlanmasına öncelik verilmesinin büyük önem taşıdığını kaydetti. 
     Bütçe disiplinini sağlamanın birinci ayağının, harcamaların kontrolü ve kaynak verimliliğinin arttırılması olduğunu belirten Özilhan, ikinci ayağının ise vergi sisteminin yeniden yapılandırılması olduğunu anlattı. 
     Vergi ödeyen kesimler üzerinde artan yükün, Türkiye'nin orta ve uzun dönemli büyüme perspektiflerini tehdit edecek boyutlara ulaştığını ifade eden Özilhan, vergi oranlarının arttırılmasının, yabancı sermayenin gelmemesine ve bunun sonucunda işsizlik oranının artmasına neden olduğunu söyledi. 
     Özilhan, kamunun yeniden yapılandırılmasıyla ilgili yapılan çalışmalarda, Maliye Bakanlığı'nın öncelikli girişimine ihtiyaç olduğunu belirterek, yeniden yapılandırılmış idare ve denetim sisteminin de en gelişmiş teknolojik altyapıya kavuşturulması gerektiğini kaydetti. 
     Kamu sektörü reformunun uzun yıllardır ertelendiğini ve bozuk kamu maliyesi, cari yatırım ve faiz dışı transfer harcamalarında kısıntılarla geçici olarak düzeltilmeye çalışıldığını hatırlatan Özilhan, uygulanan IMF destekli ekonomik programın, kamu sektörü reformu ve vergi reformunu eşanlı olarak öngörmesinin de tesadüf olmadığına işaret etti. 
     
     VERGİ SİSTEMİNDEKİ SORUNLAR VE ÖNERİLER... 
     TÜSİAD Başkanı Özilhan, Türkiye'de vergi adaletinin büyük ölçüde bozulduğunu, sermaye birikimi ve kurumsallaşmanın olumsuz etkilendiğini, uluslararası vergi rekabetinde geri kalındığını, kayıtdışı ekonominin yüzde 50'lere ulaştığını söyledi. 
     Mükelleflerin, gönüllü uyumuna dayanması gereken vergi gelirlerinin, büyük ölçüde, akaryakıt Tüketim vergisi, KDV ve ücretli stopaj vergisine dayandırıldığını anlatan Özilhan, vatandaşların, toplanan vergilerin yerine harcandığına ilişkin güvenlerinin de kalmadığını söyledi. 
     Özilhan, kayıtdışı ekonominin mutlaka önlenmesi gerektiğini işaret ederken, ''Vergi idaresi ve vergi denetiminin altyapısı ve yepyeni bir anlayışla baştan sona yenilenmesi, olmazsa olmaz bir şarttır'' dedi. Kayıtdışı ekonominin azalmasına paralel olarak, vergi oranlarının da kademeli olarak indirilmesi gerektiğini belirten Özilhan, enflasyonun kazanç üzerinde oluşturduğu iki yönlü etkinin, mutlaka düzeltilerek, reel kazançların vergilendirilmesinin hedeflenmesi ve bu amaçla mutlaka enflasyon muhasebesine geçilmesi gerektiğini kaydetti. 
     Özilhan, devlette mutlaka harcama reformu yapılması gerektiğini ve sadece vergi sistemi açısından değil, tüm ekonomik sistem açısından, devlette şeffaflığın mutlaka sağlanması gerektiğini söyledi. 
     ''En önemli konu bu değişimleri yapabilme konusunda, siyasi kararlılığın gösterilmesidir'' diyen Özilhan, bu dönemde artık gerekli siyasi kararlılığın gösterilmesini ümit ettiklerini sözlerine ekledi. 
     





</TEXT>
</DOC>
