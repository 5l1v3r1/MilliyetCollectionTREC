<DOC>
<DOCNO> 114598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/23/yasam/yas01a.html </URL>
<DATE> 2002/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Emine Laval’a bir talip de İzmir’den 
</HEADLINE>
<TEXT>

İzmirli avukat Yusuf Akın, Nijerya’da taşlanarak ölüm cezasına çarptırılan Emine Laval ile evlenmek için Nijerya Büyükelçiliği’ne dilekçeyle başvurdu 
     BAHRİ KARATAŞ İzmir DHA 

     İlk teklif İngiltere’dendi 
     NİJERYALI 31 yaşındaki Emine Laval’ı artık herkes tanıyor. Evlilik dışı bebek sahibi olduğu için şeriat mahkemesince recm taşlanarak ölüm cezasına çarptırıldı. Bebeği sütten kesilince cezası infaz edilecek. Londra Temsilcimiz Nevsal Elevli, Nijerya’ya giderek röportaj yaptığı Laval’a İngiliz gazeteci arkadaşının evlilik teklifini iletmişti, belki kurtuluş olur diyerek, Laval’a bir teklif de İzmir’den geldi. 
     
     Dilekçesini teslim etti 
     LAVAL’IN evlenirse cezadan kurtulup kurtulmayacağı şimdilik bilinmiyor. Ancak İzmir Barosu’na kayıtlı avukat Yusuf Akın, Nijerya’nın Ankara Büyükelçiliği’ne dilekçe vererek, Laval ile evlenmek istediğini bildirdi. Akın, "Ülkenizde taşlanarak öldürülmeyi bekleyen Emine ile evlenmek istiyorum. Uygulamaya son vermek ve bir insan hayatını kurtarmak, bir çocuğun annesiz yaşamasını engellemek için elimden gelen her şeyi yapmaya hazırım" dedi. 
     
     Manevi yaralar açtı 
     21. yüzyılda, bir insanın, insan hak ve özgürlüklerine aykırı usul ve yöntemlerle cezalandırılmasına seyirci kalamayacağını ifade eden Akın, şöyle dedi "Olay bende çok derin manevi yaralar açtı. Öncelikle bu dünyanın bir insanı olarak ve daha sonra Türkiye’de hukukçu kimliğiyle yaşayan bir insan olarak bu üzüntümü anlarsınız. Amacım, kendisiyle evlenip onu bu cezadan kurtarmak." 
     



 YAŞAM 

















</TEXT>
</DOC>
