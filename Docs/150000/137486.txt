<DOC>
<DOCNO> 137486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/18/son/sondun10.html </URL>
<DATE> 2003/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak Dışişleri Bakanı "Çöl, Amerikalılara mezar olacak" 
</HEADLINE>
<TEXT>

     Irak Dışişleri Bakanı Naci Sabri, çölün Amerikalı ve İngiliz askerlerine mezar olacağını söyledi. 
     Arap gazetesi Eşşark El Avsat'ta bugün yayınlanan demecinde Sabri, ABD ve İngiltere'nin çölü işgal etmeye kalkışması halinde, çölün askerlere mezar olacağını belirterek, ''Bütün imkanlarımızla karşı koyacağız ve Irak çölünü ve sınırlarını işgalcilerin mezarı haline getireceğiz'' ifadesini kullandı. 
     1920'lerde Iraklıların bıçak, kılıç, sopa gibi ilkel silahlarla İngiliz ordusunu yenmeyi başardığını hatırlatan Sabri, ''Iraklılar 50 bin İngiliz askerini öldürmüştü. Başkent Bağdat ve diğer kentlerdeki mezarlıklar buna tanıklık etmektedir'' dedi. 
     Mezarlıkların bu kez çölde olacağını belirten Sabri, ''Çünkü bu kez askerler, cesur halkımız sayesinde kentlere giremeyecek'' dedi ve ülkesinin sanki bir saat içinde saldırı olacakmış gibi hazırlandığını söyledi. 
     Arap ülkelerinin savaşı önleyebileceğini belirten Sabri, ''Eğer Arap ülkeleri isterse bunu yapabilir. Bu ülkeler savaşa katılmakta çekinceli davranır ya da saldırgana kolaylıklar sağlamazsa Washington Irak'a saldıramaz'' dedi. 
     





</TEXT>
</DOC>
