<DOC>
<DOCNO> 109116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/23/son/sondun24.html </URL>
<DATE> 2002/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Keops Piramidinin sırrını araştıran robot yeni bir duvar buldu 
</HEADLINE>
<TEXT>

     Mısır'ın Gize bölgesindeki Keops piramidinin gizemlerini araştıran robot, yeni bir kapı ya da duvar buldu. 
     Mısırlı yetkili Zahi Havas, Kraliçe odasından kuzey yönünde piramidin içlerine uzanan daracık koridora sokulan robotun, yeni bir kapı ya da duvara rastladığını açıkladı. 
     Havas'ın açıklamasına göre, mikro kameralarla donatılan robot, Kraliçe odasından 65 metre ileride bu yapıya rastladı. Yapının, aynı robutun geçen hafta güney koridorunda aynı mesafede bulduğu kapıya çok benzediği belirtildi. 
     Zahi Havas, Kraliçe odasından piramidin içlerine uzanan kuzey ve güney koridorlarında ilk duvarların ardında ikinci bir duvar ya da kapı bulunmasının, bu büyük piramitte son yüzyıl içinde yapılan en önemli keşif olduğunu bildirdi. 
     Araştırmacılar, bu koridorların ne amaçla yapıldığını henüz saptayamadı. 
     Güney koridorundaki robot araştırması, bazı televizyon kanallarınca naklen yayınlanmıştı. 
     





</TEXT>
</DOC>
