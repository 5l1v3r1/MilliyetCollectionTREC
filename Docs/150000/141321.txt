<DOC>
<DOCNO> 141321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/07/son/sonspo43.html </URL>
<DATE> 2003/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kocaelispor'da hedef galibiyet... 
</HEADLINE>
<TEXT>

     Türkiye Kupası çeyrek finalinde, Çaykur Rizespor'a elenen Kocaelispor camiasında gözler, 9 Mart Pazar günü yapılacak İstanbulspor maçına çevrildi. 
     Deplasmanda yapacağı İstanbulspor maçının ilk hazırlığını bugün yapan yeşil-siyahlı ekipte, futbolcuların morallerinin bozuk, ancak hırslı oldukları görüldü. 
     Teknik direktör Güvenç Kurtar, ligde çok kritik bir döneme girdiklerini ifade ederek, puan kaybına tahammülleri kalmadığını söyledi. 
     İstanbulspor maçının adeta 6 puanlık maç olduğunu ve bu maçı kazanarak bir seri yakalamak istediklerini belirten Kurtar, şunları kaydetti 
     ''İstanbulspor maçı, belki de ligdeki kaderimizi belirleyecek. Kazanacağımız 3 puanla çok önemli bir avantaj yakalayacağımız kesin. Ancak kaybedersek bizi daha zor günler bekleyecek. Bu nedenle ben ve oyuncularım, İstabulspor maçının önemini çok iyi biliyoruz. Güngören Stadı'na gelecek taraftarlarımızın desteğiyle zor maçı kolaya çevirmek istiyoruz. Bu nedenle pazar günü İstanbul'a gelecek olan her taraftara ihtiyacımız var.'' Bu arada Kocaelispor'da, kart cezalısı Lazarov kadroda yer almazken, sakatlıktan kurtulan Orhan Ak ile gribal enfeksiyona yakalanan Cem Sinan'ın kadroda yer alacağı öğrenildi. 
     İstanbulspor maçının son çalışmasını yarın yapacak olan Körfez ekibi, öğle yemeğinin ardından İstanbul'a giderek kampa girecek. 
     





</TEXT>
</DOC>
