<DOC>
<DOCNO> 149525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/13/son/sondun16.html </URL>
<DATE> 2003/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Şaron, barış için bazı Yahudi yerlerinden vazgeçebileceğini söyledi 
</HEADLINE>
<TEXT>

     İsrail Başbakanı Ariel Şaron, barış için Batı Şeria'daki bazı Yahudi yerleşim yerlerini teslim edeceğini söyledi. 
     Şaron, Haaretz gazetesine yaptığı açıklamada, Irak savaşının büyük değişiklikler umudu getirdiğini belirterek, ''Genel olarak Arap dünyası ve özel olarak Filistinliler sarsıldılar. Bunun için, insanların düşündüğünden daha hızlı olarak bir anlaşmaya varma şansı bulunuyor'' dedi. 
     Ancak barışa ulaşılmasının Filistinlilere bağlı olduğunu belirten Şaron, Filistinlilerin öncelikle liderlerini değiştirmeleri ve terörizmle savaşmaları gerektiğini söyledi. 
     İsrail'in ''yol haritası''yla ilgili temel kaygısının güvenlikle ilgili olduğunu belirten Şaron, yol haritasındaki ilerlemenin uygulama koşuluna bağlı olmasını, yani bir konuda gelişme sağlandığında diğer aşamaya geçilmesini istediklerini kaydetti. 
     Bir diğer temel taleplerinin mültecilerin dönüş hakkı konusu olduğunu belirten Şaron, alışılandan daha ileri giderek, Museviler için tarihsel ve kutsal anlamları olan iki Yahudi yerleşim yerinden Şiloh ve Beyt El söz etti. 
     Şaron, ''Bu yerlerden bazılarını bırakmak zorunda kalacağımızı biliyorum... Bir Musevi olarak bu bana acı veriyor. Ancak çözüme ulaşmak için her türlü çabayı göstermeye karar verdim'' dedi. Ancak Şaron bunu, Filistinli mültecilerin İsrail'deki evlerine dönmesi talebinden vazgeçilmesi koşuluna bağladı. 
     Ariel Şaron, eninde sonunda bir Filistin devletinin kurulacağını da söyledi. 
     





</TEXT>
</DOC>
