<DOC>
<DOCNO> 104195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/27/son/sondun18.html </URL>
<DATE> 2002/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
"Çin Irak'ın dostu" 
</HEADLINE>
<TEXT>

     Irak Dışişleri Bakanı Naci Sabri, ''Irak'ın dostu'' olduğunu yeniden teyit eden Çin Halk Cumhuriyeti'nin Dışişleri Bakanı Tang Ciaşüen ile görüştü. 
     Başkent Pekin'de iki gündür temaslarda bulunan Naci Sabri ile görüşmeye girerken Tang, Sabri'ye, ''Irak'taki ve Irak'la ilgili son aylardaki gelişmeler ziyaretinizin önemini daha da özel kılmaktadır. Çin, Irak'ın dostudur'' dedi. 
     Çin Dışişleri Bakanlığı'ndaki protokol görevlileri, Naci Sabri'ye soru yöneltmesine fırsat vermeden medyayı salondan çıkardı. 
     ABD, Rusya, İngiltere ve Fransa ile birlikte BM Güvenlik Konseyi'nin ''beş büyük nükleer gücünden'' biri olan Çin, geleneksel olarak bir ülkenin başka ülkeye askeri müdahalede bulunmasına kesin karşı çıkıyor. Ancak ABD'nin Irak'a yönelik son tehditleri karşısında Çin, yine ''geleneksel'' tavrını sürdüyor ve ''sert karşı tavır'' almaktan kaçınıyor. 
     Dünya siyasetini çizen Güvenlik Konseyi'nin ''veto'' hakkına sahip beş daimi üyesinden biri olan Çin, 1971'de Tayvan'dan Konsey koltuğunu devraldığından beri bazı kritik kararlarda geleneksel olarak ''çekimser'' kalmakla da hatırlanıyor. 
     Yeni Çin Haber Ajansı Şinhua, Sabri-Tang görüşmesinde ikili ilişkiler ve ortak kaygıların ele alındığını belirtti, ancak ayrıntı vermedi. 
     Çin, Fransa ve Rusya ile birlikte öteden beri, 12 yıl önce Kuveyt'i işgali yüzünden Irak'a uygulanan ambargonun kaldırılmasını savunuyor. 
     





</TEXT>
</DOC>
