<DOC>
<DOCNO> 106684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/10/spor/spo03.html </URL>
<DATE> 2002/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Derbi oynanmalı 
</HEADLINE>
<TEXT>

Fatih Terim, belirli hedefleri olan takımların üst üste maç yapmasının normal olduğunu söyledi, "Biz derbinin oynanmasından yanayız. Bunda ısrar edeceğiz" ifadesini kullandı 
     Biz tarih bildirdik’ 
     GALATASARAY Teknik Direktörü Fatih Terim, Fenerbahçe ile oynayacakları maç için istedikleri tarihi Futbol Federasyonu’na bildirdiklerini söyledi, "Biz prensip olarak bu karşılaşmaların oynanmasından yanayız. Bunda ısrar edeceğiz" dedi. Fenerbahçe derbisini konuşmak için çok erken olduğunu kaydeden tecrübeli hoca, "Önümüzde daha Kocaeli ve Lokomotiv Moskova maçları var. Biz bunları daha çok düşünüyoruz" diye konuştu. 
     
     Biz buna alışığız’ 
     PROGRAMLARINI yaptıklarını ve üç günde bir maç oynayacaklarını belirten Fatih Terim, "Kısa aralıklarla sahaya çıkmanın fiziksel açıdan zorlukları var. Bunun için iyi hazırlanmak gerek. Biz buna alışığız. Belirli hedeflere gidiyorsanız, üst üste maçlar oynamak çok normal" ifadelerini kullandı. Başarılı teknik adam, her oyuncusunun bu zor dönemde hazır olması için gerekli tüm çalışmaları yaptıklarını da sözlerine ekledi. 
     
     Yeniler hazır değil’ 
     ŞAMPİYONLAR Ligi’nde Lokomotiv Moskova ile kıran kırana bir maç yapacaklarını da söyleyen Terim, "Bu karşılaşmanın üzerinde ciddi olarak durulması lazım. Rakibimiz uzun süredir birarada oynayan bir takım görüntüsü veriyor. Spartak Moskova’yı da geçtiler ve şampiyonluğa yakınlar. Favori gösterilmemiz bizi yumuşatmaz, aksine takıma güven verir" dedi. Fatih Terim yeni transferler Christian ile Almaguer’in ise daha hazır olmadığını kaydetti. 
     
Yıldızlar kızdırdı      KOCAELİ maçının hazırlıklarına bir günlük tatilin ardından başlayan Galatasaray’da Teknik Direktör Terim çift kale maçı sürekli durdurmak zorunda kaldı. Oyuncularını sürekli uyaran Terim, Balic ve Felipe’yi yanına çağırarak, "Çok durgunsunuz. Bu ne hal. Dar alanda koşmuyorsunuz" diyerek çıkıştı. 
     ANTRENMANDA Cihan attığı birbirinden şık gollerle büyük alkış aldı. Brezilyalı golcü Christian’ın tüm vuruşlarının direklerden dönmesi dikkat çekti. Saçlarını kazıtan Batista ise yeni imajıyla idmana çıktı. Terim taktik çalışmada büyük bir sürpriz yaparak bu oyuncuyu savunmanın sağında görevlendirdi. 
     
Sakatlar iyileşti      SARI-KIRMIZILI takımda sakatlıkları düzelen Hasan Şaş ve Berkant teknik heyetin yüzünü güldürdü. İki futbolcu dünkü antrenmana katılırken, çift kale de yer aldılar. Bu arada Ergün ile Faruk takımdan ayrı çalıştı. Antrenmana ülkesinin milli takımına giden Sarr ve Mehmet Polat katılamadı. Sarr’ın bugün İstanbul’a geleceği bildirildi. 
     
Sociedad pişman      REAL Sociedad, Milli Takım ve Galatasaray’da üstün performans gösteren Arif’in gidişine adeta ağlıyor. İspanyol basınında yer alan haberlerde sürekli eski Sociedadlı olarak tanımlanan Arif’in, özellikle Slovakya milli maçındaki golleri ve futboluna övgüler yağdırıldı. Başkan Asti, "Arif gibi bir futbolcuya her zaman kapımız açık" diye konuştu. 
     



 SPOR 


























</TEXT>
</DOC>
