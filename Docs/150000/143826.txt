<DOC>
<DOCNO> 143826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/20/son/sondun03.html </URL>
<DATE> 2003/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikan askerleri Kuveyt - Irak sınırına ilerliyor... 
</HEADLINE>
<TEXT>

     Kuveyt'teki Amerikan piyade birliklerinin Irak sınırına hareket ettikleri ve beklenen bir kara saldırısı için mevzilerini aldıkları bildirildi. 
     Amerikan birliklerinde bulunan bir Reuters muhabiri, 3. Piyade Birliği askerlerinin Kuveyt çölünde konuşlandıkları yeri terk ettiklerini ve gece boyunca, sınır yakınında ileri mevziler oluşturmak üzere ilerlediklerini belirtti. 
     Muhabir, askerlerin yeni mevzilerinin Kuveyt-Irak sınırındaki askerden arındırılmış bölgenin dışında olduğunu bildirdi. Askerlerin hepsinin gaz maskesi taşımalarına karşın, kendilerine henüz kimyasal savaş giysilerini giymeleri talimatı verilmediği belirtildi. 
     Öte yandan Amiral John Kelly, USS Abraham Lincoln uçak gemisinde yaptığı açılamada, Irak'a başlatılan operasyonda ABD ordusuna ait 4 kruvazör ve 2 denizaltıdan Irak hedeflerine Tomahawk füzeleri atıldığını söyledi. 
     Kelly, fırlatılan füzelerden büyük bölümünün hedeflere ulaştığını, füzelerden birinin ise fırlatılma aşamasından uçuş aşamasına geçişte başarısız olduğunu söyledi. 
     Abraham Lincoln'den savaş uçaklarının da sabahın erken saatlerinde kalktığı bildiriliyor. Ancak Amiral Kelly bunların görevleri hakkında bilgi vermedi ve "Irak Özgürlük Operasyonunun devam ettiğini" söyledi. 
     





</TEXT>
</DOC>
