<DOC>
<DOCNO> 142996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/16/son/sondun17.html </URL>
<DATE> 2003/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Suriye Devlet Başkanı Esad, İran'da... 
</HEADLINE>
<TEXT>

     Suriye Devlet Başkanı Beşşar Esad, resmi ziyaret için İran'ın başkenti Tahran'a geldi. 
     İran Radyosu'nun haberine göre, Esad, Tahran'daki Mehrabad Havaalanı'na indikten sonra doğrudan Cumhurbaşkanlığı Sarayı'na giderek, Cumhurbaşkanı Muhammed Hatemi ile görüşmeye başladı. 
     Esad'a, Tahran'a bu beklenmedik ziyaretinde Devlet Başkan Yardımcısı Abdülhalim Haddam ve Dışişleri Bakanı Faruk El Şara'nın eşlik ettiği bildirildi. 
     İranlı yetkililerle Irak krizi ve diğer bölgesel konuları ele alacağı kaydedilen Esad'ın, bugün ülkesine dönmesi bekleniyor. 
     Esad'ın İran'a yaptığı bu ikinci ziyaret sırasında dini lider Ayetullah Ali Hameney ile de görüşeceği belirtildi. 
     Suriye Devlet Başkanı Beşşar Esad'ın daha önce Tahran'a yapmayı planladığı resmi ziyaret iptal edilmişti. 
     





</TEXT>
</DOC>
