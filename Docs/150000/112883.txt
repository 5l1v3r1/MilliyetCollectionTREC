<DOC>
<DOCNO> 112883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/14/son/soneko09.html </URL>
<DATE> 2002/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer, EİT Doruk Başkanlığı'nı devraldı... 
</HEADLINE>
<TEXT>

     Cumhurbaşkanı Ahmet Necdet Sezer, Ekonomik İşbirliği Teşkilatı EİT Doruk Başkanlığı'nı, İran Cumhurbaşkanı Muhammed Hatemi'den devraldı. 
     EİT üyesi 10 ülkenin devlet başkanları ve temsilcilerinin Çırağan Palas Kempinski Oteli konferans salonunda yerini almasının ardından zirve başladı. 
     EİT Doruk Başkanlığı'nı 2 yıldır sürdüren İran Cumhurbaşkanı Muhammed Hatemi, buradaki konuşmasına besmele çekerek başladı. 
     İran'ın dönem başkanlığında EİT üyelerinin 2 yıldır kendilerine gösterdikleri yardımlardan ötürü teşekkür eden Hatemi, Türkiye'ye de ev sahipliği için teşekkürlerini iletti. 
     Muhammed Hatemi daha sonra, Cumhurbaşkanı Sezer'i toplantının başkanlığını üstlenmesi için davet etti. Cumhurbaşkanı Sezer ile Hatemi el sıkıştılar. 
     Cumhurbaşkanı Sezer, toplantının açılışında yaptığı konuşmada, Ekonomik İşbirliği Teşkilatı Doruk Başkanlığı'nı 2 yıldır başarıyla yürüten İran'a takdir duygularını bu vesileyle belirtmek istediğini söyledi. 
     ''Türkiye şu andan itibaren devralmış bulunduğu bu önemli sorumluluğu gerektiği biçimde yerine getirebilmek için her türlü çabayı gösterecektir'' diyen Sezer, toplantının basına kapalı olarak devam edeceğini belirterek, basın mensuplarını dışarıya davet etti. Toplantıya 10 dakikalık bir ara verildi. 
     





</TEXT>
</DOC>
