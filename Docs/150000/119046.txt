<DOC>
<DOCNO> 119046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/15/son/sondun16.html </URL>
<DATE> 2002/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan hükümet sözcüsü "Tüm görüşlere saygılıyız" 
</HEADLINE>
<TEXT>

     Yunanistan hükümet Sözcüsü Hristos Protopapas, BM Genel Sekreteri Kofi Annan'ın taraflara sunduğu Kıbrıs planı konusundaki ''tüm görüşlere saygı gösterdiklerini'' söyledi. 
     Protopapas, yaptığı basın toplantısında, Yunanistan Parlamentosu Dış İlişkiler ve Savunma Komisyonu'nun bazı üyelerinin Annan planına karşı çıkmalarına ilişkin soruları yanıtladı. 
     Hükümetin Bakanlar Kurulu'nun aldığı kararlar çerçevesinde politika uyguladığını vurgulayan Protopapas, Başbakan Kostas Simitis'in Annan planını ''müzakereler için bir başlangıç noktası'' olarak değerlendirdiğine dikkati çekti. 
     Protopapas, iktidar partisi PASOK'un Merkez Komitesi ve Parlamento grubunun 28-29 Kasım'da yapacakları toplantılarda konuya ilişkin tüm görüşlerin sergileneceğini de söyledi. 
     Annan'ın Türk tarafının talebi üzerine plan hakkında ilk yanıtın verileceği 7 günlük süreyi uzattığına ilişkin haberlere de değinen Protopapas, bu sabah Rum yönetimi sözcüsü Mihalis Papapetru ile görüştüğünü ve bu haberlerin henüz kesinlik kazanmadığı bilgisini aldığını açıkladı. 
     Protopapas, gazetecilerin Türkiye'de Annan planına ilişkin olarak ''yaşanan görüş ayrılığını'' konu alan sorularını ise ''Türkiye'deki siyasi gelişmeleri yakından izliyoruz, ancak hiçbir biçimde komşu ülkenin içişlerine ilişkin değerlendirme yapmamız söz konusu olamaz'' dedi. 
     Bu arada, Yunan basını, Dışişleri Bakanı Şükrü Sina Gürel'in Annan planına sert şekilde karşı çıktığını belirterek, Türkiye'deki ''askeri-diplomatik kurulu düzen'' ile genel seçimleri kazanan Adalet ve Kalkınma Partisi AKP Genel Başkanı Recep Tayyip Erdoğan arasında bir iç rekabetin doğduğunu iddia etti. 
     Gazeteler, Başbakan Simitis'in Avrupa Sosyalist Partisi toplantısı için bulunduğu Varşova'da dün yaptığı, ''Sayın Erdoğan ile 4 Kasım'daki tebrik telefonundan başka hiçbir görüşmemiz olmadı. O görüşmede de ne Kıbrıs ne de Annan planına ilişkin bir şey söylemedi'' şeklindeki açıklamasına da yer verdiler. 
     





</TEXT>
</DOC>
