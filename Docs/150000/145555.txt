<DOC>
<DOCNO> 145555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/26/son/sonspo19.html </URL>
<DATE> 2003/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Göztepe, İstanbulspor maçı hazırlıklarına başladı... 
</HEADLINE>
<TEXT>

     Birinci Süper Futbol Ligi ekiplerinden Göztepe'de, kulüp profesyonel futbol şubesi sorumlusu Halil Kiraz, Kocaelispor yenilgisini telafi edeceklerini söyledi. 
     Halil Kiraz, yaptığı açıklamada, Kocaelispor karşısında önemli bir avantajı değerlendiremediklerini söyledi. 
     Göztepe'nin ligde kalacağından emin olduğunu belirten Kiraz, ''Kocaelispor mağlubiyetinin telafisi mümkün. İstanbulspor ve Diyarbakırspor maçlarından alacağımız puanlarla bu mağlubiyeti taraftarlarımıza unutturacağız. Göztepe'nin ligden düşmeyeceğini herkes görecek'' diye konuştu. 
     Öte yandan sakatlığı geçen İlhan'ın İstanbulspor maçına yetiştirilmeye çalışıldığı kaydedilirken, burnu kırılan Ercan'ın ancak 2 hafta sonra sahalara dönebileceği belirtildi. 
     
</TEXT>
</DOC>
