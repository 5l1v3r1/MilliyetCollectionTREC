<DOC>
<DOCNO> 109580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/26/ekonomi/eko01.html </URL>
<DATE> 2002/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
AB için Kıbrıs şartlı tarih sözü 
</HEADLINE>
<TEXT>

     EYLEM TÜRK 

     TÜSİAD’ın YİK toplantısının ana konusu Avrupa Birliği’ydi AB . TÜSİAD Başkanı Özilhan, Türkiye’nin Kopenhag Kriterleri ile ilgili en hassas konuları sonuca ulaştırdığını ve Ulusal Program’daki 93 maddeden 57’sinin tamamlandığını vurgulayarak, Türkiye’nin AB’den haklı olarak üyelik müzakereleri için tarih istediğini vurguladı. 
     YİK Başkanı Kayhan da özellikle Kıbrıs sorununa dikkat çekti ve "Kıbrıs konusunda kum saati boşalmak üzere" dedi. Kayhan, Kıbrıs’ta güçlü bir müzakereyi dışlamayan, esnek bir politikayla çözüm arayışı içinde olmak gerektiğini kaydetti. 
     Basına kapalı bölümde söz alan KKTC İşadamları Derneği Başkanı Nami Özdil kısa bir süre önce görüştüğü Avrupa Komisyonu’nun Genişlemeden Sorumlu Üyesi Günter Verheugen’in sözlerini aktardı. Birleşmiş Milletler’in seçim sonrasında Türkiye’ye Kıbrıs için çözüm önerisi getireceğini söyleyen Özdil, Verheugen’in "Türkiye birçok şey yaptı. Ama uygulama belirsiz. Eksiklikler var. Türkiye’ye ya Kopenhag’ta tarih veremeyiz, ya da hazır değilsiniz deriz" dediğini anlattı. Özdil, Verheugen’in üçüncü bir yol olarak da "Kıbrıs’a bağlı şartlı bir tarih verilebilir" dediğini söyledi. 
     TÜSİAD üyeleri Kopenhag’ta müzakere tarihi verilmesinin belirli şartlara bağlı olduğunu düşündükleri için çok da umutvar görünmüyor. Yine de Avrupa’daki temaslarında bu yönde baskı oluşturmaya çalışacaklar. 
     TÜSİAD YİK Başkanı Muharrem Kayhan, "Kopenhag Zirvesi’ni son nokta, zirveden çıkacak kararı tek ve son yargı olarak görme eğiliminde değiliz. Mücadele ederek bu hakkı koparacak olan biziz. Bunu herkesin bilmesi lazım" dedi. 
     
     Tekneyle geldiler 
     İki saat süren basına kapalı bölümde üyelere danışmanlık şirketi McKinsey’in "Türkiye’de büyüme ve istihdamın önündeki engeller" konulu çalışmasının sunumu yapıldı. 
     Toplantının gerçekleştirildiği Hasköy’deki Rahmi M. Koç Müzesi’nde eski arabaların sergilendiği bölüm, beş saat süreyle ziyaretçilere kapatılırken, Sakıp Sabancı ve Bülent Eczacıbaşı’nın da aralarında bulunduğu bazı işadamları toplantıya tekneyle geldi. 
     



 EKONOMİ 


















</TEXT>
</DOC>
