<DOC>
<DOCNO> 119141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/15/son/sontur28.html </URL>
<DATE> 2002/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Faciayı çocuklar önledi... 
</HEADLINE>
<TEXT>

     Bursa'da, Uludağ'ın eteklerinde bulunan Alacahırka Mahallesi'ndeki 3 evin çatısına kaya düştü. Oyun oynarken kayaların yuvarlandığını görerek mahallelileri uyaran çocuklar, olası facianın önüne geçti. 
     Uludağ'ın eteklerinde bulunan Alacahırka Mahallesi Pınar Sokak'ta oynayan çocuklar, Kızgınkaya Tepesi'nden yuvarlanan kayaları gördü. 
     Çocukların bağırmasıyla kayaları fark eden mahalle sakinleri, evlerini boşalttılar. Dağdan kopan kaya parçaları, Münevver Doğan, Halil Güler ve Veli Çoban'ın evlerinde büyük zarara yol açtı. 
     Kayaların yuvarlanmaya başladığı an deprem olduğunu düşündüğünü söyleyen Veli Çoban, ''Çocukların bağırmaları canımızı kurtardı. Böyle bir tehlikenin bir gün olacağının farkındaydık. Yetkilileri her gün uyarmamıza rağmen kimse ilgilenmedi. Can kaybının olmamasını mucize olarak değerlendiriyoruz'' dedi. 
     





</TEXT>
</DOC>
