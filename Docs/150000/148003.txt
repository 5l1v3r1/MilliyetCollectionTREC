<DOC>
<DOCNO> 148003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/07/siyaset/siy01.html </URL>
<DATE> 2003/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İktidarda başka muhalefette başka 
</HEADLINE>
<TEXT>

Muhalefeti susturan Meclis içtüzüğünü, muhalefetteyken Anayasa Mahkemesi’ne götürüp iptal ettiren AKP’liler iktidar olunca aynı içtüzüğü Meclis’e sundular 
     SALİHA ÇOLAK Ankara 

     AKP, DYP ile birlikte Anayasa Mahkemesi’ne götürüp iptal ettirdiği ve TBMM içtüzüğünün "muhalefeti by - pass eden" düzenlemesine, iktidara gelince geri döndü. 2002’de iptal edilen ve "iktidara çoğunluğunu kullanarak yasaları temel yasa’ olarak maddeleri tek tek görüşmeden hızla geçirme olanağı" sağlayan içtüzük hükmü, AKP’li vekillerin imzalarıyla Meclis’e sunuldu. 
     AKP’nin daha önce iptal ettirdiği düzenlemeye karşı 2001’de Fazilet Partisi ve DYP yoğun muhalefet yapmış, 51 maddelik teklif üzerindeki tartışmalarda DYP’li Fevzi Şıhanlıoğlu ölmüş, yeniden getirilen küçük paketle bu düzenleme Meclis’ten çıkarılmıştı. 
     O dönem FP ve DYP’nin, "uzlaşma rafa kaldırılıyor, totaliter dönem başlıyor" diye karşı çıktığı hüküm, iktidarın 330 oyla istediği yasayı hızla çıkarmasını sağlıyor. Geçen dönem 350 koltuğu bulunan koalisyona, muhalefeti devre dışı bıraktığı için tepki gösteren eski FP’li yeni AKP’liler, şimdi 364 koltukla aynı yolu kullanıp CHP’yi devre dışı bırakmak istiyor. İktidarların muhalefet engelini aşmak için değiştirmek istediği 91. maddenin iptal edilen halinde, bir yasanın temel yasa olarak görüşülmesine Genel Kurul’da üye tamsayısının beşte üçünün oyuyla karar verilebileceği hükme bağlanıyor. 
     AKP’nin önerisinde de aynı hüküm yer alıyor ve ayrıca "Bu takdirde bölümler maddeler okunmaksızın ayrı ayrı görüşülür ve oylanır. Bölümler üzerinde verilen önergelerin kabulü halinde, o bölüm kabul edilen önergelerle birlikte oylanır. Bölümlerin görüşülmesinde maddelerin görüşülmesine ilişkin hükümler uygulanır" deniliyor. 
     


SİYASET 





















</TEXT>
</DOC>
