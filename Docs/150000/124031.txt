<DOC>
<DOCNO> 124031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/11/son/sontur22.html </URL>
<DATE> 2002/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakanlar Kurulu "Türkiye ile müzakereler 2003'te başlamalı" 
</HEADLINE>
<TEXT>

     Devlet Bakanı ve Başbakan Yardımcısı, Hükümet Sözcüsü Abdullatif Şener, Kopenhag Zirvesi'nde Türkiye'ye mutlaka bir müzakere tarihi verilmesini beklediklerini belirterek, ''Biz bu müzakere tarihinin 2003 yılı içerisinde çıkması gerektiği görüşünü ifade ediyoruz'' dedi. 
     Şener, 3 saat 50 dakika süren Bakanlar Kurulu'nun gündemine ilişkin gazetecilere açıklamalarda bulundu. 
     Şener, Başbakan Abdullah Gül'ün, kabine üyelerine, Türkiye'nin AB üyeliğinde gelinen süreç hakkında bilgi verdiğini söyledi. 
     Gül'ün, zirve için bu akşam Kopenhag'a gideceğini hatırlatan Şener, zirvede verilecek kararın, hem Türkiye, hem AB, hem de dünyanın önümüzdeki dönemde alacağı şekil açışından önemli olduğunu belirtti. 
     Cumhuriyet tarihinin AB'ye yönelik olarak en yoğun lobi faaliyetinin, ilk günden itibaren sürdürüldüğünü ifade eden Şener, ''Bir taraftan Sayın Genel Başkanımız Recep Tayyip Erdoğan, diğer taraftan Cumhurbaşkanımız, Başbakanımız, bakanlarımız, sivil kitle örgütlerimiz, Kopenhag Zirvesi'nde Türkiye lehine beklediği bir kararın ortaya çıkması için yoğun faaliyet içerisinde bulunmuşlardır'' diye konuştu. 
     Başbakan Yardımcısı Şener, Gül'ün verdiği bilgiler sonrasında, tam bir mutabakat sağlandığını kaydederek, şöyle konuştu 
     ''Bizim anlayışımıza göre, Kopenhag Zirvesi'nde Türkiye'ye mutlaka bir müzakere tarihi verilmesi beklenmektedir. Biz bu müzakere tarihinin 2003 yılı içerisinde çıkması gerektiği görüşünü ifade ediyoruz. Bu konuda fikir birliği içerisindeyiz. Ve umut ediyoruz ki AB bünyesi içerisindeki bazı farklı görüşlere rağmen, 2003 yılı içerisinde verilecek bir müzakere tarihi ile birlikte bu konuda en olumlu beklenti ortaya çıkmış olacaktır. '' 
     
     ACİL EYLEM PLANI 
     Şener, toplantıda ayrıca, 58. Hükümet'in Acil Eylem Planı'nın gözden geçirildiğini belirtti. 
     Hükümet'in kurulmadan önce yol haritasını çizdiğini, kilometre taşlarını belirlediğini anlatan Şener, hazırlıklı bir hükümet olarak işbaşına geldiklerini, hangi tarihte ne yapılacağını önceden belirlediklerini kaydetti. 
     Şener, 1 ay, 3 ay, 6 ay, 1 yıl ve 1 yıldan sonra yapılması gereken hedefleri belirlediklerini dile getirerek, ilk aşamada, 1 aylık faaliyetlerin önem taşıdığını söyledi. 
     Hükümet Sözcüsü Şener, Bakanlar Kurulu'nda Acil Eylem Planı'nın 1 aylık süre bölümünde yapılan uygulamalar ve gelinen noktanın gözden geçirildiğini kaydetti. Şener, 30 Kasım 2002 tarihinde, Acil Eylem Planı ile ilgili kendisinin koordinasyonunda bir komisyon kurulmasına ilişkin genelge yayınlandığını anımsattı. 
     Acil Eylem Planı'nın ilk 1 aya denk gelen bölümü ile ilgili önemli mesafeler aldıklarını belirten Şener, belirledikleri takvim içerisinde, Eylem Planı'nda belirtilen hususların yerine getirileceğini kaydetti. 
     
     KAMUDA TASARRUF 
     Şener, Başbakanlık'a bağlı birimlerin, icracı bakanlıklara bağlanmasına ilişkin bir düzenleme yaptıklarını bildirerek, sözlerini şöyle sürdürdü 
     ''Lojman kiralarının rayiç düzeye çıkarılacağı, ilk bir aylık icraatlar arasında vardı. Bu konuda, gerekli düzenleme Maliye Bakanlığı tarafından yapılmıştır. İlk bir aylık süre içerisinde yapılması gereken icraatlardan biri, makam araçlarının sınırlandırılmasına yönelik çalışmalardır. Bu konuda da gerekli çalışmalar yapılacaktır. Kamuda tasarruf önemli bir hadise. Biz, önümüzdeki yılı bir tasarruf yılı olarak belirledik. Bu çerçeve içerisinde de makam aracı kullanımına da sınırlar getireceğiz. 
     Taşıt kanunu uygulamasının by pass edilmesine yönelik girişimlerin ortaya çıkmaması için her türlü idari önlemler alınacaktır. Özellikle bazı makam sahiplerinin eş ve çocuklarına yönelik araba tahsislerine imkan sağlamayacak şekilde idari tedbirler sürdürülecektir. Eski bakan ve bürokratlara yapılan araba tahsisleri de tekrar gözden geçirilecek. Ve araba savurganlığı tamamen ortadan kaldırılacaktır.'' Şener, geçici bütçe kanunu ile ilgili tasarının önümüzdeki hafta TBMM'ye sevkedileceğini, Mali Milat uygulaması ile ilgili düzenlemenin ise TBMM'ye gönderildiğini anlattı. 
     
     ''YATIRIMLAR GÖZDEN GEÇİRİLECEK'' 
     Hükümetin, kamu yatırımlarının etkinleştirilmesine önem verdiğini belirten Şener, 2003 yılı yatırım programının, yatırımlar açısından uygulanabilir ve rasyonel bir çerçeve oluşturacak şekilde düzenleneceğini kaydetti. Şener, ''Tüm yatırımlar gözden geçirilecektir. Ülkenin ihtiyacı olan, tamamlanması yakın olan yatırımlara öncelik verilecektir. Ama yatırım stokunun kabarması ve yatırımların anlamsızlaşması da önlenecektir'' diye konuştu. 
     Şener, Bakanlar Kurulu toplantısında, kamu yönetimi reformu konusunun da gündeme geldiğini ifade ederek, kamu yönetimde bürokratik formalitelerin azaltılmasıyla ilgili çalışmalara başlandığını söyledi. 
     58. Hükümet'in gündemini, günübirlik olayların değil, kendisinin belirleyeceğini vurgulayan Şener, hükümetin, uygulamalarını ve programlarını ilan edilen süre içerisinde yerine getirme iradesinde olduğunu belirtti. 
     





</TEXT>
</DOC>
