<DOC>
<DOCNO> 123421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/09/ekonomi/aeko.html </URL>
<DATE> 2002/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu kırmızı çiçek sizi şaşırtacak 
</HEADLINE>
<TEXT>

TÜSİAD, TOBB ve TÜRSAB’ın Avrupa gazetelerine verdiği ilanlarda Türkiye kırmızı bir çiçek olarak gösterilerek, "Şimdi harekete geçin, sonuçlar sizi şaşırtsın" denildi 
     EKONOMİ SERVİSİ 

     Türkiye Odalar ve Borsalar Birliği, Türk Sanayicileri ve İşadamları Derneği TÜSİAD ile Türkiye Seyahat Acentaları Birliği’nin , Kopenhag Zirvesi’nde, Türkiye’nin AB’ye üyelik müzakereleri için karar alınmasını desteklemek amacıyla hazırladığı ilanlar yayınlanmaya başladı. 
     Bazı AB ülkelerinin liderlerinin fotoğraflarına da yer verilen ilanlar, her ülkenin kendi dilinde olmak üzere AB üyesi ülkelerdeki gazetelerde dün ve bugünün yanı sıra yarın da yayınlanacak. Bazı ülkelerde Türkiye’li ve Türkiye’siz iki saksının olduğu ilanlar kullanıldı. 
     
     Bütçesi 1 milyon dolar 
     AB ve AB’ye üye olacak ülkelerin isimlerinin bulunduğu bitki resminin üstünde "Bir şeyi ekip baktığınızda, onun büyümesine yardımcı olursunuz" yazıldı. Türkiye’nin bulunduğu diğer bitki resminde ise yeşil yapraklar içinde açan kırmızı bir çiçek olarak gösterilen Türkiye için "Şimdi harekete geçin, sonuçlar sizi şaşırtsın" denildi. "AB’nin, bir bitki gibi emek verdikçe güçleneceğine" dikkat çekilirken, Türkiye’nin AB’ye kabul ediliş sürecindeki gerekli koşulların büyük bir kısmını da yerine getirdiği kaydedildi. Bütçesi 1 milyon dolar olan ilan kampanyasınin içeriği TÜSİAD tarafından belirlenirken tasarımı da Saatchi Saatchi Güzel Sanatlar tarafından yapıldı. 
     AB’ye üye 15 ülkenin 39 gazetesi ile International Herald Tribune ve European Voice gazetelerinde kullanılacak ilanlarda şöyle denildi "Pek çok bakımdan Avrupa’ya zaten kabul edilmiş bulunuyoruz. AB üyesi olmadan Gümrük Birliği’ni imzalayan tek ülkeyiz. Avrupa Konseyi’nde bulunuyoruz. Ekonomik İşbirliği ve Geliştirme Konseyi’nin üyesiyiz." 
     
     Galatasaray örneği 
     İlanlarda Galatasaray’ın UEFA başarısına da atıfta bulunularak şöyle denildi "Bir futbol takımımız UEFA şampiyonu oldu. On milyon Avrupalı, geçen yıl tatil yapmak için ülkemizi tercih etti. NATO için bir kilometre taşıyız. 1876’dan bu yana bir anayasa geleneğimiz ve 1946’dan bu yana çok partili bir demokrasimiz var. Daha yapacak pek çok şeyimiz olduğunu kabul etsek de, bunlar konusunda geniş bir ulusal görüş birliğine varmış bulunuyoruz ve ileriye doğru gidiyoruz. Kopenhag’da, Türkiye’nin yolunu açmak için tarihi fırsatı kaçırmayın." 
     
Prodi’ye, Yapı ustası ol’ çağrısı      Brüksel’de AB çevreleri tarafından okunan European Voice gazetesine 12 Aralık’ta verilecek ilanda AB Komisyonu Başkanı Romano Prodi’nin fotoğrafı kullanılacak ve şöyle denilecek 
     "Bay Prodi ile bir düşüncemizi paylaşmak istiyoruz. Kalıcı ilişkiler için iyi bir yapı ustası gerekir. Kalıcı yapılar için, iş başlamadan önce sağlam temeller gereklidir. AB’nin mimarları, topluluğa giriş için, sadece belirli ülkelerin doğru referanslara sahip olduğunun bilincinde. Türkiye’de biz, cesur, demokratik ve ekonomik reformlar yapmak için yoğun çaba harcadık" sözleriyle başlıyor. 
     Bazı ülkelerin yasal uygulamalarındaki farklılıklar nedeniyle Almanya, Belçika, Finlandiya, Fransa, Hollanda, İspanya, Lüksemburg ve Portekiz’de başbakanların fotoğraflarına yer veren ilanlar yerine, Türkiye’li ve Türkiye’siz iki saksının olduğu ilanlar kullanıldı. 
     
     İlan yerine broşür 
     Türkiye’nin durumunun 2004’te gözden geçirilerek, müzakerelere Temmuz 2005’te geçilebileceğini açıklayan Almanya ve Fransa liderlerine seslenen ilanlar, fotoğraflarının kullanılması için gerekli yasal süreç nedeniyle gazete ilanlarına yetiştirilemedi. 
     Ancak, hazırlanan anonslar, hükümetler, basın ve Kopenhag’da dağıtılacak broşürlerde yer alacak. Bu ilanlarda, Almanya Başbakanı Gerhard Schröder’e Gerçek dost zor zamanlarda belli olur’, diye sesnildi. Fransa Cumhurbaşkanı Jacques Chirac’a da Özgürlük, eşitlik, kardeşlik’ mesajı iletildi. 
     



 EKONOMİ 



















</TEXT>
</DOC>
