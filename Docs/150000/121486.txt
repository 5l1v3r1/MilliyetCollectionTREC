<DOC>
<DOCNO> 121486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/28/siyaset/siy07.html </URL>
<DATE> 2002/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarih için tarih 
</HEADLINE>
<TEXT>

Cumhurbaşkanı Sezer, Almanya’dan istediği tarihi alamadı. Başbakan Schröder, "Türkiye’ye tarih sinyali verilecek" dedi 
     ÇİĞDEM BAĞRIAÇIK MÜNİR BAĞRIAÇIK Berlin 

     Cumhurbaşkanı Ahmet Necdet Sezer, AB turu çerçevesinde Berlin’den beklediği desteği alamadı. Sezer’e de AKP lideri Recep Tayyip Erdoğan’a geçen haftaki Berlin ziyaretinde olduğu gibi "tarih için tarih" yanıtı verildi. 
     Sezer, dün Belevue Sarayı’nda Almanya Cumhurbaşkanı Johannes Rau tarafından resmi törenle karşılandı. Sezer Rau görüşmesine Dışişleri Bakanı Yaşar Yakış da katıldı. Sezer, daha sonra Başbakan Gerhard Schröder’le yemekli bir toplantıda bir araya geldi. 
     Schröder, ortak basın toplantısında, Türkiye’nin tam üyeliğe giden süreçte zamana ihtiyacı olduğunu belirterek "Şimdi somut soru, tam üyelik için değil, müzakerelerin başlaması için bir tarihin tespit edilmesidir. Almanya olarak AB zirvesinde, Brüksel’de aldığımız kararların da ötesinde bir sinyal verileceğini Sayın Sezer’e açıkça belirttim" dedi. 
     Sezer ise adaylık sürecinin çeşitli aşamalarında Türkiye’ye büyük destek veren Almanya’nın, bu desteği 12 Aralık’ta da sürdürmesini beklediklerini kaydetti. 
     Türkiye’deki reformları takdirle karşıladığını ve Sezer’in buna katkısı olduğunu bildiğini belirten Schröder, "Yeni hükümetin de bu süreci devam ettireceği noktasından hareket ediyoruz" diye konuştu. Schröder, Türkiye’ye tam üyelik perspektifi verilmesinin Almanya’nın milli menfaatlerine uygun olduğunu da vurguladı. 
     
     



 SİYASET 



















</TEXT>
</DOC>
