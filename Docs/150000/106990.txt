<DOC>
<DOCNO> 106990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/11/son/soneko10.html </URL>
<DATE> 2002/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Financial Times "Seçim tartışmaları kaygı yarattı" 
</HEADLINE>
<TEXT>

     Türkiye'de son günlerde yaşanan çalkantıların ve ANAP Genel Başkanı Mesut Yılmaz'ın hükümetin istifasına ilişkin çıkışının piyasalar üzerindeki olumsuz etkileri, yurt dışında kaygı yarattı. Uluslararası finansman ve ekonomik çevrelere seslenen Financial Times gazetesi, politikacıların erken seçimin ertelenmesine ilişkin spekülasyonlarının Türkiye'deki kırılgan finansal piyasaları vurduğunu belirtti. 
     İngiliz gazetesi, seçimde önemli oy kaybına uğramaktan korkan çoğu parti liderinin seçimin ertelenmesini tercih edeceği yolundaki yorumlara dikkat çekerken ANAP Genel Başkanı Mesut Yılmaz'ın, MHP'nin AB reformları için Anayasa Mahkemesine başvurması üzerine üç partili koalisyondan çekilme tehdidinde bulunarak sepkülasyonları iyice yoğunlaştırdığını belirtti. Buna karşın ANAP üyelerinin bile Yılmaz'ın başlıca kaygısının yüzde 10'luk baraj olduğunu kabul ettiklerini kaydeden gazete, ANAP'lı Bülent Akarcalı'nın "Bu, bir hayatta kalma stratejisi" sözlerine dikkat çekti. 
     Türkiye'deki kamuoyu yoklamalarının sadece üç veya dört partinin barajı aşabileceğini gösterdiğini kaydeden gazete, aday listelerinin kesinleşmesi ile küskünlerin sayısının artacağını da ifade etti. Buna karşın 3 Kasım'da seçimin yapılması konusunda çok baskı olduğunu, Cumhurbaşkanı, Türk Silahlı Kuvvetleri, kırılgan finansal piyasalar ve seçmenlerin yüzde 95'inin seçimin 3 Kasım'da yapılmasını istediğini belirten gazete, Lehman Brothers'den ekonomist Tolga Ediz'in "Bir erteleme, felaket olur" değerlendirmesine yer verdi. Ediz, Financial Times'de yayımlanan demecinde seçimin ertelenmesinin IMF'nin desteğindeki economik program açısından daha da belirsizlik yaratacağını savundu. 
     Bu arada Financial Times'e durumu değerlendiren siyaset bilimcisi Ali Çarkoğlu da, seçimlerin planladığı gibi yapılacağını sandığını belirterek, "Çünkü politikacılar biliyorlar ki seçmenler, bir ertelemenin hesabını sorar" dedi. 
     





</TEXT>
</DOC>
