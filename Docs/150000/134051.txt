<DOC>
<DOCNO> 134051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/30/son/sondun02.html </URL>
<DATE> 2003/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ın BM temsilcisinden ABD'ye tehdit 
</HEADLINE>
<TEXT>

     Irak'ın Birleşmiş Milletler BM Daimi Temsilcisi Muhammed El Duri, ABD'nin ülkesine saldırması durumunda bütün dünyada Müslümanların da Amerikan çıkarlarına saldıracağını söyledi. 
     El Duri, Reuters'a yaptığı açıklamada, Endonezya'dan Ortadoğu'ya kadar yayılacak bu saldırıların koordineli olacağına inanmadığını, ama bir işgale karşı kendiliğinden tepkiler oluşacağını belirtti. 
     Irak temsilcisi, ''Arap ve İslam dünyasında Amerikan çıkarları kesinlikle tehlikeye girecek. Bütün bir ülkenin saldırıya uğramasını kabul edemezler'' diye konuştu. 
     El Duri ayrıca, BM Silah Denetim Komisyonu'nu UNMOVIC Başkanı Hans Blix'in BM Güvenlik Konseyi'ne sunduğu rapordaki iddiaları reddeden 7 sayfalık bir mektubu BM Güvenlik Konseyi üyelerine iletti ve Blix'in raporunun ''ABD Başkanı George Bush'a savaş için askeri bir üniforma verdiğini'' söyledi. 
     
     MEKTUP 
     Mektupta ise Blix'in yasak silahlar veya bu silahları yapmak için sürdürülen programlarla ilgili kanıtlar bulamadığı ileri sürülerek, ''Geriye kalan programlar değil, eski programlarla ilgili sorulardır. Irak kanıtları sundu. Denetçilere saklambaç oynamak değil, karşı kanıtları sunmak düşer'' ifadesine yer verildi. 
     Irak mektupta ayrıca, ABD casus uçakları U-2'lerin Irak'ın güney ve kuzeyindeki uçuşa yasak bölgelere girmesi için getirdiği, BM'nin Irak havaalanlarına özel radar sistemleri yerleştirmesi şartını kaldırdıklarını, BM'nin de, uçaklar belirtilen bölgelere girdiklerinde Irak'a bilgi vermeyi kabul ettiğini belirtti. 
     Irak, buna rağmen, uçuşa yasak bölgelerde hemen her gün ABD ve İngiltere uçakları ile ''sürtüşmeler'' yaşandığı için U-2'lerin güvenliğini garanti etmenin zor olduğunu vurguladı. 
     Blix'in raporundaki birçok iddiayı reddeden Irak, biyolojik silah üretiminde kullanılan 650 kiloluk ''bakteriyel üreme maddesi''nin ölçülmesinde bir hata yaptıklarını ve 9 Aralık 2002'de BM'ye verdikleri 12 bin sayfalık silah bildirimi ile 1999'da BM'ye verilen belgeler arasında çelişki olduğunu, durumun yeni bir mektupta açıklanacağını kaydetti. 
     Irak'ın mektubunda ayrıca, BM silah denetçileriyle şimdiye kadar tam işbirliği yaptıkları ve bu işbirliğinin artarak devam edeceği de belirtildi. 
     Bu arada, Irak'ta bulunan boş roket başlıklarının kimyasal madde içermediği bildirildi. 
     Blix, dün BM Güvenlik Konseyi'nde yaptığı açıklamada, bulunan boş başlıklardan birinin laboratuvarda incelendiğini ve kimyasal maddeye rastlanmadığını söyledi. 
     





</TEXT>
</DOC>
