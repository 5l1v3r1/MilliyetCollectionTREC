<DOC>
<DOCNO> 110440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/30/son/sontur50.html </URL>
<DATE> 2002/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
SP ve YTP Danışma Kurulu istedi... 
</HEADLINE>
<TEXT>

     SP ile YTP, Danışma Kurulu'nu toplantıya çağırarak seçimlerin iptal edilmesine ilişkin önergenin 48 saat geçmeden Anayasa Komisyonu'nda görüşülmesini önerdi. 
     TBMM'nin açılmasına bir gün kala seçimlerin ertelenip ertelenmemesi konusunda taktik savaşları yaşanmaya başlandı. 
     SP Grup Başkanvekili Yasin Hatiboğlu ile YTP Grup Başkanvekili Oğuz Aygün'ün imzalarını taşıyan önergede, Adana Bağımsız Milletvekili Ali Gören ile YTP Amasya Milletvekili Gönül Saray Alphan'ın ''Seçimlerin yenilenmesi hakkındaki TBMM kararının iptaline ilişkin teklifleri''nin 48 saat geçmeden Anayasa Komisyonu'nda gündeme alınması ve görüşülmesi istendi. 
     SP Grup Başkanvekili Veysel Candan, seçimlerin ertelenmemesini isteyen partilerin, seçim kararının ertelenmesini görüşmeden Meclis'i kapatmaya çalıştıklarını, bunu önlemek için bir önerge hazırladıklarını bildirdi. Candan, Danışma Kurulu'nda kabul edilmesini beklemedikleri bu önergenin, TBMM'nin tatil kararı alması istemini içeren önergeden sonra TBMM Genel Kurulu'nda görüşülüp oylanacağını söyledi. 
     





</TEXT>
</DOC>
