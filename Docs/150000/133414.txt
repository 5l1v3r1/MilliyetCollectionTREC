<DOC>
<DOCNO> 133414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/27/son/sondun27.html </URL>
<DATE> 2003/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Chirac Denetçilere çalışmaları için daha fazla zaman tanınmalı 
</HEADLINE>
<TEXT>

     Fransa Cumhurbaşkanı Jacques Chirac, BM silah denetçilerine çalışmaları için daha fazla zaman tanınması gerektiğini yineledi. 
     Chirac, BM Silah Denetim Komisyonu UNMOVIC Başkanı Hans Blix ve Uluslararası Atom Enerjisi Kurumu IAEA Başkanı El Baradei'nin Güvenlik Konseyi'ne Irak'taki denetleme süreciyle ilgili 60 günlük raporlarını sunmasından sonra sözcüsü tarafından yayımlanan açıklamasında, Irak'a da denetçilerle tam işbirliği yapması çağrısında bulundu. 
     Sözcü, Cumhurbaşkanı Chirac'ın, Blix ve El Baradei tarafından sunulan raporun sonucuyla ilgili bilgilendirildiğini, Chirac'ın denetçilerin görevlerine devam etmesinden yana olduğunu ve denetçilerin Irak'ın tam işbirliğinden yararlanması gerektiğini söylediğini belirtti. 
     
     ''IRAK HALA BAZI SORULARI YANITLAMALI'' 
     Almanya Dışişleri Bakanı Joschka Fischer de, Blix ile El Baradei'nin sunduğu raporun denetçilerin çalışmalarına devam etmesi gerektiğini gösterdiğini söyledi. 
     Fischer, AB dışişleri bakanları toplantısı için bulunduğu Brüksel'de yaptığı açıklamada, Irak'ın hala silah programıyla ilgili çözüme kavuşmamış soruları yanıtlamasını istedi. 
     ''Savaş bir seçenek değil'' diyen Fischer, ''BM denetçilerinin kesinlikle devam etmesi gereken büyük bir iş yaptıklarını'' söyledi. 
     





</TEXT>
</DOC>
