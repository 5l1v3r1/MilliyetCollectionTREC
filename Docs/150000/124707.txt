<DOC>
<DOCNO> 124707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/15/siyaset/siy03.html </URL>
<DATE> 2002/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Taktik icabı üzgün göründük 
</HEADLINE>
<TEXT>

Başbakan Gül, Müzakereler başlasın, Polonya’dan beter pazarlık yapacağız’ derken, Taktik icabı Rasmussen’in telefonuna çıkmadığını’ açıkladı 
     UTKU ÇAKIRÖZER, ABDULLAH KARAKUŞ Kopenhag 

     Başbakan Abdullah Gül, Polonya’nın, Kopenhag Zirvesi’nde mali yardımın artırılması talebinde "et-süt meselesiyle" toplantıyı saatlerce kilitlediğini belirterek, "Türkiye müzakerelere başladığında, biz de onlardan daha beter pazarlıklar yapacağız" dedi. 
     Kopenhag’daki zorlu müzakerelerin ardından Gül ve Erdoğan, gazetecilerle ayrı ayrı sohbet toplantıları düzenledi. 
     
     Gül aç kaldı 
     Zirvenin iki saat Polonya’nın AB’den alacağı maddi yardımı artırma ısrarından vazgeçmemesi nedeniyle geciktiğini belirten Gül, "Tartışmalar nedeniyle Danimarka Kraliçesi’nin üye ve aday ülke liderlerine vereceği yemek de iptal edildi. Bu Polonya bizi de yaktı. Aç kaldık" diye konuştu. Gül’ün imdadına Erdoğan yetişerek, kendisiyle önceki gece akşam yemeği yedi. 
     
     Hepsi taktikmiş 
     Gül ve Dışişleri Bakanı Yaşar Yakış, karardan memnun olduklarını ancak son düzeltmeler yapılana kadar "taktik icabı" hoşnutsuz göründüklerini söyledi. Gül, "İlk taslak kararı iletmek için gece Danimarka Başbakanı Rasmussen beni aradı. Ama taktik icabı görüşecek bir şey yok’ diyerek telefonuna çıkmadım" dedi. 
     
     Berlusconi umudu 
     Gül, İtalya’nın dönem başkanı olacağı Aralık 2003’teki AB zirvesinde Türkiye’yle ilgili kararın öne çekilmesini umduklarını belirtti. Gül, "Dün önceki akşam aralarında Chirac’ın da bulunduğu 6 - 7 lider gelip Siz reformlara devam edin, biz kararı öne çekeriz’ dediler. İtalya’nın dönem başkanı olduğu 2003’ün ikinci yarısında hazırlanacak ilerleme raporunun olumlu olması için her şeyi yapacağız" şeklinde konuştu. 
     



 SİYASET 













</TEXT>
</DOC>
