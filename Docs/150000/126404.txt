<DOC>
<DOCNO> 126404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/23/son/sonspo11.html </URL>
<DATE> 2002/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Fikstür avantajı Galatasaray'dan yana... 
</HEADLINE>
<TEXT>

     Birinci Süper Futbol Ligi'nde, 18 maçlık ilk bölüm karşılaşmalarının bitiminde lider Beşiktaş'ın 1 maç fazlasıyla 2 puan gerisinde yer alan Galatasaray, 2. bölümde zirve yarışında iddialı ilk 4 takım içinde en iyi fikstür avantajına sahip ekip olarak dikkat çekiyor. 
     Erteleme maçını ezeli rakibi Fenerbahçe ile oynayacak lider Beşiktaş, 2. bölümdeki 18 maçından 10'unu BJK İnönü Stadı dışında oynayacak. Siyah-beyazlı takımın en büyük avantajı ise ezeli rakipleri Fenerbahçe ve Galatasaray ile 2. yarıda karşılaşmalarını kendi evinde yapacak olması. 
     Galatasaray, 16 maçlık 2. bölümde, 9 maçını Ali Sami Yen Stadı'nda yapacak. İstanbulspor ile Güngören Belediye Stadı'nda oynayacağı maçta da seyirci üstünlüğüne sahip olacak Galatasaray, böylece 16 maçlık 2. bölümün 10 maçında seyirci avantajıyla oynayacak. 
     Zirve ortaklarından Gençlerbirliği 16 maçlık 2. bölümde, 7 kez Ankara dışına çıkacak. 
     Fenerbahçe ise kalan 17 maçının 8'ini Kadıköy'de oynayacak. Güngören Belediye Stadı'nda yapacağı İstanbulspor maçında da büyük seyirci üstünlüğüne sahip olacak sarı-lacivertli ekip, bunun dışında 8 kez deplasmana çıkacak. Fenerbahçe'nin en büyük dezavantajı ise Beşiktaş ve Galatasaray ile 2. yarıdaki karşılaşmalarını rakip sahalarda oynayacak olması. 
     





</TEXT>
</DOC>
