<DOC>
<DOCNO> 102670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/19/son/sondun05.html </URL>
<DATE> 2002/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
CNN, El Kaide'ye ait video kasetlerini ele geçirdi. 
</HEADLINE>
<TEXT>

     Amerikan CNN televizyonu, Afganistan'da elde ettiği, El Kaide'ye ait video bantlarını yayınlamaya başladı. 
     CNN'in yayınladığı bantlarda, El Kaide'nin tuzak kurma, adam kaçırma gibi terör eğitimleri, bomba imalatı ve zehirli gazları köpekler üzerinde denemesi gözler önüne seriliyor. 
     Televizyonun Kabil muhabiri Nic Robertson'un Afganistan'da bir kaynaktan elde ettiği 250'den fazla bandın bazılarında, geçen sonbaharda New York ve Washington'da düzenlenen saldırılarla ilgili televizyon programları yer alırken, kasetlerin çoğunun 11 Eylül öncesine ait olduğu bildirildi. 
     CNN, karşılığında para ödemediği kasetlerin sahte olmadığını belirtti, ancak bantların nasıl ele geçirildiği konusunda ayrıntılı bilgi vermedi. 
     Amerikan televizyonu, kaçırma tatbikatı olduğu açıkça belli olan, ''maskeli teröristlerin tozlu bir yolda bir aracın yolunu kestiği'' görüntülerle, sıkı güvenlik altındaki örgüt lideri Usame Bin Ladin'in, gazetecilerle röportaj yaparkenki görüntülerini yayınladı. 
     Öte yandan Beyaz Saray sözcüsü Scott Stanzel, görüntülerle ilgili yorum yapmaktan kaçındı. 
     Bir cam kafes içinde, muhtemelen zehirli gaz denemesinde kullanılan beyaz bir köpeğin görüntülerinden bir kısmını dün yayınlayan CNN, hafta boyunca yeni görüntüler yayınlamayı planlıyor. 
     





</TEXT>
</DOC>
