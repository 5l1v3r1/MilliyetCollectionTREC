<DOC>
<DOCNO> 131549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/17/son/sontur24.html </URL>
<DATE> 2003/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Eğitim Bakanı'nin vizyonu "12 yıllık temel eğitim..." 
</HEADLINE>
<TEXT>

     Milli Eğitim Bakanı Erkan Mumcu, ortaöğretimde okullaşma oranının yükselmesinin önlerine koyduğu bir vizyon olduğunu belirterek, ''Bu da temel eğitimin süresini 12 yıla çıkarmak'' dedi. 
     Mumcu, Dünya Bankası Başkan Yardımcısı Johannes Linn'i makamında kabul etti. 
     Bakan Mumcu, burada yaptığı konuşmada, Dünya Bankası'nın uygarlığı küresel ölçekte yaygınlaştırmak ve küresel uygarlık standardını yaratmak konusunda son derece etkin ve başarılı işlevler gören bir uluslararası organizasyon olduğunu belirterek, ''Çok önemli ve değerli misyonunu geçtiğimiz süreç içerisinde Türkiye'de eğitim ve sağlık sektörlerine gösterdiği yakınlık ve destekle açıkça kanıtladı'' dedi. 
     Linn'in bugünkü ziyaretinin de Dünya Bankası'nın eğitime verdiği önemin sembolik bir örneği olduğunu belirten Mumcu, bugüne kadar yürütülen işbirliğinin çok daha verimli ve etkin olarak sürdürüleceği inancını dile getirdi. 
     
     ''ÖNEMLİ BİR REFORM'' 
     Mumcu, Türkiye'nin geçmiş yıllarda temel eğitim alanında önemli bir reforma imza attığını ifade ederek, bunun temel eğitimin 8 yıla çıkarılması projesi olduğunu belirtti. 
     Bu projenin, her şeyden önce niceliksel açıdan önemli bir kazanım sağladığını dile getiren Mumcu, sözlerini şöyle sürdürdü 
     ''Bu kazanım, okullaşma oranının yani çağ nüfusunun okula devam oranının yüzde 97'ler düzeyine ulaşmasıydı. Ama görünenden daha fazla yarar bunun peşine eklendi. O da ortaöğretimdeki okullaşma oranındaki rakamların inanılması güç biçimde büyümesiydi. Bugün yaklaşık yüzde 70'ler düzeyinde olan okullaşma oranının ilköğretimden ortaöğretime geçişte yüzde 95'ler düzeyini şimdiden bulmuş olması dolayısıyla orta vadede yüzde 100'ün hedeflenebilir olduğunu bize gösteriyor.'' Mumcu, bu eğitimin niteliğinin artırılmasında Dünya Bankası'nın son derece önemli katkılar sağladığını belirterek, bunların başında derslik sayısının artırılması ve fiziki altyapının oluşturulmasının geldiğini kaydetti. 
     Mumcu, Dünya Bankası desteğiyle enformasyon ve komünikasyon teknolojilerinin Türkiye eğitim sistemine kazandırılmasında önemli bir adım atıldığına da işaret ederek, şimdi bu projenin bütün eğitim kurumlarına yaygınlaştırılması gibi bir vizyonları olduğunu söyledi. 
     ''Ortaöğretimde okullaşma oranının yükselmesinin önümüze koyduğu bir vizyon daha var, temel eğitim süresini 12 yıla çıkarmak'' diyen Mumcu, özellikle okul öncesi eğitimi ilköğretim kademesine katabilmek ve mesleki teknik eğitime yönlendirmede başarılı ve demokratik bir sistem kurmak amacında olduklarını ifade etti. 
     Mumcu, Dünya Bankası'nın finansal desteğin yanı sıra tüm dünyadan edindiği bilgi, tecrübe ve yeni ufukları Türkiye'ye aktarmak noktasında da eğitim sistemine katkı sağladığını dile getirerek, yeni hedeflerin başarılmasında da Dünya Bankası ile son derece verimli bir işbirliği yürüteceklerine inandığını sözlerine ekledi. 
     Görüşme, daha sonra basına kapalı devam etti. 
     





</TEXT>
</DOC>
