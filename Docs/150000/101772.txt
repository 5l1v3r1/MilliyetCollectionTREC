<DOC>
<DOCNO> 101772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/14/spor/aspo.html </URL>
<DATE> 2002/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Feyenoord, bunun İstanbul’u da var 
</HEADLINE>
<TEXT>
CEHENNEMDE GÖRÜŞÜRÜZ 
Fenerbahçe, Werner Lorant’ın kadro sürprizine karşın Hollanda’da iyi savaştı. UEFA Şampiyonu karşısında tek hata yaptı, ancak rövanş ve tur ümidini evine kadar taşıdı 
     Ümidini yitirmedi 
     BU yıl Avrupa’da kendine büyük hedefler çizen Fenerbahçe, Şampiyonlar Ligi ön elemesinde karşılaştığı geçtiğimiz sezonun UEFA Şampiyonu Feyenoord’a şanssız bir golle yenildi ama tur ümitlerini yitirmedi. Rakibini ilk yarıda çok iyi kilitleyen ve tek bir pozisyon bile vermeyen Sarı - Lacivertliler, kontrataklarla sonuca gitmeye çalıştı ancak başarılı olamadı. 
     
     Rövanş 27 Ağustos 
     İKİNCİ yarıya da istediği tempoda başlayan Fenerbahçe ilk on dakikadan sonra çok fazla defansa yığılmanın faturasını çabuk ödedi. 64. dakikada Ono’nun vuruşuna engel olamayan Sarı - Lacivertli takım bu şoku üzerinden atmakta fazla gecikmedi. Ortega’nın oyuna girmesinden sonra Feyenoord kalesi zorlandı ancak beraberlik gelmedi. Karşılaşmanın rövanşı 27 Ağustos’ta oynanacak. 
     
Acemi Fransız      BELLİ ki, UEFA’nın kazandırmaya çalıştığı Fransız hakem Stephane Bre piyangosu Fenerbahçe’ye düştü. Özellikle ilk yarıda maçı adeta Feyenoord taraftarıyla yöneten, tribünlerden yükselen her protestoya kulak verip düdüğünü çalan Bre, tam anlamıyla tecrübesizliğini gözler önüne serdi. Faul düdüklerinde modası geçmiş ev sahibi avantajını kullandı. Fenerbahçe lehine tek kararı, ilk yarıda Steviç’in yaptığı kasıtlı hareketi es geçmesiydi. 
     
"Hücum, İstanbul’da"Werner Lorant, oyun kurgusunu defansif düşündüğünü söyledi, "Yine de tur şansımız var" dedi 
     FENERBAHÇE Teknik Direktörü Lorant, yenilgiye rağmen tur şanslarının olduğunu söyledi. Alman hoca, "İlk yarıda daha çok pas yapabilirdik. İkinci yarıda savunma alanını iyi kapattığımız bir anda golü yedik. Presi doğru oturtarak, rakibe şut attırmamak gerekiyordu. 1-0’dan sonra elimize gol fırsatı da geçti. Takım iyi oynadı, ama skordan memnun değilim. 14 gün sonra, sahamızda oynayacağımız rövanşta, 1-0’lık yenilgiye rağmen tur şansımız var" dedi. 
     LORANT, Ortega’yı taktiksel bir nedenle oynatmadığını belirtti ve şöyle devam etti "Oyun kurgusunu biraz defansif düşündüm. Washington’un oynadığı pozisyon çok zordu. Oyuncularımdan çok memnunum. Savaştılar. Lig maçı ve rövanş için hazırlanacağız. Çok hücum oynayamazdık. Hücumu, İstanbul’a bıraktık. Steviç’in randımanından memnunum. Hazır olmadığı kanısına varılamaz. Bir takım, sadece 11 kişiden değil, yedekleriyle tamamen bir takımdır." 
     
Canaydın’dan büyük jest      GALATASARAY Başkanı Özhan Canaydın, karşılaşmadan bir saat önce Başkan Aziz Yıldırım’ı aradı. Canaydın, Feyenoord önünde Fenerbahçe’ye başarılar diledi, "Umarım iyi bir sonuçla dönersiniz" diye konuştu. Yıldırım da Canaydın’a bu jesti nedeniyle teşekkür etti. 
     
Gurbetçi desteği      FEYENOORD deplasmanında Fenerbahçe’yi gurbetçilerimiz yalnız bırakmadı. Tribünleri dolduran üç bine yakın Türk taraftar karşılaşma öncesi yanlarında getirdileri sarı renkli balonları havaya fırlattı. Taraftarlar karşılaşma öncesi pasaport kontrolü yapıldıktan sonra tribünlere alındı. 
     
Rüştü’ye kontrol      BAŞARILI file bekçisi karşılaşma sonrası Teknik Direktör Lorant ile birlikte Münih’e gitti. Uzun süredir sakatlığı nedeniyle tam randımanlı çalışamayan Rüştü’nün Bayern Münih doktoru Wolfart’a muayane olacağı, ardından İstanbul’a döneceği belirtildi. 
     
Rambo basında      GALATASARAY - Samsunspor maçından önce Ali Sami Yen’e Fenerbahçe bayrağı diken akli dengesi bozuk Rambo isimli taraftar, Hollanda basınında da yer buldu. Gazeteler, "Savaşcı taraftar" başlığını kullanırken, Fenerbahçe ile Galatasaray arasındaki rekabatten de bahsetti. 
     
Uyanık imam      ROTTERDAM’DA bulunan Mevlana Camii’nin imamı karşılaşmanın biletlerini 100 Euro’dan sattı. İmam, Feyenoord Kulübü’nden temin ettiği biletleri camiye yardım amacıyla namaz kılmaya gelenlere verdi. Bu arada 30 Euro’luk biletler maç öncesi karaborsada 150 Euro’dan alıcı buldu. 
     
Steviç ucuz kurtuldu      YUGOSLAV futbolcu ilk maçında kırmızı kart görmekten son anda kurtuldu. 35. dakikada kendisine yapılan faul sonrası yere düşen Steviç rakibine tekme attı. Ancak Fransız hakem pozisyonda kartını kullanmadı. 
     
Şampiyonlar Ligi 3.Eleme Turu 1. maçları Maccabi Haifa İsr. -Sturm Graz Avu. 2 - 0 RC Genk Bel. -Sparta Prag Çek Cum. 2 - 0 Apoel K.Rum Kes. - AEK Yun. 2 - 3 Boavista Por. - Auxerre Fra. 0 - 1      
Devler Ligi’nde 11 maç var      ŞAMPİYONLAR Ligi ön elemelerinde bugün 11 karşılaşma oynanacak. Günün programı şöyle S.Donetsk - C.Brugge, Celtic - Basel, Zeljeznicar - Newcastle, Patizan - B.Münih, Milan - S.Liberec, Levski - D.Kiev, Grazer - L.Moskova, Zalaegerszeg - M.United, Rosenborg - Brondby, Sporting - Inter, Barcelona - Legia. Bu karşılaşmaların rövanşları 28 Ağustos’ta oynanacak. 
     



 SPOR 



























</TEXT>
</DOC>
