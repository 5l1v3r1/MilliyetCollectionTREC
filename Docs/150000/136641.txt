<DOC>
<DOCNO> 136641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/14/guncel/agun.html </URL>
<DATE> 2003/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Nazi kurbanı Giritlileri Türk profesör bulacak 
</HEADLINE>
<TEXT>

2. Dünya Savaşı’nda Girit’in ünlü 62 kişisi Naziler tarafından öldürüldü. Yunanlılar, öldürülenlerin kimliklerinin tespiti için adli antropolog Prof. İşcan’dan yardım istedi 
     ÖNAY YILMAZ İstanbul 

     Yunanlılar, İkinci Dünya Savaşı’nda Naziler tarafından öldürülen, aralarında Girit Belediye Başkanı K. Georgeadis’in de bulunduğu, adanın zengin ve önde gelen kişilerinden 62 kişinin kimliklerinin tespit etmesi için, adli antropolog Prof. Dr. Mehmet Yaşar İşcan’dan yardım istedi. 
     Türkiye’ye gelen Girit Adli Tıp Kurumu Başkanı Prof. Dr. Manolis Mihalodimitrakis, İstanbul Üniversitesi Adli Tıp Enstitüsü’nde İşcan’la görüştü. Bir ekip kurarak Girit Adası’na gidecek olan İşcan, öldürülen 62 kişinin ailesinden dokular alarak, mezarda toplu olarak bulunan iskeletlerin kime ait olduğunu belirlemeye çalışacak. 
     
     Dünyada tanınıyor 
     Girit Üniversitesi’nde Adli Patoloji dersleri de veren Mihalodimitrakis, İşcan’ı dünya çapında yaptığı çalışmalardan tanıdıklarını belirterek, "Kendisiyle bir yıl önce irtibat kurduk. O da bu konuda seve seve çalışmak istediğini söyledi. Kendisi bütün dünyada çok iyi tanınan bir antropologdur" dedi. 
     Mihalodimitrakis, 62 kişinin 1942 - 43 yıllarında Girit’in Heraklios kentinde Naziler tarafından katledildiğini belirterek, şunları söyledi 
     "İşgale karşı çıkan bazı Giritliler, Almanlara ve özellikle Alman uçaklarına büyük zararlar vermeye başlamışlardı. Naziler buna karşı bir önlem almak amacıyla Girit’in çok önemli 62 kişisini bir araya getirip idam etti. Bunları kilisede bir toplu mezara gömdüler. Şimdi, ailelerin isteği üzerine bu toplu mezar açılacak. İşcan ve ekibinin liderliğinde, bu iskeletleri inceleyerek bunların kimlere ait olduğunu saptayacağız." 
     
     Türkler Avrupalı 
     Mihalodimitrakis, Yunanlı Başpiskopos Hristodulos’un, "Türkiye’nin Avrupa’da yeri yok" şeklindeki sözlerini hatırlattığımızda, gülerek, "İşcan, alanında dünyanın en iyilerinden. Bu enstitü de yüksek seviyede bir yer. Türklerin Avrupalı olduğuna bundan daha iyi bir örnek var mı Burada olmam yerinizi belli etmiyor mu " dedi. 
     



 GÜNCEL 


















</TEXT>
</DOC>
