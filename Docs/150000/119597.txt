<DOC>
<DOCNO> 119597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/18/son/sontur24.html </URL>
<DATE> 2002/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Okula alınmayan öğrenciler ''eylemci'' zannedildi... 
</HEADLINE>
<TEXT>

     Edirne Emniyet Müdürlüğü'ne bağlı devriye görevi yapan asayiş ekipleri, ceket giymedikleri gerekçesiyle Edirne Lisesi'ne alınmayan 60 kadar öğrenciyi okul önünde görünce ''eylem'' yapıldığını sanarak, tedbir aldı. 
     Edinilen bilgiye göre, Edirne Lisesi'nde eğitim gören 60 kadar öğrenci bu sabah ceket giymedikleri gerekçesiyle okul önünde bekletilerek, derslere alınmadı. 
     Eski İstanbul Caddesi üzerindeki okul binasının önünde toplanan lise öğrencilerinin ''eylem'' yaptığını sanan Edirne Emniyet Müdürlüğü'ne bağlı ekipler, olay yerinde geniş güvenlik önlemi aldı. Kısa süre sonra olayın öğrenci eylemi olmadığı, öğrencilerin ceket giymedikleri için okul idaresince okula alınmadığı ortaya çıktı. Öğrencilerin okula alınmasıyla polis olay yerinden ayrıldı. 
     Milli Eğitim Müdürü Halil İbrahim Yıldız, Edirne Lisesi'nde bir grup öğrencinin, Kıyafet Yönetmeliği'ne uymadıkları gerekçesiyle okula alınmadığını belirtti. 
     Milli Eğitim Müdürlüğü yetkilileri de, okul idarecilerinin daha önceden öğrencileri okula tek tip kıyafetle gelmeleri konusunda uyardığını, bu uyarıyı dikkate almayan 60 kadar öğrencinin de bu nedenle bir süre derslere girmelerine izin verilmediğini söyledi. 
     Öğrenci velileri ise havaların soğuk olması nedeniyle çocuklarının ceket yerine, kaban ve montla okula gittiklerini belirttiler. 
     





</TEXT>
</DOC>
