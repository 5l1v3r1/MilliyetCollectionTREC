<DOC>
<DOCNO> 146543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/31/son/sondun40.html </URL>
<DATE> 2003/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş "İçimizde çok iyi eğitilmiş bir şebeke var" 
</HEADLINE>
<TEXT>

     KKTC Cumhurbaşkanı Rauf Denktaş, ülkede ''devleti yok etmek için büyük çaba harcayan ve bütün direktifleri Rum tarafından alan çok iyi eğitilmiş bir şebeke bulunduğunu'' söyledi. 
     Cumhurbaşkanı Denktaş, bir heyeti kubulü sırasında yaptığı açıklamada, ''İçimizde hakikaten eğitilmiş bir şebekenin, halkımızı kandırmak için büyük ve insafsızca bir mücadele verdiği artık açıktır. Bu, devleti tanımamak ve yıkacaklarını söylemek noktasına kadar gelmişse o zaman herkesin uyanması ve herkesin 'ne oluyoruz, nereye gidiyoruz, bizi nereye getirmek istiyorlar' diye sorması lazımdır'' diye konuştu. 
     ''Tarafların üzerinde henüz mutabık olmadığı Annan planını, ya BM Güvenlik Konseyi kararının bir parçası haline getirmek ya da Rumları Avrupa Birliği'ne alacak anlaşmalara eklemek çabası içerisinde olanlar bulunduğuna'' işaret eden Denktaş, ''Bugün bana gelen internetlerden bunun yapılması direktifinin varolduğunu gördüm. Bu tarafa, Rum tarafından talimatlar geliyor ve bu talimatlara göre hareket ediyorlar'' dedi. 
     Kıbrıs'a barışın 1974 Mutlu Barış Harekatıyla geldiğini, Ada'da eksik olanın sadece iki taraf arasında bir uzlaşma yaratmak olduğunu belirten Cumhurbaşkanı Denktaş, ''Bunun için de şartımız var. Şartımız, eşitliktir, herkesin bizi eşit olarak görmesi ve muamele etmesidir, egemenliğimizin tanınmasıdır. Egemenliğimiz tanınmazsa statümüz yoktur demektir'' diye konuştu. 
     





</TEXT>
</DOC>
