<DOC>
<DOCNO> 133176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/26/ekonomi/eko05.html </URL>
<DATE> 2003/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakanlar Kurulu yeniden yapılanıyor 
</HEADLINE>
<TEXT>

Başbakan Yardımcısı Şahin, kamu reformu çerçevesinde bakanlık sayısı artırılmadan Bakanlar Kurulu’nun yeniden yapılandırılacağını söyledi 
     ANKARA Milliyet 

     Başbakan Yardımcısı Mehmet Ali Şahin, Bakanlar Kurulu’nun yeniden yapılandırılacağını açıklarken, kamu yönetimi reformunun şubat ayı sonuna kadar yasalaştırılacağını kaydetti. 
     Şahin, "Çalışma Hayatında Değişim ve Türk Çalışma Mevzuatı" konulu toplantıda, kamu yönetim reformu için altı bakandan oluşan komisyonun yaptığı çalışmayı çarşamba günü Bakanlar Kurulu’nda tartışmaya açacaklarını belirterek, hükümet olur olmaz, bakanlık sayısını azalttıklarını, ancak bunun çözüm olmadığını kaydetti. Şahin şunları söyledi 
     "Başbakanlık, icracı kurul ve kuruluşların bağlı olduğu hantal bir yapıda. Başbakanlığı sadece koordinasyon görevi yapan organ haline getireceğiz. Bazı bakanlıklar birleştirebilir. Bakanlar Kurulu yeniden yapılandırılacak. Ancak Bakanlar Kurulu’nun şu andaki sayısının üstüne çıkmasının söz konusu olmayacak. Hangi işin, hangi kuruluşların görev alanına girdiği konusunda karmaşa var. Bu, kamuda bir nevi kadastro çalışması yapma çalışmasıdır." 
     Başbakan Yardımcısı Abdüllatif Şener de AKP Genel Merkezi’nde yapılan bir toplantısında "Bakanlık yapıları ile ilgili çalışma bakanlık sayısının azalması şeklinde olmayacak. Daha rasyonel, hizmet verimi esasına dayanan, bir mekanizma kurulacak" dedi. 
     



 EKONOMİ 
















</TEXT>
</DOC>
