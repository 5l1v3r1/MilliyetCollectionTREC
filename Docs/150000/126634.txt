<DOC>
<DOCNO> 126634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/24/son/sontur17.html </URL>
<DATE> 2002/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül ''Her türlü senaryola karşı hazırlanıyoruz'' 
</HEADLINE>
<TEXT>

     Başbakan Abdullah Gül, Irak ile ilgili gelişmelerde ciddi bir noktaya gelindiğini bildirerek, ''Hükümetin bir görevi de Türkiye'yi her türlü senaryo ve gelişmelere göre hazırlamaktır. Bizim de yaptığımız budur. Yoksa Türkiye bir savaşa giriyor, bir çatışmaya giriyor değildir. Böyle bir şey de söz konusu değildir. Bu hazırlıkları bir savaşa hazırlık olarak almamak gerekir'' dedi. 
     Gül, partisinin TBMM Grup toplantısında yaptığı konuşmada, Irak konusunda bilgi verdi. 
     Irak ile ilgili gelişmelerin ciddi bir noktaya geldiğini bildiren Başbakan Gül, şunları söyledi 
     ''Irak bize komşudur. Bize kardeş olan bir ülkedir. İki halk arasında kardeşlik ve akrabalık vardır. Şüphesiz ki orada olup biteceklere kayıtsız kalamayız. Sadece biz değil, hiç kimse kayıtsız kalamaz. Bu bölgede olan bütün devletler daha fazla hassasiyet göstermek zorundadır. İşte son günlerde hükümetimizin Irak meselesine yönelik olarak yaptığı çalışmalar bu çerçeve içindedir. 
     Hükümetin bir görevi de Türkiye'yi her türlü senaryo ve gelişmelere göre hazırlamaktır. Bizim de yaptığımız budur. Yoksa Türkiye bir savaşa giriyor, bir çatışmaya giriyor değildir. Böyle bir şey de söz konusu değildir. Komşumuzda olup bitecek gelişmeler karşısında Türkiye'yi her türlü senaryoya karşı hazırlamak da bizim görevimizdir. Gerek dün Başbakanlık'ta yaptığımız görüşmeler gerek daha önce yaptığımız görüşmeler bu çerçeve içindedir. Bundan sonra bu görüşmeler devam edecektir şüphesiz ki... Bu hazırlıkları bir savaşa hazırlık olarak almamak gerekir.'' Konunun basın organlarında tartışılmasından memnunluk duyduğunu ifade eden Gül, ''Türkiye bir emirlik, bir krallık değildir. Türkiye demokratik, açık bir ülkedir. Olup bitenlerden halkının bilgi edinme hakkı vardır'' diye konuştu. 
     Gül, muhalefeti devamlı bilgilendirdiklerini de belirterek, geçen haftalarda yaptığı görüşmeler hakkında CHP Genel Başkanı Deniz Baykal'a bilgi verdiğini söyledi. Baykal ile bugün yapacağı görüşmede son gelişmeler hakkında bilgi aktaracağını ifade eden Gül, ''Ama hiçbir Hükümet muhalefete bu kadar çok özen göstermemiştir. Biz bu kadar özen gösterirken, bizim de kendilerinden bazı beklentilerimiz vardır. Bunun da dikkate alınacağına ümit ediyorum'' dedi. 
     Başbakan Gül, yarın Kuzeyden Keşif Harekatı ile ilgili Başbakanlık Tezkeresi'nin TBMM'de ele alınacağını belirterek, son gelişmelerin de tartışılacağını söyledi. Gül, Dışişleri ve Savunma Komisyonlarında da özel toplantılar yapılarak üyelere daha detaylı bilgiler verileceğini bildirdi. 
     
     ULUSLARARASI HUKUK 

     Irak'ta olup bitecek her şeyin uluslararası hukuk ve meşruiyet içinde gelişmesini istediklerini kaydeden Gül, bunu muhataplarına da açık açık söylediğini anlattı. Muhataplarına TBMM'nin yetkisinde bulunan konular olduğunu, bunu da Anayasa'nın zorunlu kıldığını aktardıklarını bildiren Gül, konuşmasını şöyle sürdürdü 
     ''Bunları söylerken herhangi bir karara varmış veya bir taahhütte bulunmuş değiliz. Ama ben prosedürü size aktarıyorum. Prosedürü kamuoyuna aktarıyorum. Şüphesiz ki Irak meselesinin askeri, siyasi, stratejik, ticari, ekonomik ve insani boyutlarını enine boyuna titizlikle incelemekteyiz. 
     Bu incelemede ülkemizin ve halkımızın çok yönlü ulusal çıkarlarını ve bölgedeki konumumuzu göz önünde bulundurmaktayız. Ayrıca bölgenin istikrarı ve bölge halklarının esenliğini de dikkate almaktayız. Çünkü bu bölgedeki bütün ülkelerin halklarıyla biz akrabayız. Bunların iyiliği, esenliği hepimizi yakından ilgilendirmektedir. 
     Bunun yanında müttefikimiz ABD'nin kaygı, düşünce ve görüşlerini de ciddiyetle tezekkür etmekteyiz. Hükümetimiz bu konuların anayasal kurumlar, sivil toplum ve reel sektör temsilcilerinin katılacağı istişare sürecinden geçmesine önem vermektedir. Ayrıca bu hafta içinde Ekonomik ve Sosyal Konseyi topluyoruz. Bu işin ekonomik boyutu söz konusu olduğu için Konsey ile bu konuları görüşeceğiz. Onları bilgilendireceğiz.'' AK Parti Genel Başkanı Recep Tayyip Erdoğan'ın da Rusya Devlet Başkanı Putin ile görüşmesinde bu konulara değineceğini anlatan Gül, Erdoğan'ın konunun barışçıl yöntemlerle çözülmesi için herkesin üzerine düşün gayreti göstermesini isteyeceğini bildirdi. 
     
     IRAK'A SESLENİŞ 

     Türkmen Cephesi yetkileriyle görüştüğünü hatırlatan Gül, Talabani ve Barzani ile de görüşeceğini bildirdi. Barışçı bir çözüme ulaşmak için gayretlerini sürdüreceklerini yineleyen Gül, şöyle konuştu 
     ''Bölgede bir savaş çıkması durumunda bütün bu coğrafyanın insanları etkilenecektir. Bu arada Irak'ın da üstüne düşenleri yapması gerekir. Irak yönetimine, BM ile açık ve eksiksiz bir işbirliği içinde bulunmasını ve BM sürecini aksatacak davranışlardan kaçınmasını özellikle hatırlatıyorum. Irak halkına, dost ve kardeş ülkenin başbakanı sıfatıyla bir kez daha tavsiye ediyorum bunları. Irak'ın da çabasıyla barışa bir imkan tanınması halinde Türkiye, Irak'ın uluslararası toplum içindeki güvenli ve itibarlı yerini alması için üzerine düşeni yapacaktır. 
     Bu bölgenin insanları savaşa savaşa kırılmıştır. Bu bölgedeki rejim ve yönetimlere de büyük görevler düşüyor. Lüzumsuz gayretlerin içine girmek, lüzumsuz provokasyonların içine girmek hiçbir zaman bölge halkının lehine olmamıştır. Biz, olup bitenlere kayıtsız kalamayız. Hiç kimsenin talimatıyla hiç kimsenin emriyle, hiç kimsenin emrivakisiyle hareket etmeyiz. Dikkate alacağımız tek husus, ülkemizin, halkımızın çıkarları, bölge halkının huzuru ve barışıdır. Büyük bir sorumlulukla gelişmeleri takip ediyoruz. Bu gelişmelerin barışla sonuçlanması için de elimizden gelen herşeyi yapıyoruz.'' 
     





</TEXT>
</DOC>
