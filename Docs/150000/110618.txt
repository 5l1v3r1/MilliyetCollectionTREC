<DOC>
<DOCNO> 110618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/01/son/sontur16.html </URL>
<DATE> 2002/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğrenciden, öğretmenine dava ''Parmaklarımı koparttı...'' 
</HEADLINE>
<TEXT>

     Bursa'da, bir lisenin müdür yardımcısının, öğrencisinin 3 parmağının kopmasına yol açtığı iddia edildi. 
     Yıldırım Beyazıt Lisesi'nde, geçen öğretim döneminin son günlerinde yaşanan olay, öğrenci E.Ş'nin ailesinin, Cumhuriyet Savcılığı'na suç duyurusunda bulunması ile ortaya çıktı. 
     İddiaya göre, müdür yardımcısı İzzet B. koridorda sohbet eden 9-A sınıfı öğrencilerini, ''içeri girip kapıları kapatın'' diye uyardı. Öğrenciler içeri girerken kapıya tekme atan İzzet B. öğrenci E.Ş'nin sağ elinin kapıya sıkışmasına neden oldu. 
     Sağ elinin işaret, orta ve yüzük parmakları sıkışma anında kopan E.Ş, okula çağrılan babası İsmail Ş. tarafından hastaneye kaldırıldı. Ancak, Devlet ve Uludağ Üniversitesi Tıp Fakültesi hastanelerinde yapılan iki ameliyatta da, kopan parmaklar yerine dikilemedi. 
     E.Ş'nin babası İsmail Ş, olaydan sonra, sadece müdür yardımcısı İzzet B. ile görüştüklerini ve ameliyat parasının temini konusunda kendilerine söz vermesi üzerine şikayetçi olmadıklarını söyledi. 
     Maddi durumunun son derece kötü olduğunu kaydeden İsmail Ş, ''Cahil insanız. Kime, nasıl şikayette bulunacağımızı da bilemedik. Müdür yardımcısı ile görüştük, bize ameliyat için maddi yardımda bulunacağını söyleyince ona inandık. Kızımın ameliyatı için söz verdiği parayı da bize vermeyince, yakınlarımız avukata başvurmamızı önerdiler. Biz de avukat aracılığıyla davacı olduk'' dedi. 
     Bursa Barosu avukatlarından İsmail Eren ise olayın çok sayıda tanığı olduğunu belirterek, müdür yardımcısı İzzet B. hakkında, kamunun açtığı ceza davası dışında tazminat davası da açacaklarını bildirdi. 
     
     ''OKUMA İSTEĞİMİ KAYBETTİM'' 

     Parmakları kopan 15 yaşındaki E.Ş, başarılı bir öğrenci olduğunu, ancak olaydan sonra okuma isteğini kaybettiğini söyledi. E.Ş, ''Öğretmenim beni seninle görülecek hesabım var diyerek tehdit ediyor. Okula gitmekten de korkuyorum'' dedi. 
     Müdür yardımcısı İzzet B. ise iddiaları yalanlayarak, ''Benden para istediler. Vermeyince de davacı oldular. 2 veya 3 milyar lira verseydim bu iş tatlıya bağlanırdı. 31 yıllık öğretmenim. Bugüne kadar hiçbir öğrencime dayak atmadım'' diye konuştu. 
     Bu arada, ailenin suç duyurusu üzerine, müdür yardımcısı İzzet B, Bursa Cumhuriyet Savcılığı'nın talimatıyla gözaltına alındı. Otosansit Karakolu'nda ifadesi alınan İzzet B, sevk edildiği nöbetçi mahkemece, tutuksuz yargılanmak üzere serbest bırakıldı. 
     





</TEXT>
</DOC>
