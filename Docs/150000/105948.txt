<DOC>
<DOCNO> 105948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/05/son/sontur09.html </URL>
<DATE> 2002/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İncirlik'te greve doğru... 
</HEADLINE>
<TEXT>

     Türk Harb-İş Sendikası, başta İncirlik Üssü olmak üzere, yabancı askeri işyerlerindeki toplu iş sözleşmesi görüşmelerinde anlaşma sağlanamaması nedeniyle aldığı grev kararını fiilen uygulamadan önce, işverenin teklifini referanduma gidilmesi amacıyla işçiye sundu. 
     Türk Harb-İş Sendikası Genel Başkan Yardımcısı Enis Sönmez, işverenle yeniden toplu sözleşme masasına oturmak için Adana, Ankara ve İzmir'deki yabancı askeri işyerlerinde çalışan yaklaşık bin 800 işçinin kararını beklediklerini bildirdi. 
     Sönmez, işverenin son ücret teklifini içeren referanduma katılan işçilerin büyük bir bölümünün ''grev yapmama ve son teklifi değerlendirme'' eğiliminde olduklarını tespit ettiklerini söyledi. 
     İşçilerden gizli oylama yapılması teklifi geldiğini anımsatan Sönmez, üyelerinin iradesine güvendiklerini belirterek, ''İşverenin, baskısına kesinlikle izin vermeyeceğimiz garantisini vererek buna gerek duymadık. Biz üyelerimizden aldığımız güçle her zaman mücadelemizi kararlılıkla veririz'' dedi. 
     
     İŞVERENİN KOZU TÜRKİYE'DEKİ ÜCRET SİSTEMİ 
     Sönmez, işverenin en büyük kozunun Türkiye'deki genel ücret düzeyinin düşüklüğü olduğuna işaret ederek, ''Bize, diğer işyerlerini örnek gösteren işverene, önceki sözleşme döneminde 630 bin lira olan ABD dolarının bugün 1 milyon 600 bin liranın üzerine çıktığını anımsattık ve tekliflerini kabul etmedik'' diye konuştu. 
     Sönmez, yarın ya da Pazartesi günü işverenle yeniden görüşme yapacaklarını, bu süreçte referandumun da sonuçlanacağını ve işçilerin yüzde 51'inin grev kararı vermesi durumunda, 7 Ağustos'ta işyerlerine astıkları kararını uygulamayacaklarını kaydetti. 
     Türk Harb-İş Sendikası'nın 1 Nisan 2002 tarihinden geçerli olacak 2 yıl süreli toplu iş sözleşmesinde, ABD'li işveren, her 6 ayda bir enflasyon farkının maaşlara yansıtılmasını, bir sözleşme döneminde 4 kez toplam bin 800 dolar refah payı, sosyal haklarda ise yüzde 65 oranında artış yapmayı öneriyor. 
     





</TEXT>
</DOC>
