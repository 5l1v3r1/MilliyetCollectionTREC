<DOC>
<DOCNO> 144265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/21/son/soneko14.html </URL>
<DATE> 2003/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Dolar, 1 milyon 729 bin liraya yükseldi... 
</HEADLINE>
<TEXT>

     ABD ile hava sahasının nasıl kullanılacağı konusunda yaşanan anlaşmazlık, piyasalara yansımaya başladı. Dolar Kapalıçarşı piyasasında 1 milyon 729 bin liraya yükseldi. 
     Irak Savaşı'nın başlamasının ardından dün sabah 1 milyon 730 bin liradan açılan ve bir ara 1 milyon 738 bin lirayı gören dolar, Merkez Bankası'nın açıklamasının ardından gerilemişti. Dün 1 milyon 699 bin liradan kapanan dolar, tezkere kararının ardından güne 1 milyon 711 bin liradan başladı. 
     Dolar, saat 10.50 itibariyle alışta 1 milyon 712 bin lira, satışta 1 milyon 721 bin liraya çıktı. ABD ile hava sahası ile ilgili yaşanan anlaşmazlık şu sıralarda döviz piyasasında bir hareketlenmeye neden oldu. Dolar 1 milyon 729 bin liraya yükseldi. Euro ise alışta 1 milyon 815 bin satışta 1 milyon 820 bin liradan işlem görüyor. 
     Kapalıçarşı Altıncılar Sokak'taki ayaklı borsada ise güne 1 milyon 707 bin liradan başlayan dolar, 1 milyon 729 bin lira seviyelerine yükseldi. 
     Tezkere ile ilgili olarak ABD-Türkiye ilişkilerinin kısa dönemde piyasalara yön verecek en önemli etken olduğunu belirten Kapalıçarşı ilgilileri, dövizin gün içindeki trendinde, bu yönde gelecek her açıklamanın belirleyici olacağını ifade ettiler. 


     
</TEXT>
</DOC>
