<DOC>
<DOCNO> 103491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/23/spor/spo04.html </URL>
<DATE> 2002/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Brezilya seferi 
</HEADLINE>
<TEXT>

Trabzonspor’un yardımcı antrenörü Ulvi Güveneroğlu, Flumuneseli Roni ile Botofago’da oynayan Tailson’u izlemek üzere bugün Brezilya’ya gidecek 
     Milli Takım’da oynadı 
     TRABZONSPOR’DA Teknik Direktör Samet Aybaba’nın yardımcısı Ulvi Güveneroğlu bugün menajer Miranda ile birlikte Brezilya’ya giderek futbolcu bakacak. Listedeki ilk ismin Flumunese’de forvet olarak görev yapan 26 yaşında ve 1.82 boyundaki Roni olduğu ifade edildi. Daha önce Brezilya Milli Takımı’nın da formasını giydiği belirtilen Roni’de aksilik çıkması halinde rota Botofagolu Tailson’a çevrilecek. 
     
     Asprilla önerildi 
     BORDO - Mavili kulübün peşinde olduğu Real Madridli Edvin Congo için ise İspanyol kulübünün 500 bin dolar kiralama bedeli istediği öğrenildi. Yönetim bu astronomik rakam üzerine geri adım attı. İtalya’da yıllarca forma giyen Kolombiyalı golcü Asprilla için de menajerlerin teklif sunduğu ve bu oyuncunun uygun bir fiyata gelebileceğini bildirdiği belirtildi. Yöneticiler, Brezilya seferinden sonra bu oyuncuyu gündeme alacak. 
     
     Aurelio tamam 
     YÖNETİMİN sözleşmesini iki yıl daha uzatmak istediği Brezilyalı futbolcu Marco Aurelio ile anlaşmaya varıldı. Aurelio, "Trabzonspor’da mutluyum. Eğer anlaşma olursa sevinirim. Şu anda sorun yok gibi" açıklamasını yaparken, Başkan Özkan Sümer ise "Prensiplerde anlaştık, ayrıntıları konuşup bir karara varacağız. Ama gidiş olumlu görülüyor" diye konuştu. Bu arada Bordo - Mavililer, Altay maçının hazırlıklarını sürdürdü. 
     



 SPOR 

























</TEXT>
</DOC>
