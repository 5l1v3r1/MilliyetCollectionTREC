<DOC>
<DOCNO> 127977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/31/dunya/dun06.html </URL>
<DATE> 2003/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
İran depremi buzları kırıyor 
</HEADLINE>
<TEXT>

   'Büyük Şeytan' ABD ile 'Şer Ekseni'nden İran diyalog sürecinde. ABD Dışişleri Bakanı Colin Powell, depremden sonra İran'dan gelen 'cesaret verici' mesajların dostane ilişkilerin yolunu açabileceğini söyledi 
      DIŞ HABERLER SERVİSİ 

   
   26 Aralık'ta İran'ın Bem kentinde meydana gelen ve can kaybının 50 bine çıkmasından korkulan deprem felaketi, 1979'dan beri aralarında diplomatik ilişki olmayan "Büyük Şeytan" ABD ile "Şer Ekseni" ülkesi İran'ı diyalog sürecine soktu. ABD'nin felaketzedelere yardım önerisi aradaki buzları kırdı. 
   ABD Dışişleri Bakanı Colin Powell, son günlerde tutum değiştirdiği gözlenen İran'dan son derece cesaret verici mesajlar geldiğini, bunun ileride Tahran yönetimiyle yeniden diyalog kurulmasına ve dostane ilişkiler geliştirilmesine yol açabileceğini söyledi. 
   
   Olumlu mesajlar 
   Geçirdiği prostat kanseri ameliyatından sonra iyileşmekte olan Powell, Washington Post gazetesine demecinde, "Bir şeyler oluyor ve bu yüzden ileride uygun bir durumda diyalog olasılığını açık tutmalıyız" dedi. 
   İran'ın yeni bir tavır içindeymiş gibi göründüğünü ifade eden Powell, "Yine de h l terör faaliyetleri, El Kaide ve diğer konularda endişelerimiz var" diye konuştu. 
   İran, son zamanlardaki sürpriz tavırlarıyla Batı'ya olumlu mesajlar verdi. Tahran'ın nükleer enerji programı için denetlemelere beklenmedik bir şekilde izin vermesi, ılımlı Arap hükümetleriyle görüşme önerileri yapması ve deprem felaketinde ABD'nin insani yardım önerisini kabul etmesi Washington'da olumlu yankılandı. 
   ABD Dışişleri Bakan Yardımcısı Richard Armitage, Tahran'da bulunan İran'ın BM Daimi Temsilcisi Cevad Zarif'i telefonla arayarak yardım önerdi, Zarif de öneriyi kabul etti. Bunun üzerine ABD askeri uçakları, 20 yılı aşkın bir süreden sonra ilk defa İran topraklarına inerek tonlarca yardım malzemesi ve 100'den fazla uzman götürdü. 
   İki ülke arasında 1979'da ABD'nin Tahran Büyükelçiliği'nin işgal edilmesiyle bozulan ilişkiler kapsamında İran, ABD'yi "Büyük Şeytan" olarak niteliyordu. ABD Başkanı George W. Bush da İran'ı "Şer Ekseni" ülkeleri arasına sokmuştu. 
   
   28 bin defin 
   Öte yandan Bem kentinde, dün itibariyle 28 bini aşkın cesedin enkazdan çıkarılarak defnedildiği açıklandı. İran İçişleri Bakanlığı'ndan bir yetkili ise, ölü sayısının 50 bine ulaşabileceğini söyledi.. 
   
   Erdoğan, önce ABD'ye gidecek    Başbakan Recep Tayyip Erdoğan, depremin ardından "geçmiş olsun" dileklerini iletmek için gitmek istediği İran'a, "ABD gezisi öncesi yanlış anlaşılır" diye gidemedi. Erdoğan'ın İran'a, ocak ayı sonunda yapacağı ABD gezisinin ardından gitmesi planlanıyor. Bugün İran'a gitmek için hazırlık yapan Erdoğan, dün kurmaylarıyla bir araya geldiği toplantıda, bu geziyi üçüncü kez erteleme kararı aldı. Üst düzey bir yetkili, "İran gezisini şimdilik yine askıya aldık. Önümüzdeki günler ne getirir belli olmaz" dedi. Daha önce de Erdoğan'ın İran'a gitmesi için hazırlıklar yapılmış ancak son anda yaşanan tartışmalar nedeniyle vazgeçilmişti. 
   
   Gül, bugün İran'da    Dışişleri Bakanı Abdullah Gül, Bem kentinde meydana gelen deprem nedeniyle Türk halkının dayanışmasını iletmek amacıyla bugün İran'a gidiyor. Abdullah Gül'ün, birkaç saatliğine gideceği İran'da deprem bölgesini ziyaret ederek incelemelerde bulunması da bekleniyor. 
   
   
   
</TEXT>
</DOC>
