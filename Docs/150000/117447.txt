<DOC>
<DOCNO> 117447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/07/dunya/adun.html </URL>
<DATE> 2002/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Güç bende artık 
</HEADLINE>
<TEXT>

ABD’de Cumhuriyetçiler’in Kongre’de çoğunluğu alması, Bush’un ülkeyi muhalefetsiz yönetmesini sağlayacak 
     YASEMİN ÇONGAR Washington 

     ABD araseçimlerinde, Cumhuriyetçi Parti "tarih" yazdı. Başkan George W. Bush’un kişisel popülaritesine dayalı bir kampanya yürüten Cumhuriyetçiler, Beyaz Saray’ı elinde tutan partinin Kongre seçimlerinde kayba uğraması yönündeki genel trendi kırarak, Temsilciler Meclisi’nde çoğunluğu korumayı, Senato’da ise iki yıl sonra yeniden birinci parti olmayı başardı. 
     Araseçimlerin nihai sonucu, kimi yerlerdeki yeniden sayımlar ve Louisiana’daki seçimin ikinci tura kalması nedeniyle, aralıktan önce alınmayacak. 435 üyeli Temsilciler Meclisi’nin tamamını, 100 üyeli Senato’nun üçte birini ve 36 eyaletin valisini yenileyen seçimlerde, Cumhuriyetçiler her üç kategoride de Demokratlar’ı geride bıraktı. Senato’da 51 sandalyeyi garantileyen Cumhuriyetçiler, Temsilciler Meclisi’nde 226 üyeliğe ulaştı. 
     Bush yönetiminin "terörle mücadele" politikasına "halk desteğinin teyidi" diye yorumlanan seçim zaferi, Başkan’ın elini önümüzdeki iki yıl için çok güçlendirdi. Senato’daki yeni Cumhuriyetçi çoğunluk, Bush’a, federal mahkemelere istediği yargıçları ataması ve yeni vergi kesintileri başta olmak üzere, iç politikanın birçok alanında, "muhalefetsiz" yönetim şansı tanıyacak. Dış politikada ise, Bush Beyaz Sarayı, dünyaya karşı artık daha güçlü. Artık Irak dahil her konuda, Bush ekibinin önereceği politikalar Kongre’den rahat destek alacak. 
     
     Siyasetin ünlüleri 
     Seçimlerde, Florida Cumhuriyetçi Valisi ve Başkan Bush’un kardeşi Jeb Bush, görevinde kalmayı başardı. ABD siyasetinin bir başka ünlü ailesini temsil eden, eski Senato lideri ve Cumhuriyetçi başkan adayı Bob Dole’un eşi Elizabeth Dole da, Güney Carolina’dan Senato’ya seçildi. 
     
Türkiye Dostları’ kazandı      ABD Kongresi’nde Cumhuriyetçiler’in sağladığı çoğunluk, dış politikada radikal değişim getirmeyecek. Ancak ABD sağının "şahin" kanadı, sonuçları, ulusal füze savunma sisteminden Irak lideri Saddam Hüseyin’in devrilmesine kadar birçok alanda, kendilerine verilmiş bir destek sayıyor. 
     ABD araseçimlerinin Türkiye’yi etkileyebilecek bir sonucu, Senato komitelerinin başkanlığının Cumhuriyetçiler’in eline geçmesi. Dış İlişkiler Komitesi’nde Demokrat Joseph Biden’ın başkanlığı bırakacak olması, Ankara’yı memnun ediyor. Türk diplomatları, Kıbrıs ve insan hakları konusunda Türkiye’yi eleştirmesiyle tanınan Biden yerine, "Türkiye’nin güçlü dostu" saydıkları Cumhuriyetçi Senatör Richard Lugar’ın gelmesini bekliyorlar. Bush yönetiminin gündemindeki "Türkiye’ye mali destek paketinin" somutlaşması halinde, Cumhuriyetçi çoğunluk sayesinde, Senato’dan daha rahat onay alacağı tahmin ediliyor. Öte yandan, Temsilciler Meclisi’ndeki "Türkiye Dostları" grubunun birçok üyesinin görevlerine yeniden seçilmesi, Ankara’yı memnun etti. 
     



 DÜNYA 











</TEXT>
</DOC>
