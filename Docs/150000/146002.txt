<DOC>
<DOCNO> 146002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/28/son/soneko38.html </URL>
<DATE> 2003/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabancı Holding'in yeni CEO'su Dr. Celal Metin 
</HEADLINE>
<TEXT>

     Sabancı Holding Yönetim Kurulu Başkanı Sakıp Sabancı, Holding'in Chief Executive Officer CEO görevine Dr. Celal Metin'in atandığını açıkladı. 
     Sabancı Topluluğu'nda 33 yıldır çalışan Kantarcı'nın kendi isteğiyle ayrılmasıyla boşalan CEO'luk görevine son olarak Endonezya'da görev yapan Celal Metin atandı. 
     Sabancı yaptığı yazılı açıklamada, Sabancı Holding CEO'su Hazım Kantarcı'nın kendi isteğiyle CEO'luk ve Holding Yönetim Kurulu üyeliği görevinden 11 Nisan tarihinde ayrılacağını ve boşalan CEO'luğa 14 Nisan tarihinden geçerli olmak üzere Celal Metin'in getirildiğini bildirdi. 
     Hazım Kantarcı'nın Sabancı Topluluğu'na 1970 yılında bir uzman olarak katıldığını belirten Sakıp Sabancı, daha sonra bulunduğu üst yönetim kademelerindeki görevlerinde başarılı hizmetler verdiğini ve topluluğun sağlıklı ve başarılı gelişmesine değerli katkılarda bulunduğunu kaydetti. 
     Kantarcı'ya çalışmaları ve katkıları için teşekkür eden Sabancı, Celal Metin'in de yeni görevinde başarılı olacağı inancıyla, kendisine, ailesine, Sabancı Topluluğu'na ve Türkiye'ye hayırlı olması dileğinde bulundu. 
     Lisa, Lassa, Brisa ve Toyotasa şirketlerinde Genel Müdürlük ve Otomotiv Grubu Başkanlığı görevlerinde bulunan Kantarcı, 2000 yılından bu yana Holding'in CEO'luk görevini yürütüyordu. 
     
     YENİ CEO ENDONEZYA'DAN TOPLULUĞA DÖNÜŞ YAPTI 
     Mesleki kariyerine Sabancı Topluluğu'nda başlayan Dr. Celal Metin ise, yeni göreviyle birlikte Endonezya deneyiminin ardından Topluluğa dönmüş oldu. 
     Metin, kimya mühendisliği alanında doktorasını tamamladıktan sonra Sabancı Topluluğu'na 1975 yılında katıldı. 
     1975-1985 yılları arasında Lassa'da çeşitli görevlerde bulunduktan sonra 1985-1987 yılları arasında Lisa Genel Müdürü, 1987-1988 yıllarında Beksa Genel Müdürü olarak hizmet verdi. 
     Celal Metin, 1988 yılından itibaren uluslararası girişimci ve yönetici olarak kariyerini sürdürdü. 
     1988 yılında Endonezya Indocement Group'ta planlama ve projeden sorumlu Başkan Yardımcılığı'na, 1990 yılında yine Endonezya'da Branta Mulia şirketinin CEO'luğuna atandı. 
     Bu yıla kadar süren görevi sırasında Branta Mulia'nın Tayland ve Malezya operasyonlarını da yönetti ve birçok şirketin yöneticiliğini ve kuruculuğunu yaptı. 
     Sabancı Holding'in 54 yaşındaki yeni CEO'su, evli ve 2 çocuk babası. 
     




</TEXT>
</DOC>
