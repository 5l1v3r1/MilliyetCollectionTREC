<DOC>
<DOCNO> 147277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/03/son/soneko28.html </URL>
<DATE> 2003/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Bankası Kalkınmakta olan ekonomiler 2003'te istim kazanacak 
</HEADLINE>
<TEXT>

     Irak'taki savaşın kısa süreceğini öngören Dünya Bankası, kalkınmakta olan ülkeler ekonomilerinin bu yıl istim kazanıp, geçen yıldakine kıyasla daha süratle büyümesini bekliyor. 
     Dünya Bankası'nın ''Küresel Kalkınma Finansmanı'' başlıklı yıllık raporuna göre, son zamanlardaki mali krizlerin etkilerinin solmasıyla birlikte, kalkınmakta olan dünyanın büyüme hızı yüzde 3.1'den yüzde 4'e çıkacak. 
     Buna karşılık, öndegelen sanayileşmiş ülkelerdeki canlanmanın zayıf, yetersiz kalması nedeniyle, küresel ekonominin büyüme hız ortalamasının yüzde 1.7'den sadece yüzde 2.3'e çıkması bekleniyor. 
     Bu şartlar altında, uluslararası yatırımcılar ve kreditörler ihtiyatı elden bırakmayacak ve doğrudan yabancı sermaye yatırımları FDI geçen yıla göre sadece 2 milyar dolar artışla 145 milyar dolara, portföy menkul kıymetler yatırımları da yaklaşık 4 milyar dolar artışla 13 milyar dolara çıkacak. 
     Uluslararası yatırımcılar ve kreditörlerin bu krizlerde takılıp kalması nedeniyle, kalkınmakta olan ülkelerde net dış menkul kıymet yatırımları sadece 5 milyar dolar artışla 158 milyar dolara çıkacak. Net yabancı kredilendirmeler ise 2 milyar dolar kadar azalışla 5 milyar dolara inecek. 
     
     KALKINMAKTA OLAN ÜLKELER 
     Dünya Bankası'na göre, kalkınmakta olan ülkeler 1990'ların başlarına özgü büyük miktarlarda yabancı sermaye akışları olmaksızın yaşamayı çoktan öğrenip, bu süreçte daha istikrarlı hale geldi. 
     Banka'nın raporunda özetle şu tespit ve görüşlere yer verildi 
     ''Dış sermaye akışları azalırken, bu tür ülkeler göçmen işçilerinin dövizlerine bağımlılıklarını artırdı. 
     Başta ABD olmak üzere dış dünyadan gelen işçi dövizi gelirleri toplamı 2001'de 72.3 milyar dolara ulaşıp, FDI'den sonra en büyük dış finansman kaynağına dönüştü. İşçi dövizi gelirlerinin FDI akışlarındaki payı yüzde 42'ye ulaştı. 
     Yabancı kredilerdeki düşüş kalkınmakta olan ülkeleri yabancı sermaye çekmek için daha sıkı çalışmaya da zorladı. Birçok ülkenin 1990'lardaki krizlerden aldığı en önemli derslerden biri dış borç finansmanına çok fazla bağımlılığın, sermaye akışlarında şiddetli, ani tersine dönüşlere yolaçabileceğiydi. 
     Bu tür ters dönüşlere karşı korunmak için ülkeler ihtiyati rezervlerini güçlendirip, yükümlülüklerini, bilhassa FDI olmak üzere daha istikrarlı yatırım türlerine kaydırdı.'' 
     





</TEXT>
</DOC>
