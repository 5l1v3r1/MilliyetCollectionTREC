<DOC>
<DOCNO> 148152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/07/son/sonspo02.html </URL>
<DATE> 2003/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Oğuz Çetin'den istifa sinyali... 
</HEADLINE>
<TEXT>

     Birinci Süper Futbol Ligi'nde Fenerbahçeyi 3-1 yenen Adanaspor'da, karşılaşma sonrasında büyük sevinç yaşandı. 
     Fenerbahçe Teknik Sorumlusu Oğuz Çetin ise dönen toplardan 3 gol yemelerinin kendileri açısından üzücü olduğunu söyledi. Alınan başarısız sonuçlardan dolayı bütün sorumluluğu üstlendiğini kaydeden Çetin, ''Kötü gidişat ortada. Bu durumu yönetim kurulu ile görüşeceğiz. Yönetimle görüşüp, gerekli tedbirleri alacağız'' dedi. 
     Çetin, bir gazetecinin, ''istifa etmeyi düşünüp düşünmediği'' sorusunu, ''Bu konuda gerekli açıklamayı yarın yapmayı düşünüyorum'' diye cevapladı. 
     Kendisinin çok eleştirildiği yolundaki başka bir soruya Çetin, ''Yapılan eleştiriler doğrudur. Fenerbahçe'de başarı elde edemediğiniz sürece, eleştirilmeniz doğaldır'' yanıtını verdi. 
     Çetin, Serhat'ın kadro dışı bırakılması ile ilgili olarak da bunun idari bir konu olduğunu ifade etti. 
     
     CAFER HASTANEYE KALDIRILDI 
     Karşılaşmanın 44. dakikasında, Adanaspor'un penaltı kazandığı pozisyonda Ümit Özat tarafından düşürülen Cafer'in, soyunma odasında travma geçirdiği öğrenildi. 
     İkinci yarıda yerini Ali Asım'a bırakan Cafer'in, Universal Hastanesi'nde tedavi altına alındığı bildirildi. Sağlık durumunun iyi olduğu öğrenilen golcü futbolcunun, 24 saat süreyle müşahede altında tutulacağı belirtildi. 
     





</TEXT>
</DOC>
