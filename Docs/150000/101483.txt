<DOC>
<DOCNO> 101483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/12/son/sonspo18.html </URL>
<DATE> 2002/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Lorant "Feyenoord maçına başka sistem ve kadroyla çıkabiliriz" 
</HEADLINE>
<TEXT>

     Avrupa Şampiyonlar Ligi 3. ön eleme turu ilk maçında yarın Hollanda'nın Feyenoord Rotterdam takımıyla deplasmanda karşılaşacak olan Fenerbahçe, hazırlıklarını sürdürüyor. 
     Fenerbahçe Teknik Direktörü Werner Lorant, bugünkü antrenmanın ardından kaldıkları otelde yaptığı basın toplantısında, ''Asıl heyecan yarın başlayacak. Sinirlerimize hakim olmalıyız'' dedi. 
     Lorant, Rotterdam'da çok iyi karşılandıklarını, antrenman ve çalışma koşullarının son derece elverişli olduğunu belirterek, ''Asıl heyecan yarın başlayacak. Bu maçta sinirlerimize hakim olmalıyız'' diye konuştu. 
     Lorant, gazetecilerin sorduğu bir soruya ise şöyle yanıt verdi 
     ''Buradaki atmosfer oldukça iyi. Trabzonspor maçıyla bu maçı kıyaslamamak gerekir. Bu maçın havası çok başka. Trabzonspor maçından alınan 1 puana seviniyorum, ancak oynanan futboldan memnun değilim. Feyenoord maçına Trabzon'da oynadığımız sistem ve kadroyla çıkmayabiliriz. 
     
     ''BİZLER PROFESYONELİZ'' 

     ''Bizler profesyoneliz. Oynamak ve oynatmak çok zevkli bir iş'' diye konuşan Lorant, Feyenoord takımı hakkındaki sorulan soruyu ise şöyle yanıtladı 
     ''Feyenoord, çok güçlü bir takım, geçen yıl UEFA Kupası'nı kazandılar. Kendi evlerinde çok başarılılar. Ancak, tüm bunlara rağmen yarın iyi bir sonuç alabiliriz. Ayrıca iyi bir sonuç almak istiyorsak, sahaya defansif çıkmamalıyız. Zaten bunun bizim oyun sistemimizle bir ilgisi yok.'' 
     
     STEVİÇ'İN DURUMU 

     Lorant, yeni transfer Steviç hakkında da bilgi vererek, ''Herkesin merakla beklediği Steviç'in durumu çok iyi. O'nu böyle görmekten dolayı çok mutluyum. Forma şansı konusundaki son kararımı ise maç saatinde vereceğim'' diye konuştu. 
     
     TARAFTAR BASKISI 

     Lorant, Feyenoord takımı taraftarlarının, üzerlerinde baskı yaratmayacağını belirterek, ''Bu maçta baskı diye birşey yok. Feyenoord taraftarının çok olması gayet normal. İstanbul'daki maçta da ağırlık bizim seyircimizde olacak'' dedi. 
     
     RÜŞTÜ'NÜN SAKATLIĞI 

     Bu arada Fenerbahçe'nin ve milli takımın başarılı kalecisi Rüştü'nün karın kaslarında ağrıları olduğu ve bu futbolcunun Feyenoord maçından sonra Almanya'nın Münih kentinde tedavi olacağı ifade edildi. 
     
     MAÇIN HAKEMİ FRANSIZ 

     Öte yandan Feyenoord-Fenerbahçe Avrupa Şampiyonlar Ligi 3. ön eleme turu ilk maçının orta hakeminin Fransız Stephane Bre olduğu öğrenildi. 
     UEFA'nın ise Türk taraftarlar için yaklaşık 2 bin 500 bilet ayırdığı ve bu biletlerin tamamıyla satıldığı bildirildi. 
     





</TEXT>
</DOC>
