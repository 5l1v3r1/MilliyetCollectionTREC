<DOC>
<DOCNO> 109870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/27/son/sondun08.html </URL>
<DATE> 2002/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Silahlı iki kişi, Tel Aviv'e giden uçağa binerken yakalandı 
</HEADLINE>
<TEXT>

     Almanya'nın Frankfurt havaalanında silahlı 2 kişi, İsrail'in Tel Aviv kentine giden bir yolcu uçağına binmeye çalıştı. 
     Alman havayolu şirketi Lufthansa'nın sözcüsü Thomas Jachnow, olayı doğrulayarak, ''Lufthansa'nın güvenlik görevlileri silahlı kişileri ortaya çıkardı. Ancak bu kişiler kaçmayı başardıkları için niyetlerinin ne olduğunu tespit edemedik'' dedi. 
     Jachnow, ''Bu olay, güvenlik önlemlerimizin etkili olduğunu ve kimsenin izinsiz uçaklara giremeyeceğini gösteriyor'' diye konuştu. 
     Frankfurter Allgemeine Zeitung adlı gazete de tabanca ve bıçaklı 2 kişinin, Tel Aviv'e giden bir yolcu uçağını kaçırmaya çalıştığını, ancak Lufthansa'nın güvenlik görevlileri tarafından ortaya çıkarıldığını yazmıştı. 
     Öte yandan dün gece geç saatlerde Dortmund havaalanında, Ankara'ya gidecek bir uçakta patlayıcı madde arandı. 
     Dortmund polisi, bir yolcunun yanında şüpheli eşya bulunduğunu, ayrıca bazı bavulların sahiplerinin bulunamadığını, bunun üzerine uçakta arama yapıldığını belirtti. 
     Polis, 2 polis köpeğiyle yapılan aramada patlayıcı madde bulunmadığını, ancak gece uçuş yasağı olduğu için uçağın kalkmasına izin verilmediğini kaydetti. 
     





</TEXT>
</DOC>
