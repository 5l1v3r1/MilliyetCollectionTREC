<DOC>
<DOCNO> 148543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/09/son/sondun23.html </URL>
<DATE> 2003/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdatlılar ilk kez dün gece rahat uyudu... 
</HEADLINE>
<TEXT>

     Bağdatlılar savaşın başından beri ilk kez, bombardıman olmadığı için dün gece sakin bir ortamda, rahat uyudu. 
     Ancak başkent sakinleri TSİ 06.00'da başlayan uçak ve top sesleriyle savaş ortamına yeniden gözlerini açtı. 
     Halen devam eden top, havan topu ve hafif silah sesleri, Bağdat'ta bazı semtlerde çarpışmaların devam ettiğine işaret ediyor. 
     Cumhuriyet Sarayı'nda 3 gündür tanklar, toplar ve hafif silahlarla çatışmalar sürüyor. Dicle'nin batı kesiminde bulunan Cumhuriyet Sarayı'nda, Amerikan ve İngiliz askerleri, Iraklıların havan topu ateşine tank ateşiyle karşılık veriyor. 
     Bağdat'ın kuzeyinden ve güneydoğusundan merkeze ilerleyen Amerikan ve İngiliz tank ve zırhlı araçları geceden beri Meyselun alanında, Kerradi semtinde, El Cumhuriye köprüsü yanında, Planlama Bakanlığı binası yakınında ve Bağdat'ın kuzeyine düşen Bağdat adasında mevzilenmeye başladı. 
     Bağdat'ın bazı semtlerinde silahlı milisler bulunduğu halde, bundan birkaç gün önce siperlerde hazır durumda bulunanları artık görmek zor. 
     Kente giriş çıkışın yasaklandığı koşullarda yaşayan Bağdatlılar, Amerikan, İngiliz ve Irak askerlerinin top ve füze mermileri altında hayatlarını sürdürmeye çalışıyor. 
     Irak radyo ve televizyonunun yayını dünden bu yana kesik olduğu için Bağdat'ta neler olup bittiğinden habersiz kalan Iraklılarda ise tedirginlik var. 
     Bağdat radyosu dün gece 1-2 saat kadar yayın yapabildiyse de bugün yayın yeniden kesildi. Enformasyon Bakanı Muhammed Said Essahaf, dün radyoya verdiği demeçte, Cumhuriyet Sarayı'na işaret ederek, ''Saldırganların Cumhuriyet Sarayı'na tecavüz ettiklerini'' söyleyerek, bu saraydan daha iyisini yapacaklarını belirtti. 
     
     SAĞLIK KOŞULLARI 
     Bağdat'ta sağlık koşulları ise son derece kötü. Hastanelerin yatak kapasitesi yetmediği için yaralılar artık yerlerde yatırılıyor. 
     El Keram hastanesi yetkilileri, dün hastaneye 45 sivilin cesedinin, 332 de yaralı sivilin getirildiğini söyledi. 
     





</TEXT>
</DOC>
