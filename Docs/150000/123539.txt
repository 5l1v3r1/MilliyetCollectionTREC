<DOC>
<DOCNO> 123539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/09/son/soneko21.html </URL>
<DATE> 2002/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF Heyeti, Bankalar Birliği'nde... 
</HEADLINE>
<TEXT>

     IMF Türkiye Masası Şefi Juha Kahkonen başkanlığındaki heyet, Türkiye İhracatçılar Meclisi TİM yöneticileriyle görüşmenin ardından Türkiye Bankalar Birliği TBB yetkilileriyle biraraya geldi. 
     Bankalar Birliği'nin Akmerkez'deki ofisinde yapılan görüşmeye, Yönetim Kurulu Başkanı Ersin Özince, Akbank Genel Müdürü Zafer Kurtul, Garanti Bankası Genel Müdürü Ergun Özen ve Yapı Kredi Bankası Genel Müdürü Naci Sığın katıldı. 
     Bu arada, Türkiye İhracatçılar Meclisi TİM Başkanvekilleri Ersin Tezol ve Süleyman Orakçıoğlu, IMF Heyeti ile yapılan görüşmeye ilişkin gazetecilere açıklama yaptılar. 
     Ersin Tezol, bir gazetecinin IMF'nin sosyal yönü daha ağırlıklı olan bir ekonomik programın izlenmesine nasıl baktığı konusunun görüşülüp görüşülmediğine dair bir sorusu üzerine şöyle konuştu 
     ''En önemli iki konu, sosyal içerikli mevzu ve Türk Lirası'nın dolar ve euro karşısında ne olacağı. Dolar ve euro kendi halinde kalacak. Çok çok aşağıya inerse, Merkez Bankası'nın 1 milyon 500 bin liranın altına indiğinde yaptığı müdahale gibi, ufak çaplı çok çok yukarıya da giderse yine ufak çaplı fakat majör olmayan ekonominin kendi içinde karar vermesi gerektiğine hem fikirler. Ayrıca sosyal içeriğin öneminin farkındalar. Umut ediyoruz sosyal içeriği gözönünde bulunduracaklar.'' Faiz dışı fazlanın üzerinde rakam vermemelerine karşın geçtiğimiz yılki kadar çok ısrarcı olmayacakları izlenimi aldıklarını kaydeden Tezol, IMF Heyeti'nin ayrıca yeni vergi reformuna bakarak vergi gelirlerinin ne düzeyde olacağını görmek istediklerini söyledi. 
     Süleyman Orakçıoğlu da yaptığı açıklamada görüşmenin son derece olumlu geçtiğini ifade ederek, yaptıkları sunuma değindi. 
     IMF Heyeti'nin enflasyon hedefinin tutturulmasını bir başarı olarak gördüğünü, döviz kurunun daha istikrarlı hale geleceğini ve Türkiye'nin büyüme potansiyelinin bulunduğunu dile getirdiklerini anlatan Orakçıoğlu, kendilerinin de bazı önerilerde bulunduklarını kaydetti. 
     





</TEXT>
</DOC>
