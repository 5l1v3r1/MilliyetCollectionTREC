<DOC>
<DOCNO> 115136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/25/son/sontur30.html </URL>
<DATE> 2002/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Uysal koyun değilim 
</HEADLINE>
<TEXT>

     AKP Genel Başkanı Recep Tayyip Erdoğan, kendilerinin barış, sevgi, kardeşlikten yana olduğunu ve siyasi gerginliği arzu etmediklerini belirterek "Ama yumuşak başlı isem, kim dedi uysal koyunum"' dedi. 
     Konya'da halka seslenen Erdoğan, "Tayyip'e uzanan eller kırılsın" sloganı atan kalabılığı susturarak "Kırılmasın. Mevlana diyarında, böyle bir sevgi diyarında bu tür sloganlar çıkmasın istiyorum. Yok etmeye gelenler bizde hayat bulacaklar" diye konuştu. Partisi hakkında açılan kapatma davasına değinen Erdoğan, meydandakilerin "yuh" çekmesi üzerine, bunlara gerek olmadığını, 8 gün sonra sandıkta bu işin biteceğini söyledi. Milletin önünde durulamayacağını belirten Erdoğan, partisinin kapatılmasını gerektirecek hiçbir hukuki mesnet ve delilin bulunmadığını savundu. 
     Anayasa Mahkemesi'nin verdiği karara uyarak kurucu üyelikten ayrıldığını ancak genel başkanlığı ile ilgili bir kararın verilmediğini anlatan Erdoğan, seçimlere kısa bir süre kala böyle bir davanın açılmasının nedenini sordu. 3 Kasım'dan sonra "bu tür yanlışlıklara neden olamayacak şekilde bütün düzenlemelerin yapılacağını" kaydeden Erdoğan, muhafazakar ve demokrat olarak nitelendirdiği AKP'nin iktidara yürüdüğünü vurguladı. 
     Bu akşam "sağın oylarına talip" olan AKP'nin genel başkanı olarak, "solun oylarına talip" CHP Genel Başkanı ile bir televizyon kanalında karşı karşıya geleceğini söyleyen Erdoğan, meydandakilerin "yuh" çekmesi üzerine, "Hayır, bir finalle Türkiye'ye mesajlarımızı vereceğiz. Biz barış, sevgi ve kardeşlikten yanayız. Siyasi gerginliği arzu etmiyoruz. Ama yumuşak başlı isem, kim dedi uysal koyunum" dedi. 
     





</TEXT>
</DOC>
