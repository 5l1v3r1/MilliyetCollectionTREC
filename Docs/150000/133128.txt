<DOC>
<DOCNO> 133128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/25/son/sonspo02.html </URL>
<DATE> 2003/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Terim "Xavier gelince Ümit Davala orta sahaya geçecek... 
</HEADLINE>
<TEXT>

     Galatasaray Teknik Direktörü Fatih Terim, Antalya Kupası'nda Rapid Bükreş ile oynadıkları karşılaşma sonrasında takımının ortaya koyduğu futboldan memnun olduğunu söyledi. 
     Terim, maçtan sonra düzenlediği basın toplantısında, özellikle ilk yarıda çok tempolu bir maç oynandığını dile getirerek, ''Bu devrede, kontrol de bizdeydi. İkinci yarıda güzel hareketler oldu. Ağır idmanlara rağmen ciddi bir hazırlık karşılaşması oynadık. Takımımın oyunundan memnunum'' diye konuştu. Karşılaşmanın adeta bir lig maçı gibi ''çatır çatır'' geçtiğini kaydeden Terim, ''Bu maç bizim için iyi oldu. İyi yoldayız. Daha da iyi olacağız. Ancak bu gol pozisyonlarını biraz daha artırmalıyız'' dedi. 
     
     ''REVIVO, HAZIR DEĞİL'' 
     Revivo'nun henüz hazır olmadığını belirten Terim, bu oyuncunun kondisyon açığını kapatması halinde daha etkili olacağını söyledi. 
     Yapılan testlerde Revivo'nun açığının ortaya çıktığını, bu nedenle İsrailli oyuncuya ikinci yarıda şans tanıdığını kaydeden Terim, ''Revivo hazır olduğunda kendisinden çok şey bekliyoruz. Onu forvetin arkasında veya orta sahaya yakın mevkilerde oynatabiliriz'' şeklinde konuştu. 
     
     ''XAVIER, YARARLI OLACAK'' 
     Yeni transfer ettikleri Portekizli Abel Xavier'ın takıma katkı sağlayacağına inandığını söyleyen Terim, bu oyuncunun gelmesiyle Ümit Davalı'yı orta sahaya çekebileceklerini kaydetti. 
     Xavier'ın savunmada sağ bek, sol bek, ve stoper olarak oynayabildiğini belirten Terim, bu futbolcunun gelmesiyle savunmanın daha uyumlu olacağını söyledi. 
     Takımdan cesur ve hızlı bir kararla 4 oyuncuyu gönderdiklerini ve yeni transferler yaptıklarını belirten Terim, yeni oyuncular almaya devam edeceklerini ve eski oyuncularla gelenleri kaynaştırıp gerçek Galatasaray'ı ortaya çıkaracaklarını ifade etti. 
     Hasan'ın daha etkili oynamak zorunda olduğunu söyleyen Terim, bu oyuncunun konsantrasyonun da daha yüksek olması gerektiğini vurguladı. 
     Lalatoviç'in transferine de değinen Terim, bu oyuncunun neden Antalya'ya gelmediğine anlam veremediğini belirtti ve ''Kendisi istediğimiz bir futbolcu. Fiyatı da fazla değil. Antalya'ya mutlaka gelecek. Ama hangi otele...'' diye konuştu. 
     
     REVIVO ''EKSİĞİM VAR'' 
     İsrailli futbolcu Revivo da, maç eksiğinin bulunduğunu kabul etti. 
     Galatasaray'da ilk maçına çıktığını kaydeden Revivo, ''Henüz tam olarak hazır değilim. Ancak bu açığı kapatmaya çalışacağım. Önümüzdeki maçlarda daha iyi performans göstereceğime inanıyorum. Hem bunlar hazırlık maçları, ligde daha iyi olacağız'' diye konuştu. 
     Öte yandan karşılaşma sonrasında Rapid Bükreşli oyuncular, maçın bittiğini düşünerek, soyunma odasına gittiler. Ancak karşılaşmanın bir turnuva maçı olması nedeniyle sonuç penaltı atışlarıyla sona erdi. 
     Taraftarlar, Revivo sahaya girerken büyük sevgi gösterilerinde bulundular. Bu oyuncuyu sürekli olarak destekleyen taraftarlar, ''Yüzbaşı Revivo'' pankartları açtılar. 
     Bu arada tribünlerde İngilizce ve Türkçe olarak, ''Savaşa Hayır'' ve ''No War'' pankartları da dikkat çekti. 
     





</TEXT>
</DOC>
