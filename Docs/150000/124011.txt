<DOC>
<DOCNO> 124011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/11/son/sontur02.html </URL>
<DATE> 2002/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'tan Erdoğan'a ''İkimiz de Allah'a inanıyoruz'' 
</HEADLINE>
<TEXT>

     AK Parti Genel Başkanı Recep Tayyip Erdoğan, New York'taki temaslarını tamamlayarak Danimarka'nın başkenti Kopenhag'a gitmek üzere ABD'den ayrıldı. 
     Erdoğan ve beraberindekileri Kopenhag'a götüren THY'ye ait özel uçak TSİ 06.00'da New York Havaalanı'ndan ayrıldı. 
     
     ERDOĞAN-BUSH GÖRÜŞMESİ 

     Erdoğan'ın ABD Başkanı George Bush ile yaptığı görüşmede, ele alınan Irak konusunun yanı sıra, ilginç diyaloglar da yaşandığı belirtildi. Bush'un Erdoğan'a ''Aramızda ortak bir bağ var. Siz de Allah'a inanıyorsunuz, ben de inanıyorum. Siz de bu inancınızdan dolayı utanmıyorsunuz, ben de utanmıyorum'' dediği ifade edildi. 
     Erdoğan'ın da Bush'dan Türkiye'nin AB üyeliği konusunda özellikle Almanya ve Avrupalı liderleri arayarak destek vermelerini istediği, Bush'un da bu isteğe olumlu yaklaştığı belirtildi. 
     Bush'un Erdoğan'a Irak konusunda Türkiye'nin ABD'ye ne kadar yardım yapabileceğini sorduğu, Irak Devlet Başkanı Saddam Hüseyin'i ''Diktatör'' olarak nitelendirdiği, Erdoğan'ın da, ''Saddam bize göre de diktatördür. Yanı başımızda bir diktatör istemiyoruz'' dediği kaydedildi. 
     Görüşme sırasında Türkiye'deki adalet sisteminin tartışıldığı bir dakikada Başkan Bush, "Sanıyorum yakında bir görev değişimi olacak" diyerek Erdoğan'ın yakında Başbakan olabileceğini ima etti. 
     Bunun üzerine Erdoğan herhangi bir yorumda bulunmadı, hafifçe tebessüm etti. Bir süre sessiz kaldıktan sonra başka bir konuya geçti. 

     
</TEXT>
</DOC>
