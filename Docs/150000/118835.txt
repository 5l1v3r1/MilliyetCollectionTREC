<DOC>
<DOCNO> 118835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/14/son/sondun24.html </URL>
<DATE> 2002/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Berlusconi "Türkiye'nin AB'ye giriş sürecine açıklık getirmeliyiz" 
</HEADLINE>
<TEXT>

     İtalya Başbakanı Silvio Berlusconi, ''Türkiye'nin AB'ye giriş sürecine açıklık getirmeliyiz'' dedi. 
     Papa 2. Jean Paul'un bugün İtalya Meclisi'nde konuşma yapmasından sonra gazetecilere açıklamalarda bulunan Berlusconi, ''Türkiye'nin tam bir demokrasiye, bir Avrupa demokrasisine ulaşması için yapması gereken adımlar var. Bu yüzden Avrupa'ya girişinde müzakere tarihine açıklık getirilmesi gerekiyor'' diye konuştu. 
     İtalyan haber ajanslarının verdiği haberlere göre Berlusconi, Türkiye'de insan hakları ve ekonomik reform adımlarının teşvik edilmesi gerektiğinin altını çizdi. 
     Papa'nın Meclis'teki konuşmasında ''Dinler, farklı kültürleri ve toplumları içine alabilecek mertebede olmak zorundadır'' ifadesine dikkat çeken Berlusconi, ''İslam dünyasındaki laikleşme sürecini desteklemek gerekir. Bu süreçte, o dünyadaki tek gerçek demokrasi olan Türkiye'nin modeli de göz önüne alınmalıdır'' dedi. 
     İtalya Başbakanı, AK Parti Genel Başkanı Recep Tayyip Erdoğan ile dün yaptığı görüşmede de bu konunun ''açık şekilde'' ele alındığını kaydetti. 
     





</TEXT>
</DOC>
