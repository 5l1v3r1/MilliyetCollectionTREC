<DOC>
<DOCNO> 129251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/07/son/sondun04.html </URL>
<DATE> 2003/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
FBI, yalan kurbanı oldu... 
</HEADLINE>
<TEXT>

     ABD Federal Soruşturma Bürosu FBI'ın, Noel zamanı Amerikan topraklarına, terörist saldırı düzenlemek üzere sahte pasaportla sızdığı öne sürülerek aranan 5 Ortadoğulu konusunda yanıltıcı bilgi veren bir kişinin kurbanı olduğu ortaya çıktı. 
     FBI, geçen hafta 5 kişinin fotoğrafını ve isimlerini yayımlayarak, gizlice Kanada üzerinden Amerikan topraklarına giren bu kişilerin yakalanmasında halkın yardımını istemişti. FBI'ın dağıttığı fotoğraftaki kişilerden biri, terörizmle hiç alakası olmayan Pakistanlı bir kuyumcu çıkmıştı. 
     ABD'nin, Ekim 2002'de Kanada'da tutuklanan 44 yaşındaki Michael Hamdani adlı kişinin verdiği yanıltıcı bilgi yüzünden bu kişileri aradığı anlaşıldı. Hamdani'nin, durumunu kurtarmak için, sahte pasaportlarla ABD'ye girmeye çalışan 19 kişiyle ilgili bir hikaye uydurduğu belirtiliyor. 
     Toronto'da yüzlerce sahte pasaport, göçmen belgesi ve yüz binlerce dolarlık seyahat çekiyle yakalan Hamdani'nin verdiği bilgiye güvenen FBI, yeni yıl kutlamaları sırasında saldırı düzenleyeceklerinden çekindiği bu kişilerin bulunması için, bütün güvenlik güçlerini seferber etmişti. 
     Verilen yanlış bilgi yüzünden, New York limanı yılbaşında kapatılmış, birçok teknenin limanın yakınına gelmesi bile yasaklanmıştı. FBI'ın, 5 adamın fotoğraflarını dağıttığı sırada, ABD Başkanı George Bush da, ''Bu adamların ülkemize neden kaçak girdiklerini ve ne amaç taşıdıklarını bilmemiz gerek'' demişti. 
     Aranan kişilerin isimleri, Abid Noraiz Ali, Mustafa Han Ovasi, İftihar Huzmai Ali, Adil Pervez ve Ekber Cemal olarak sıralanmıştı. Ovasi denilen kişi, Pakistanlı Muhammed Aşgar adlı bir kuyumcu çıkmıştı. 
     





</TEXT>
</DOC>
