<DOC>
<DOCNO> 119181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/16/siyaset/siy06.html </URL>
<DATE> 2002/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer’in Balkan şartı 
</HEADLINE>
<TEXT>

NATO Parlamenterler Asamblesi Genel Kurulu’na katılan Cumhurbaşkanı, ittifakın genişlemesinin Balkanlar’daki tüm ülkelerin üye olmasıyla gerçekleşeceğini söyledi 
     ŞÜKRAN ÖZÇAKMAK, ELİF KORAP İstanbul 

     Cumhurbaşkanı Ahmet Necdet Sezer, "İttifakın genişlemesi, Balkanlar’daki tüm ülkelerin güvenlik kaygılarını, barış ve istikrarı gözetecek biçimde sağlanmalı" dedi. NATO Parlamenterler Asamblesi 48. Genel Kurulu’na katılan Sezer, toplantı öncesinde NATO Genel Sekreteri George Robertson’la yaklaşık 20 dakika süren bir görüşme yaptı. 
     
     KARARLAR GÜNCELLENECEK 
     Ardından açılış konuşmasını yapan Sezer, NATO üyesi ülkelerin devlet ve hükümet başkanlarının önümüzdeki hafta Prag’da, Doruk Toplantısı’nda bir araya gelerek, ittifakın geleceğine yön verecek önemli kararlar alacağını hatırlattı. Dönüşüm doruğu olarak nitelenen Prag doruğunun NATO tarihinde önemli bir dönemde düzenlendiğini anlatan Sezer, bu toplantıda demokratik toplumların huzur ve varlığını hedef alan yeni tehditlere karşı ittifakın uyarlanmasını sağlayacak bir görüş ortaya konulmasının beklendiğini kaydetti. 
     Müttefiklerin, 11 Eylül olaylarından birkaç gün sonra teröre karşı Washington anlaşmasının 5. maddesini işletme kararı alarak aralarındaki dayanışmayı ortaya koyduğunu kaydeden Sezer, şunları söyledi "Ancak, NATO’nun yeni tehdit ve riskleri de dikkate alacak biçimde ittifakın caydırıcılığını sağlayacak doktrin, askeri konsept ve yetenekleri üzerinde geliştirmekte olduğu uyarlamaları daha ileri götürmesi gerekmektedir. Prag doruğunda NATO’nun terörle özellikle askeri alanda savaşım konusunda kilit rol oynayacağı yönündeki kararlılığının güçlü bir biçimde gösterilmesinin önem taşıdığına kuşku yoktur." 
     
     BARIŞ BİZİM İÇİN ÇOK ÖNEMLİ’ 
     NATO’nun Orta ve Doğu Avrupa ülkelerine yönelik genişlemesinin bu bölgedeki tüm ülkelerin güvenlik kaygılarını, barış ve istikrarı gözetecek biçimde sağlanmasına önem verdiklerini de kaydeden Sezer, sözlerini şöyle sürdürdü "NATO, 1995’ten bu yana Balkanlar’daki çatışmaların sona erdirilmesi ve barışın korunması konusunda belirleyici görevler üstlenmiştir. Prag doruğunda devlet ve hükümet başkanlarının NATO’nun Balkanlar’da güvenlik ve istikrarın korunması yönündeki yükümlülüğünü dile getirmesi önem taşımaktadır. Güneydoğu Avrupa’da barış, güvenlik ve gönenç ortamının yeniden kurulması, Türkiye için ayrı bir öneme sahiptir. İttifakın genişlemesinin ancak tüm Balkan ülkelerinin NATO üyesi olmalarıyla tamamlanabileceğine inanıyoruz." 
     



 SİYASET 















</TEXT>
</DOC>
