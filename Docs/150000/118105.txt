<DOC>
<DOCNO> 118105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/10/son/sondun11.html </URL>
<DATE> 2002/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Der Spiegel Dergisi AKP'yi zorlu görevler bekliyor 
</HEADLINE>
<TEXT>

     Almanya'da yayımlanan Der Spiegel dergisi, seçimlerden zaferle çıkan AK Parti Genel Başkanı Recep Tayyip Erdoğan'ı, ekonomiyi canlandırma ve Türkiye'nin AB üyeliği gibi zorlu görevlerin beklediği yorumunu yaptı. 
     Derginin haber-yorumunda, ülkede büyük bir coşkunun yaşandığı, Türk Lirası'nın Amerikan Doları karşısında değer kazandığı, ekonomik kuruluşların ve insan hakları derneklerinin bir ''umut havasından'' söz ettikleri belirtildi. 
     Haber-yorumda, ''iktidar partilerinin başarısız olmalarına sevinenlerin, AK Parti içinde aşırı dincilerin de bulunduğu gerçeğini gözden kaçırdıkları, bu kişilerin Erdoğan'ın Batı yanlısı ılımlı politikasını engellemeye çalışabilecekleri'' görüşü savunuldu. 
     AB'nin Türkiye'yi ''ikinci sınıf bir üyelikle avutmak'' istediği öne sürülen haber-yorumda, ABD'nin Türkiye'nin AB üyeliği için çaba harcadığı ve Almanya Başbakanı Gerhard Schröder'den de, Türkiye'nin çabalarını desteklemesini istediği anımsatıldı. 
     Der Spiegel, Erdoğan'ın Kıbrıs konusunda ''Belçika modeli'' önerisinin Yunanistan'da olumlu karşılandığına, Türkiye'de ise yoğun eleştirilere yol açtığına dikkat çekti. 
     





</TEXT>
</DOC>
