<DOC>
<DOCNO> 118018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/10/dunya/dun03.html </URL>
<DATE> 2002/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Efsane terörist beyin özürlü çıktı 
</HEADLINE>
<TEXT>

     NEVSAL ELEVLİ Londra 

     Almanya’da 70’li yıllarda çok sayıda terör saldırısı düzenleyen aşırı sol Kızıl Ordu Fraksiyonu RAF Örgütü liderlerinden olan ve 1976 yılında cezaevinde intihar eden Ulrike Meinhof’un beyninin gizlice çıkarılarak incelendiği öğrenildi. İnceleme sonucu, Meinhof’un beyninin 1962’de geçirdiği bir tümör ameliyatı yüzünden büyük tahribata uğradığı, bu nedenle Meinhof’un teröre bulaştığı dönemde zihinsel özürlü olduğu öne sürüldü. 
     İddiayı Meinhof’un kızı Bettina Röhl ortaya attı. 41 yaşında ölen annesinin beyninin Tübingen Üniversitesi’nde incelendiğini belirten Röhl, hazırlanan raporun ise dönemin öğrenci liderlerinden, şimdiki Almanya Dışişleri Bakanı Joschka Fischer tarafından örtbas edildiğini iddia etti. Röhl, annesinin beyninde ameliyat sonrasında nörolojik bir bozulma saptandığını ve Meinhof’un hareketlerinden sorumlu olacak akıl sağlığından yoksun olduğunun görüldüğünü söyledi. 
     



 DÜNYA 












</TEXT>
</DOC>
