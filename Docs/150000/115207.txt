<DOC>
<DOCNO> 115207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/26/spor/ykocaomer.html </URL>
<DATE> 2002/10/26/ </DATE>
<TIME>  </TIME>
<AUTHOR> YAVUZ KOCAÖMER  </AUTHOR>
<HEADLINE>
İsteyince oluyor 
</HEADLINE>
<TEXT>

     Yer G.S.G.M. Vakfı Gölbaşı Tesisleri ANKARA. Tarih 15 Eylül 2002 
     Spordan Sorumlu Devlet Bakanı Erdoğan Toprak, Görme, İşitme ve Bedensel Engelli Spor Kulüplerinin başkanlarıyla bir toplantı yapıyor. Söz alan kulüp başkanları, engelliler sporuyla ilgili karşılaştıkları zorlukları anlatıyorlar. 
     Bu arada, hazır Spor Bakanı ile konuşurken iş isteyenler, video kamera isteyenler de arada ortaya çıkıyor. Bakan Toprak dikkatle istekleri inceleyip not aldıktan sonra, son iki aydır alıştığımız hızıyla, hemen ilk planda çözülebilecek sorunları masaya yatırıp gerekli önlemleri alıyor veya aldırıyor. 
     İşte bunlardan bir kaçı 
     1- TRT Genel Müdürü ile yaptığı görüşme sonucunda, tekerlekli sandalye basketbol maçlarının TRT’den yayınlanacağı sözünü alıyor. Böylece bir anda daha geniş kitlelere bu sporun ulaşması sağlanacak. Bunu bağlı olarak maçlar televizyonda yayınlandığı için, kulüpler sponsor bulmakta bir avantaj elde edecekler. 
     2- 2003 Plan Bütçe Komisyonu’na bir araç alım önergesi verilip, 10 adet liftli araç alınacak. Bu araçlar Türkiye’de 10 bölgede konuşlandırılacak. Bu arada büyük şehirlerin ve kulüp sayısı fazla olan kentlerin durumu göz önünde bulundurulacak. Böylece engelli sporcular maçlara ve antrenmanlara bugüne kadar olduğundan çok daha kolay bir şekilde gidip gelebilecekler. 
     3- Engelli spor kulüplerinin antrenman yapabilmesi için Gençlik ve Spor Genel Müdürlüğüne bağlı stat ve salonların kira bedelleri, öncelikle sembolik seviyeye indirilecek. Tamamen ortadan kaldırılması, yönetim değişikliği gerektirdiğinden ve bunun da zaman alacağından ötürü, önce bu uygulama yapılacak. Daha sonra yönetim değişikliği ile tamamen kaldırılacak. 
     4- Futbol Federasyonu ile sıcak ilişkiler içinde bulunan Bakan Erdoğan Toprak, bizzat yanında olduğumuz bir sırada Başkan Haluk Ulusoy’la yaptığı görüşme sonucu Sağırlar Futbol Ligi’nin Futbol Federasyonu tarafından yapılacağının teyidini tekrar aldı ve kısa bir süre sonra da Genel Sekreter Orhan Saka, Bakan Erdoğan Toprak’ı arayarak bunu teyit etti. 
     5- Tekerlekli Sandalye Basketbol Ligi maçlarının çok erken saatlerde başlaması deplasman takımlarını zor durumda bıraktığından ve ayrıca seyirci bakımından problemler yarattığından, Bedensel Engelliler Spor Federasyonu ile görüşülerek maç saatlerinin yeniden düzenlenmesine karar verildi. 
     Gördüğünüz gibi isteyince oluyor. Önemli olan istemek. O zaman aklımıza şu soru geliyor Bugüne kadar çözümlenmesi basit gibi gözüken ama ilgi ve emek bekleyen bu ve benzeri konular niçin çözülmedi 
     Onu da daha önce Türk Sporu’nun başında bulunan ve engelliler sporuna ilgi göstermeyenlere sorun. 
     
     



 SPOR 





























</TEXT>
</DOC>
