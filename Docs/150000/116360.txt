<DOC>
<DOCNO> 116360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/01/son/sondun29.html </URL>
<DATE> 2002/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bulgaristan hükümetinde ilk fire 
</HEADLINE>
<TEXT>

     Bulgaristan'da yaklaşık 1,5 yıldır iktidarda olan eski Kral Simeon Sakskoburgotski başkanlığındaki koalisyon hükümeti ilk firesini bugün verdi. 
     Hükümetin güçlü isimlerinden Başbakan Yardımcısı ve Bölgesel Geliştirme Bakanı Kostadin Paskalev istifa etti. 
     Bölgesel Geliştirme Bakanlığı basın merkezinden yapılan açıklamada, Paskalev'in istifa mektubunu bakanlar kuruluna bu sabah verdiği bildirildi. Açıklamada, ayrıca Paskalev'in, istifası kabul edilene kadar ücretsiz izne çıktığı ve bu süre içinde görevini yardımcısı Hasan Hasan'a devrettiği kaydedildi. 
     Bu arada Paskalev, öğleden sonra, üyelerinin çoğunluğunu Türklerin oluşturduğu ve koalisyon hükümeti ortağı olan Hak ve Özgürlükler Hareketi HÖH lideri Ahmet Doğan ile görüştü. Paskalev, istifa gerekçesinin detayını tam olarak açıklamazken, ''Başbakanla bazı fikir ayrılıklarımız var'' demekle yetindi. 
     Öte yandan Kostadin Paskalev'in istifası hükümette şok etkisi yarattı. Başbakan Sakskoburgotski'nin çalışma ziyareti için Yunanistan'da bulunduğu sırada istifasını açıklayan Paskalev, hükümet içinde halk tarafından en fazla takdir edilen bakanlardan biri olarak tanınıyordu. Bulgaristan Sosyalist Partisi BSP üyesi olan Paskalev, Bulgaristan'daki önemli büyük altyapı projelerinden sorumluydu. 
     





</TEXT>
</DOC>
