<DOC>
<DOCNO> 116988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/04/son/sonspo21.html </URL>
<DATE> 2002/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Canaydın Küfürsüz, güzel bir mücadele istiyoruz... 
</HEADLINE>
<TEXT>

     Galatasaray Kulübü Başkanı Özhan Canaydın, Fenerbahçe ile yapacakları derbi maçta lider olmalarının önem taşımadığını dile getirerek, ''Önemli olan olaysız, kavgasız ve centilmence bir maç geçmesidir'' dedi. 
     Başkan Canaydın, Galatasaray Kulübü çalışanı Ökkeş Polat'ın kızının Polat Renaissance Otel'deki düğün töreninde yaptığı açıklamada, dünya var oldukça Fenerbahçe-Galatasaray derbilerinin her zaman yaşanacağını vurgulayarak, ''Bu derbiler devam ettiği müddetçe de Fenerbahçe ile dostluğumuz sürecektir. Ayrıca Aziz Yıldırım ile de güzel bir dostluğumuz var. Bu da daha iyi yerlere gelecek. Centilmence bir maç diliyorum'' şeklinde konuştu. 
     Maç için bilet alıp stada gelecek olan taraftarlara da mesaj veren Canaydın, bu taraftarların valiliğin bugün aldığı kararları göz önünde bulundurarak maça gelmelerini istedi. 
     Kulüp ikinci başkanı ve basın sözcüsü Ali Dürüst ise, derbi maçların 100 senedir yapıldığını ve önümüzdeki 100 senede de yapılacağını kaydederek, ''Derbilerin favorisi olmaz. İsteğimiz derbi maçlarının güzel geçmesi, mücadelenin iyi ve sahada olması, küfürün ise yapılmamasıdır'' şeklinde konuştu. 
     Galatasaray taraftarlarının maça toplu olarak gitmeyeceğini kaydeden Dürüst, ''İsterlerse misafir takım için ayrılan bir tribüne biletli taraftarlar girebilecek. Taraftarlarımız sessiz bir şekilde bilet aldıkları tribünde maçı izleyebilecekleri gibi, tercih etmeleri halinde aynı biletle ayrılan tribüne de gidip karşılaşmayı buradan takip edebilecekler'' açıklamasını yaptı. 
     
     TERİM-CANAYDIN ŞAHİT OLDU 
     Galatasaray Kulübü Çalışanı Ökkeş Polat'ın kızı Ebru'nun Cem Menteş ile kıyılan nikahında başkan Özhan canaydın ve teknik direktör Fatih Terim şahitlik yaptı. 
     Şişli Belediye Başkanı Mustafa Sarıgül'ün kıydığı nikaha eski ve yeni yöneticiler ile futbolculardan kaptan Bülent, Suat, Berkan, Ergün ve Mondragon katıldı. 
     





</TEXT>
</DOC>
