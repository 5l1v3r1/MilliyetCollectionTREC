<DOC>
<DOCNO> 119260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/16/son/sonspo08.html </URL>
<DATE> 2002/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta Sergen, Ahmet Dursun ve İbrahim kadroda yok... 
</HEADLINE>
<TEXT>

     Birinci Süper Futbol Ligi'nde Gaziantepspor ile birlikte yoluna yenilgisiz devam eden Beşiktaş, yarın Altay ile deplasmanda yapacağı maçta mutlak galibiyeti hedefliyor. 
     UEFA Kupası'nda İspanya'nın Alaves takımını eleyerek 3. tura yükselmenin moralini taşıyan siyah-beyazlılar, bu sabah BJK Nevzat Demir Tesisleri'nde yaptığı idmanla hazırlıklarını tamamladı. Beşiktaş kafilesi saat 17.00'de uçakla İzmir'e gidecek. 
     Beşiktaş'ta sakatlıkları süren Ahmet Dursun ve Sergen'in yanı sıra, İbrahim ve Zafer'in, Altay maçı kadrosuna alınmadığı bildirildi. İbrahim'in dinlendirilmek amacıyla kadroya dahil edilmediği öğrenildi. 
     Teknik direktör Mircea Lucescu'nun İbrahim'in yerine sol kanatta Serdar'a şans tanıması, orta alanda Yasin'in yerine Amaral'a, Sergen'in yerine Tümer'e, forvette de İlhan'ın yanında Pancu-Nouma ikilisinden birisine yer vermesi bekleniyor. 
     Beşiktaş'ın Altay karşısına Cordoba, Ali Eren, Ronaldo, Zago, Kaan Dobra, Tayfur, Amaral, Tümer, Serdar, İlhan, Pancu Nouma muhtemel 11'i ile çıkması bekleniyor. 
     İzmir Atatürk Stadı'nda saat 17.00'de başlayacak ve Digitürk Lig TV'den naklen yayınlanacak maçı hakem Mutlu Çelik yönetecek. 
     





</TEXT>
</DOC>
