<DOC>
<DOCNO> 132622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/23/son/sondun17.html </URL>
<DATE> 2003/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya "Saddam'ı sürgüne gitmeye iknaya çalışmıyoruz" 
</HEADLINE>
<TEXT>

     Rusya Dışişleri Bakanı İgor İvanov, Moskova'nın, Irak lideri Saddam Hüseyin'i görevini bırakmaya ve sürgüne gitmeye ikna etmeye çalışmadığını bildirdi. 
     İvanov, Trud gazetesine verdiği demeçte, Rusya'nın Saddam Hüseyin'i sürgüne gitmeye ikna etmeye çalışarak savaşı önleme girişimlerinde bulunduğu yönündeki haberlerin, Moskova'nın diplomasisine gölge düşürme çabaları olduğunu kaydetti. 
     ''Bağdat'ta temaslarda bulunan Rus diplomatların, Irak liderini bu yönde iknaya çalıştığı'' iddialarının varsayımdan ibaret olduğu ifadesini kullanan İvanov, böylesi bir girişimin Irak'ın içişlerine karışmak olacağını belirtti. 
     Rusya'nın Irak yetkilileriyle temasta olduğunu kaydeden İvanov, ''Irak yönetiminin düşüncelerini ve durumunu bilmek için Bağdat ile temasımızı kesmiyoruz'' dedi. 
     





</TEXT>
</DOC>
