<DOC>
<DOCNO> 138983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/25/son/sonspo24.html </URL>
<DATE> 2003/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Serdar Bilgili Onursal Başkanımız ile ilgili eleştiri yapmadım 
</HEADLINE>
<TEXT>

     Beşiktaş Kulübü Başkanı Serdar Bilgili, Onursal Başkan Süleyman Seba ile ilgili hiçbir eleştiri yapmadığını söyledi. 
     Serdar Bilgili yaptığı yazılı açıklamada, bugün bir gazetede çıkan, Habertürk kanalında yayınlanan Basın Kulübü adlı programındaki konuşmalarına istinaden yazılmış olan haberle ilgili olarak, böyle bir açıklama yapmak gereği duyduğunu ifade etti. 
     Konuşmasında Onursal Başkan Süleyman Seba ile ilgili hiçbir eleştirisinin bulunmadığını belirten Bilgili, şunları kaydetti 
     ''Adı geçen televizyon programının kasetlerinin de incelenmesiyle anlaşılabileceği üzere konuşmamda Onursal Başkanımız sayın Süleyman Seba hakkında, sadece adıyla hitap etmek gibi bir saygısızlığım düşünülemez. Kendisinin devlet göreviyle ilgili yöneltilen sorular da tarafımca cevapsız bırakılmıştır. Sayın Seba camiamızın çok değerli bir büyüğü olup, kendisine karşı duyduğumuz sevgi ve saygımız sonsuzdur.'' 
     





</TEXT>
</DOC>
