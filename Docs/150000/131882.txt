<DOC>
<DOCNO> 131882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/20/dunya/tur.html </URL>
<DATE> 2003/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya turu 
</HEADLINE>
<TEXT>

KÜBA'DA TEK PARTİLİ GENEL SEÇİM CASTRO "SEÇİM ABD'NİN DEVRİMİ YIKMA ÇABALARININ REDDİDİR" 
     Küba'da sadece iktidardaki Komunist Parti'nin katılmasına izin verilen genel ve yerel seçimler için oy verildi. 
     Devlet Başkanı Fidel Castro, doğudaki Santiago de Cuba kentinde geleneksel askeri kıyafetleri içinde ve seçmenlerin ''Fidel, Fidel'' sloganları arasında oy verdikten sonra gazetecilere yaptığı açıklamada, ''bu imparatorluğun devrimi yıkma çabalarına bir tepkidir'' dedi. Castro Santiago de Cuba kentinde Ulusal Meclis için aday oldu. 
     Ancak muhalifler, halktan sadece sandalye sayısı kadar adayın katılmasına izin verilen seçimleri boykot etmelerini ya da boş oy atmalarını istediler. 
     Her 5 yılda bir yapılan seçimlerde 609 milletvekili ve bin 119 yerel meclis temsilcisi seçiliyor ve seçimlere sadece bu temsilcilerin sayısı kadar adayın katılmasına izin veriliyor. 
     Seçimleri kazanması ve milletvekili olması beklenen 76 yaşındaki Castro'nun daha sonra Meclis tarafından 5 yıllığına yeniden devlet başkanı seçilmesi bekleniyor. 
     Castro bir devrimle işbaşına geldiği Küba'da 44 yıldır Devlet Başkanı. 
     Geçen seçimlerde olduğu gibi, ülke genelinde seçmenlerin yüzde 90'dan, başkent Havana'da ise yüzde 98'den fazlasının oy kullanması bekleniyor. 
     
     



 DÜNYA 












</TEXT>
</DOC>
