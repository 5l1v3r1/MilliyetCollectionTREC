<DOC>
<DOCNO> 102560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/18/son/sontur05.html </URL>
<DATE> 2002/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğretmenlik için başvurular yarın başlıyor... 
</HEADLINE>
<TEXT>

     Milli Eğitim Bakanlığı MEB , 32 branşta 30 bin öğretmen atayacak. Öğretmenlik için yarın başlayacak başvurular, 31 Ağustos Cumartesi gününe kadar sürecek. 
     Öğretmen adayları başvuru belgelerini Adana, Afyon, Ankara, Antalya, Bolu, Bursa, Çanakkale, Çorum, Denizli, Diyarbakır, Edirne, Elazığ, Erzincan, Erzurum, Gaziantep, İstanbul, İzmir, Kayseri, Kırklareli, Kocaeli, Konya, Malatya, Samsun, Siirt, Sivas, Trabzon, Şanlıurfa, Van ve Zonguldak illerinde kurulan bürolardan, bankaya 6 milyon lira yatırarak alabilecekler. Belgeler, 31 Ağustos Cumartesi gününe kadar teslim edilecek. 
     32 branşta yapılacak 30 bin öğretmen ataması için bin dolayında başvuru bekleniyor. 
     İlk defa başvuruda bulunacak adaylarda, 1 Ocak 1963 ve daha sonraki bir tarihte doğmuş olmaları şartı aranıyor. Bu adayların DMS, KMS ve KPSS'den herhangi birine girerek istedikleri alan için belirlenen puana sahip olmaları da gerekiyor. 
     Türkçe, Türk Dili ve Edebiyatı, Bilgisayar, Rehberlik ve İngilizce öğretmenliklerinden emekliye ayrılanlar, öğretmenlik görevini bırakanlar ile üniversitelerde en az 2 yıl çalışmış olanlar da başvuruda bulunabilecekler. 
     Askerlik görevini sürdüren adaylara ve bütünlemeye kalan Eğitim Fakültesi son sınıf öğrencilerine de başvuru hakkı tanınıyor. 
     
     İNGİLİZCE İÇİN KOŞULLAR 
     İngilizce öğretmenliğine başvuracak adayların ise şu koşulları taşımaları gerekiyor 
     -Lisans öğrenimini İngilizce yapan yurtiçindeki veya YÖK tarafından aynı alana denkliği kabul edilen yurtdışındaki yükseköğretim kurumlarından mezun olmak, -İngilizce Öğretmenliği sertifikası bulunmak, -Eğitim fakültelerinin batı dilleri Almanca ve Fransızca öğretmenlik programlarından mezun olup en az 40 kredilik İngilizce almış olmak, -Ortaöğretim alan öğretmenliği yüksek lisans programı veya öğretmenlik meslek bilgisi Pedagojik formasyon veya 33 kredilik ilköğretim sınıf öğretmenliği sertifikası programını bitirmiş olmak. 
     





</TEXT>
</DOC>
