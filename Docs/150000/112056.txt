<DOC>
<DOCNO> 112056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/09/son/sonspo18.html </URL>
<DATE> 2002/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehmet Ali Yılmaz "Trabzonspor, yere düşmez. Düşerse biz varız" 
</HEADLINE>
<TEXT>

     Trabzonspor Kulübü Onursal Başkanı Mehmet Ali Yılmaz, ''Birtakım olayları saptırıp, kendi icraatlarını unutturarak, ne yaptıklarını, ne ettiklerini söylemeden kulübe hizmet veren kişilerin suçlanması, çirkin bir davranıştır''dedi. 
     Kulüp Onursal Başkanı Mehmet Ali Yılmaz, kulüp başkanı Özkan Sümer'in yaptığı açıklamalarla ilgili olarak, ''Benim böyle kişileri muhatap alma şansım yoktur. Bana göre Özkan Sümer, karnından konuşuyor ve şov yapıyor. Ancak kendi durumlarını gözardı eden ve ekmeğimizi yiyen kişilerin, durup geçmişi eleştirmesi çok yanlıştır. Yalan makinası gibi aslı astarı olmayan şeyler söylüyorlar. Kimse haysiyet cellatlığı yapmasın altında kalır'' diye konuştu. 
     Trabzonspor'da, iç barışın sağlanması için böyle açıklamaların doğru olmadığını da ifade eden Yılmaz, şöyle devam etti 
     ''Böyle iç barış mı olur Ben hiçbir kongrede kendi isteğimle aday olmadım. Hep istenildiğim için aday oldum. İnsanları başkalarının aleyhinde doldurarak, başkanlık koltuğuna oturmadım. 30 yaşında İstanbul'da hiçbir delege tanımıyordum. İstediler, ikna ettiler, getirdiler ben de kırmadım. Uzun süre kulübün içinde oldum. Kulübe hizmet vermiş bir kişi olarak istenmediğim sürece gelmem. Ancak üzüntülerimi de dile getiririm. Kulüp kimsenin ipoteğinde değil. Kulübü yükseklere taşımak için birbirimizi kucaklamalıyız. Kulübün yükselmesi iç barıştan geçer, ancak iç barışın sağlanmasından korkanlar var.'' Kendisinin son başkanlık döneminde takımda bulunan 9 A milli takım oyuncusunun büyük bölümünün takımda forma giymesinde kendisinin emeği olduğunu da kaydeden Yılmaz, ''Bu oyuncuları kim almıştır. Orhan, Ünal, Hami, Ogün, Abdullah bunlara baksınlar. Herkes şunu iyi bilmelidir ki, hiç kimse Mehmet Ali Yılmaz'dan fazla Trabzonspor sevgisi taşıyamaz. Trabzonspor aşkı bende ölünceye kadar sürecek. Hiç kimse bu sevgiyi söndüremeyecektir. Trabzonsporlu'lar, benim dönemimle bugünkü dönemi mukayese ettiklerinde aradaki farkı göreceklerdir. Tıpkı siyah ile beyaz arasındaki fark gibi'' diye konuştu. 
     Trabzonspor Kulübü Başkanlığı döneminde bakanlığa yükselmesiyle ilgili olarak da Yılmaz, ''Trabzonspor, bir basamak olarak kullanılıyorsa, gelsin kendileri bakan olsun. Meydan açık, yollar açık. Kimse kimseyi engellemez. Mehmet Ali Yılmaz, gelip kendisi başkan olmamıştır. İstanbul'da yaşayan 30 yaşındaki birini Trabzonspor'a getirip başkan yapmışlardır'' dedi. 
     
     ''TRABZONSPOR'A YERE DÜŞÜRSE VARIZ'' 
     Yılmaz, Trabzonspor'da, aralık ayında yapılacak olağan kongrede başkanlığa aday olacağı biçiminde bir düşüncesinin olmadığını yineleyerek, ''Ben aday olmam. Trabzonspor, yere düşmez. Düşerse biz varız. Bunun kararını da taraftar verir. Eğer, başkanlık inadım olsa, 2001 yılında gelip kongrede çalışma yapardım. Çalışma yapmış olsaydım, kongreye gelseydim, durum böyle mi olurdu '' diye konuştu. 
     
     MALİ DURUM 
     Yılmaz, bordo-mavili kulübün yönetim kurulunun 14 milyon dolarlık bir borç ödedediğini iddia etkilerini de hatırlatarak, şöyle konuştu 
     ''Bundan ne amaçladıklarını anlamış değilim. Güneş balçıkla sıvanmaz. 2000 yılı kongresinde ibra edilen tablo değişmemiştir. 2001 yılında kendileriyle yapılan protokol çerçevesinde, şahsi alacaklarımı bağışladığımdan, ayrıca 2001 yıl sonunda yayınladıkları faliyet raporlarından da anlaşılacağı gibi 2001 yılı yarısında yayından gelecek para bankadaki temlikleri kapatmış olacaktı. Söz konusu 14 milyon doları nereden buldular. Nereden sağladılar Bu ödemeyi nasıl yapmışlar Gelir kaynaklarını mı artırmışlar Anlamış değilim.'' 
     





</TEXT>
</DOC>
