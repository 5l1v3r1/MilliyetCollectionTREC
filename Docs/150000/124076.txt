<DOC>
<DOCNO> 124076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/12/siyaset/siy99.html </URL>
<DATE> 2002/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

Lipponen mektubu Eşit muamele      1999’da AB Dönem Başkanı Finlandiya, Helsinki Zirvesi’nde Türkiye’ye eşit muamele edileceğini taahhüt etti. Kıbrıs, Türk ve Yunan sorunlarının AB meselesi yapılmayacağı, yazılı olarak Ankara’ya bildirildi. Ankara bunun üzerine politikasını yumuşattı. Finlandiya Başbakanı Lipponen’in taahhüdüne karşın, Katılım Ortaklığı Belgesi’nde adı geçen sorunlar orta vadeli öncelikler bölümüne girdi. 
     
Rum protestoculara Klerides’ten Aptallar      HABER MERKEZİ 

     Kıbrıs Rum yönetimi lideri Glafkos Klerides, Kopenhag’da Kıbrıs konusunda anlaşma imzalanması olasılığı bulunduğunu söyledi. Rum radyosunun haberine göre, zirve için Kopenhag’a giden Klerides, "Kopenhag’da AB üyeliği yanında, Kıbrıs konusunda anlaşma imzalanması olasılığı var" dedi. 
     CNN Türk’ün haberine göre de, Annan planını protesto eden Rumlara sinirlenen Klerides, Kıbrıs için bir anlaşmaya imza koyup koymayacağı sorusuna, "Bu aptallara bakarsanız hiçbir şeye imza koyamayız. Ancak sağduyu sahipleri gibi bakarsanız bazı şeyleri düşünmek lazım" yanıtını verdi. 
     
Erdoğan Kıbrıs kararı Nisan’a ertelenebilir      AKP lideri Tayyip Erdoğan, New York’ta Kofi Annan’la görüşmesinden sonra yaptığı açıklamada, Kıbrıs Rum Kesimi’nin AB’ye üyeliği için nihai kararın BM gözetimindeki çözüm müzakerelerinin olumsuz etkilenmemesi için Nisan 2003’e ertelenebileceğini söyledi. Erdoğan Annan’a Kıbrıs’la ilgili "A" ve "B" diye iki planın olduğunu, şimdi B planının devreye sokulduğunu belirterek, "Yani Kanton olayı. Bu harita daha kötü. Biz de müzakerelerin sürmesinden yanayız" dedi. KKTC Cumhurbaşkanı Denktaş ise, sunulan haritayı kabul etmelerinin mümkün olmadığını kaydetti. 
     
Düşünce ve eylem ayrımı kabul edildi      Anayasa’daki "ideolojik ve anarşik eylem" ifadesi sonucu geniş bir sınırla belirlenen siyasi yasak kavramı, tarihi bir uzlaşmayla değişti. Anayasa’nın milletvekili seçilme yeterliliğini düzenleyen 76. maddesindeki, ideolojik ve anarşik eylemler’ ifadesi, yerini terör eylemlerine’ ifadesine bıraktı. Böylece, düşünce ve eylem’ ayrımı Anayasa’ya yerleşti. Değişiklikle, düşüncesini açıklayan ancak bir terör eylemine girişmeyen, bir ideolojiyi savunan ancak şiddet göstermeyen kişiler de Anayasa’da sayılı diğer suçları işlemedikleri takdirde milletvekili seçilebilecekler. Yapılan bir düzenlemeyle 67. maddede yer alan, "seçim yasalarında yapılacak değişikliklerin bir yıl içinde yapılacak seçimlerde uygulanmayacağına" ilişkin hüküm ilk ara seçimde uygulanmayacak, daha sonra yapılacak seçimlerde geçerli olacak. Yani bir seçim yapıldığında, bir yıl öncesine kadar olan dönemde yapılan seçim yasası değişiklikleri o seçimde uygulanmayacak. 
     
     Yerel seçim öne çekilmeyecek 
     Teklifin ikinci maddesi, Anayasa’nın 78. maddesine yeni bir fıkra ekleyerek, bir il ya da seçim çevresinde tüm üyelikler boşaldığında 90 gün içinde ara seçim yapılmasına olanak sağladı. 
     Aynı madde ile, bu durumda yapılacak seçimler, Anayasa’da yer alan, "bir yıl içinde yapılacak seçimlerin birleştirilerek yapılacağına" ilişkin hükümden muaf tutuldu. Böylece Tayyip Erdoğan’ın gireceği ara seçim 2003 yılı içinde yerel seçime bir yıl kala yapılırsa, yerel seçimin öne çekilmesi riski de ortadan kaldırıldı. 
     
Anayasayı bırak sarmısağa bak      CHP Kastamonu Milletvekili Mehmet Yıldırım, yerli sarmısak üreticilerinin ithal Çin sarmısağı konusundaki sıkıntılarını Meclis kürsüsünden dile getirdi. Yıldırım, kürsüye elinde bir demet yerli sarmısakla çıktı ve üreticinin elinde 10 bin ton sarmısak bulunduğunu söyleyerek, hükümetin Çin sarmısağını ithal etmemesini istedi. Yıldırım, Çin sarmısağında insan sağlığına zarar verecek maddeler bulunduğunu ve araştırılmasını talep etti. Tüketiciler ise, Çin sarmısağının baharatının az olduğunu, kabuğunun daha kolay soyulduğunu belirtti. 
     
Liberaller tarih’ dedi      Kopenhag Zirvesi öncesinde Kopenhag’da bir araya gelen Liberaller, Türkiye’ye tam destek verdiler. Türkiye’ye yakın bir çizgi izleyen Liberaller, tarih konusunda da bu yaklaşımlarını korudular. Toplantıdan çıkan sonuçta gösterilen hedef, "Yunanistan Dönem Başkanlığı’nın sonu" oldu. 
     Liberal Grup Başkanı Graham Watson, Türkiye’ye Kopenhag Zirvesi’nde kesin bir tarih verilmesinin gelecekteki adaylar açısından önyargı oluşturacağına dikkat çekti. Watson, Kıbrıs konusunda AB’nin karşı karşıya kaldığı tehlikelerin farkına varması gerektiğini belirterek, "Bu sadece mevcut zorlukların çözümsüzlüğü anlamına gelmez, aynı zamanda yeni zorlukları da beraberinde getirir" diye konuştu. n İRFAN KURTULMUŞ Kopenhag 
     
Kopenhag’da cuma namazı      Kopenhag Zirvesi nedeniyle yurtdışında ilk cumasını geçirecek olan Başbakan Abdullah Gül’ün programında "cuma namazı" kılınmasının da yer aldığı bildirildi. 
     Gül, dün gittiği Kopenhag’da, liderlerle yapacağı görüşmeler nedeniyle yoğun iki gün geçirecek. Zirvenin ilk günü Avrupa Parlamentosu Başkanı Pat Cox ile kahvaltı yapacak olan Gül’ün, daha sonra Yunanistan Başbakanı Kostas Simitis’le, ardından da İtalya Başbakanı Silvio Berlusconi ile buluşması bekleniyor. Gül, zirvenin ikinici gününde AKP Genel Başkanı Recep Tayyip Erdoğan ile birlikte İngiltere Başbakanı Tony Blair ile bir araya gelecek. Gül, cuma günü de, AB liderlerinin katıldığı aile fotoğrafı çekimine katılacak. 
     



 SİYASET 













</TEXT>
</DOC>
