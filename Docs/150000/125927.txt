<DOC>
<DOCNO> 125927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/20/son/sontur19.html </URL>
<DATE> 2002/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğu'da kış... Hakkari'de kar kalınlığı 50 santimetreye ulaştı 
</HEADLINE>
<TEXT>

     Doğu Anadolu Bölgesi'nde de yoğun kar yağışı nedeniyle bin 4 köy yolu ulaşıma kapandı. 
     Alınan bilgiye göre, Van'da 68, Hakkari'de 100, Muş'ta 350, Bingöl'de 265, Erzurum 46, Ağrı'da 92, Ardahan'da 7, Erzincan'da 273, Iğdır'da 32 ve Tunceli'de 301 köy yolu ulaşıma kapandı. 
     Hava sıcaklıklarının eksi 20 derece kadar düşmesi yollarda buzlanmalara neden olurken, kar yağışı ve tipi nedeniyle şehirlerarası yollarda ulaşım güçlükle sürdürülebiliyor. 
     Şiddetini dün akşam saatlerinde artıran kar yağışı yüzünden Hakkari-Çukurca, Hakkari-Çukurca ayrım 9. Bölge Hududu, Yüksekova-Şemdinli ile Yüksekova-Dağlıca, Tunceli-Ovacık, Bingöl-Adaklı, Yedisu-Karlıova karayolları ulaşıma kapanırken, Bingöl-Erzurum karayolunun Herdo Deresi mevkiinde aşırı tipi nedeniyle zaman zaman ulaşıma kapanıyor. Tunceli- Erzincan karayolunda da ulaşımın kontrollü sağlandığı bildirildi. Yetkililer, çalışmaların yoğun kar nedeniyle aralıklarla ve zor koşullarda yapılabildiğini, karayollarındaki ulaşımın ancak yarın sağlanabileceğini ifade ettiler. 
     Şemdinli'de ise iki gündür aralıksız devam eden kar, enerji iletim hatlarının arızalanmasına neden oldu. İlçe merkezindeki içme suyunda meydana gelen donmanın bazı kesimlerde devam etmesi nedeniyle su sıkıntısı yaşanıyor. 
     
     HAFTA SONU YAĞIŞ BEKLENİYOR 

     Meteoroloji yetkililerinden edinilen bilgiye göre, kar kalınlığı Hakkari'de yüksek kesimlerde 1 metre, şehir merkezinde ise 50 santimetreye ulaşırken, Bingöl'de 30, Muş, Kars ve Ağrı'da 20, Erzurum'da 18, Ardahan'da 17, Iğdır'da 16, Erzincan'da 7, Palandöken'de ise 43 santimetre olarak ölçüldü. Yoğun kar yağışı nedeniyle Hakkari ve ilçelerinde tüm okulların bir gün süreyle tatil edilmesi kararlaştırıldı. 
     Bölgede, kar yağışının pazar gününü kadar etkili olması bekleniyor. 

     
</TEXT>
</DOC>
