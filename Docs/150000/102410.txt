<DOC>
<DOCNO> 102410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/17/son/sonspo03.html </URL>
<DATE> 2002/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe, 115 gün sonra seyircininin önüne çıkacak... 
</HEADLINE>
<TEXT>

     Fenerbahçe, 2002-2003 futbol sezonunun 2. haftasında yarın Ankaragücü ile yapacağı maçla, uzun bir sürenin ardından Kadıköy'de taraftarının karşısına çıkacak. 
     Sarı-lacivertli futbolcular, 115 gün sonra, Birinci Süper Lig'de Ankaragücü ile yapacağı 2. hafta maçıyla taraftarlarıyla buluşacak. 
     Ligin ilk haftasında Trabzonspor beraberliği ve ardından Avrupa Şampiyonlar Ligi 3. ön eleme turu ilk maçında Feyenoord Rotterdam maçında alınan yenilgiyle yoğun eleştiri alan sarı-lacivertli takım, Ankaragücü karşısında elde edeceği galibiyetle moral bulmaya çalışacak. 
     Sarı-lacivertli taraftarların, sezonun ilk lig maçına büyük ilgi göstermesi bekleniyor. 
     
     10 MAÇTIR YENİLGİ YOK 

     Sarı-lacivertli futbolcular, Fenerbahçe Şükrü Saracoğlu Stadı'nda yaptıkları son 10 lig maçında yenilmedi. 
     Son olarak kendi evinde geçen sezonun 14. haftasında Beşiktaş'a 2-1 yenilen sarı-lacivertli takım, bu maçın ardından kendi sahasında yaptığı 10 lig maçında, 1 beraberlik 9 galibiyet elde etti. 
     Fenerbahçe, bu süre içinde 27. hafta Malatyaspor ile yaptığı maçta 2-2'lik skorla berabere kalmıştı. 
     
     YENİLERİN İLK HEYECANI 

     Sarı-lacivertli takımın yeni transferleri de yarın yapılacak karşılaşmayla, Kadıköy'de bir lig maçında ilk kez seyircisinin karşısına çıkacak. 
     Sakatlıkları nedeniyle Tuncay, İsmail ve Simao'nun yer almayacağı kadroda bulunacak yeni isimler Ortega, Washington, Steviç, Cem ve Volkan, bu heyecanı yaşayacak. 
     





</TEXT>
</DOC>
