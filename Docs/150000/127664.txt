<DOC>
<DOCNO> 127664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/30/dunya/adun.html </URL>
<DATE> 2002/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Canlı kalkan akını 
</HEADLINE>
<TEXT>

Irak’ta savaşmış eski bir Amerikan askerinin başını çektiği canlı kalkan’ konvoyu Londra’dan Irak’a yola çıkıyor. Konvoy İstanbul’dan da geçip gönüllü toplayacak 
     NEVSAL ELEVLİ Londra 

     Çoğunluğunu İngilizlerin oluşturduğu bir grup Batılı savaş karşıtı, Irak’a karşı olası operasyonda ABD’nin vuracağı hedeflerde "canlı kalkan" olmak üzere 10 Ocak’ta Londra’dan bir konvoy oluşturarak Bağdat’a gitmek için yola çıkıyor. Hareketin başını ise birinci Körfez savaşına katılmış eski bir Amerikan deniz piyadesi olan 33 yaşındaki Kenneth Nichols çekiyor. 
     The Observer gazetesinin haberine göre "canlı kalkan konvoyu" sırasıyla Amsterdam, Brüksel, Paris, Zürih, Milano, Saraybosna ve İstanbul’dan geçerek burada kendilerine katılacak yeni gönüllüleri de aldıktan sonra Suriye üzerinden büyük ihtimalle 24 Ocak’ta Irak’a ulaşacak. Bu tarih ABD Başkanı George W. Bush’un Irak’ın BM kararlarını yerine getirip getirmediğine dair beklenen açıklamasından birkaç gün öncesine rastlıyor. 
     1991’deki savaşta, kaçan yüzlerce Irak askerinin hava bombardımanıyla öldürüldüğü Kuveyt City - Basra yolunda görev yapan ve gösterdiği yararlılıklar sonucu bir de madalya alan Nichols bir yıl sonra ordudan ayrılmıştı. Yaşadığı savaş tecrübesinin ateşli bir savaş karşıtı haline getirdiği Nichols, "Geri dönmemin bir nedeni de birinci kez ülkelerinde bulunduğumda yaptıklarımdan dolayı Irak halkından özür dilemektir" diyor. 
     Nichols, ekipte yer alacak her bir savaş karşıtının kendisini önemli köprülere, karayollarına, elektrik santrallarına ve benzeri yerlere bağlayarak savaşın önünde "canlı kalkan" olacağını söyledi. 
     
     



 DÜNYA 










</TEXT>
</DOC>
