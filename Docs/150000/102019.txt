<DOC>
<DOCNO> 102019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/15/son/sondun03.html </URL>
<DATE> 2002/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikan ve İngiliz uçakları Irak'ın güneyini vurdu 
</HEADLINE>
<TEXT>

     Amerikan ve İngiliz savaş uçaklarının Irak'ın güneyinde iki Irak hava savunma sistemini vurduğu bildirildi. 
     ABD'nin Florida eyaletinin Tampa üssündeki Merkez Komutanlığı'ndan yapılan açıklamada, savaş uçaklarının dün gece Irak'ın güneyinde oluşturulan uçuşa yasak bölgede kendilerini tehdit eden hedeflere güdümlü silahlar eşliğinde yanıt verdiği belirtildi. 
     Açıklamada, Irak'ın bu yıl müttefik uçaklarına 85 kez ateş açtığı da bildirildi, ancak bu saldırılar sırasında kayıp verilip verilmediği belirtilmedi. 
     Müttefik uçakları, kuzey ve güneydeki uçuşa yasak bölgelerde yaptıkları devriye uçuşları sırasında en son 5 Ağustos'ta bir Irak askeri tesisini vurmuştu. 
     





</TEXT>
</DOC>
