<DOC>
<DOCNO> 128127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/31/son/soneko46.html </URL>
<DATE> 2003/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
SPK, temettü dağıtma zorunluluğu getirdi... 
</HEADLINE>
<TEXT>

     Sermaye Piyasası Kurulu SPK , hisse senetleri Borsa'da işlem gören anonim ortaklıklar için geçerli olmak ve enflasyona göre düzeltilmiş mali tablolar ya da uluslararası muhasebe standartlarına göre hazırlanan mali tablolar esas alınarak hesaplanan 2003 yılı faaliyetlerinden elde edilen karlar dikkate alınmak üzere, dağıtılabilir karın en az yüzde 20'si oranında kar dağıtımı zorunluluğu getirilmesine karar verdi. 
     SPK yaptığı açıklamada, Türkiye'de halen yürürlükte olan muhasebe sisteminin bugüne kadar tarihi maliyet esasına dayanması ve bu tabloların reel kazançlar yerine nominal kazançları yansıtması nedeniyle SPK'ca hisse senetleri Borsa'da işlem gören şirketlere temettü dağıtma zorunluluğu getirilmediği hatırladı. 
     Ancak Kurul'un mali tablolardan itibaren uygulanmaya başlanacak olan enflasyon muhasebesi sistemi ile mali tabloların nominal kazançlar yerine reel kazançları yansıtmasının beklendiği kaydedildi. 
     Ayrıca, hisse senetleri borsada işlem gören şirketler için 31 Aralık 2003 tarihli mali tablolardan başlamak üzere 31 Aralık 2004 tarihine kadar Uluslararası Muhasebe Standartları'na ilişkin tebliğin ihtiyari olarak uygulanabileceği belirtildi. 
     
     YILBAŞINDAN GEÇERLİ UYGULAMA 
     Bu bağlamda 01 Ocak 2004 tarihinden itibaren geçerli olmak üzere sadece hisse senetleri Borsa'da işlem gören anonim ortaklıklar için geçerli olmak ve ilgili tebliğ uyarınca enflasyona göre düzeltilmiş mali tablolar ya da uluslararası muhasebe standartlarına göre hazırlanan mali tablolar esas alınarak hesaplanan 2003 yılı faaliyetlerinden elde edilen karlar dikkate alınmak üzere, dağıtılabilir karın en az yüzde 20'si oranında kar dağıtımı zorunluluğu getirilmesine karar verildi. 
     Bu dağıtımın şirketlerin genel kurullarının alacağı karara bağlı olarak nakit olarak ya da dağıtılabilir karın yüzde 20'sinden aşağı olmamak üzere temettünün sermayeye eklenmesi suretiyle ihraç edilecek hisse senetlerinin bedelsiz olarak ortaklara dağıtılması ya da belli oranda nakit, belli oranda bedelsiz hisse senedi dağıtılması suretiyle gerçekleştirilebilmesi kararına varıldı. 
     Kurul, bir önceki döneme ilişkin temettü dağıtımını gerçekleştirmeden nakit karşılığı sermaye artırımı yapan ve artırımı temsil eden hisse senetleri borsada ''eski'' ve ''yeni'' şeklinde iki ayrı sırada işlem gören şirketlerden, 2003 yılı faaliyetleri sonucunda elde ettikleri dönem karından temettü dağıtacak şirketlere, dağıtılabilir karın en az yüzde 20'si tutarında birinci temettünün nakden dağıtım zorunluluğunun getirilmesine karar verdi. 
     Hisse senetleri halka arz yoluyla satılan bankaların dağıtacakları temettü miktarlarının Devlet Bakanlığı'nın ilgili tebliği uyarınca Türk Ticaret Kanunu hükümleri çerçevesinde temettü uygulamasının Banka genel kurullarınca belirlenmesi hükmünün aynen uygulanmasına devam edilmesine karar verildi. 
     Açıklamada, Kurul'un almış olduğu bu kararla hisse senetlerinin beklenen getirisinin yükselmesinin ve hisse senetlerine olan talebi artırmasının beklendiği belirtildi. 
     
</TEXT>
</DOC>
