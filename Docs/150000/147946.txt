<DOC>
<DOCNO> 147946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/06/son/sontur11.html </URL>
<DATE> 2003/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
8 yıllık özelleştirme uygulamasının bilançosu... 
</HEADLINE>
<TEXT>

     Devlet Bakanı ve Başbakan Yardımcısı Abdullatif Şener, 1995-2003 yılları arasında özelleştirme portföyünde bulunan kuruluşlara yaklaşık 2 katrilyon lira sermaye aktarımı ve 8 trilyon lira da borç aktarımı yapıldığını belirterek, ''Bu şirketlerin özelleştirilmesi ile bu yük de ortadan kalkacaktır'' dedi. 
     Devlet Bakanı Şener, CHP Eskişehir Milletvekili Cevdet Selvi'nin, Hükümet'in özelleştirme programı ile ilgili olarak verdiği yazılı soru önergesini yanıtladı. 
     Hükümet'in, 1984-2003 yılları arasında yapılan özelleştirme çalışmalarını değerlendirip, bu çalışmalardaki hata ve yanlışları gözönüne alarak, 2003 yılı özelleştirme programı hazırladığını kaydeden Şener, bugüne kadar özelleştirilen 56 şirket ve 129 tesis ve işletmeden 48'inde özelleştirme sonrasında herhangi bir faaliyetin yürütülmediğini ifade etti. 
     Özelleştirmeden istenilen yararın kısmen sağlandığını belirten Şener, şunları kaydetti 
     ''Özelleştirilen kuruluşlardaki kapsam dışı personel, diğer kamu kurum ve kuruluşlarına, kapsam içi personelin bir kısmı ilgili kuruluşlara nakledilmiş, bir kısmı tesisi alan kuruluşta bırakılmış, bir kısmının ise kıdem tazminatları verilmiş veya emekli edilmiştir. 
     1995-2003 yılları arasında özelleştirme portföyünde bulunan kuruluşlara yaklaşık 2 katrilyon lira sermaye aktarımı, yaklaşık 8 trilyon lira da borç aktarımı yapılmıştır. Konu şirketlerin özelleştirilmesi ile bu yük de ortadan kalkmış olacaktır.'' 
     Abdüllatif Şener, yüzde 50'nin üzerinde kamu payı blok hisse senedi satış yoluyla özelleştirilen kamu iktisadi kuruluşu niteliğindeki 56 şirket ile 129 tesis ve işletmede, özelleştirme tarihi itibarıyla memur, sözleşmeli, daimi ve geçici işçi olmak üzere toplam 44 bin 498 personel bulunduğunu ifade ederek, şu bilgileri verdi 
     ''657 sayılı kanuna tabi personel ile sözleşmeli ve kapsam dışı statüde çalışan 11 bin 684 personel, özelleştirmeyi müteakip, diğer kamu kurum ve kuruluşlarına nakledilmiştir. 
     Kapsam içi statüdeki 32 bin 814 personelden, 935'i özelleştirilen kuruluşun diğer işletmelerine nakledilmiş, 7 bin 542'sinin iş akitleri özelleştirme öncesinde feshedilmiş, 24 bin 337'si de özelleştirilen şirket ve işletme bünyesinde kalmıştır. 
     Özelleştirilen şirket ve işletmelerde kalan işçilerden 8 bin 286'sının iş akdi, ihale şartnameleri ve satış sözleşmelerinde yer alan hükümler uyarınca devir tarihinde alıcı firmalar tarafından kıdem tazminatları Özelleştirme Fonu'ndan ödenmek suretiyle feshedilmiştir.'' İşçi statüsünde çalışanların kendi isteklerine bağlı olarak memur olarak atanmalarını öngören yasa tasarısının TBMM'ye sunulduğunu belirten Şener, tasarıya göre, özelleştirme programında bulunan kurumlarda çalışan işçilerin genel ve özel şartları taşımaları ve istemeleri halinde memur olarak atanabileceklerini kaydetti. Abdüllatif Şener, ''Böylece özelleştirme sonucu işçilerin işsiz kalma tehlikesi, 4046 sayılı yasaya eklenecek bir madde ile önlenecek ve özelleştirmeler işsizlik getirmeyecektir'' dedi. 
     





</TEXT>
</DOC>
