<DOC>
<DOCNO> 131231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/16/son/soneko10.html </URL>
<DATE> 2003/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Şirket ortakları kar payını unuttu... 
</HEADLINE>
<TEXT>

     Hisse senetleri Borsa'da işlem gören çok sayıda şirketin ortağı, krizle birlikte zarar açıklayan şirketlerin artmasıyla 2002'de önceki yıla göre daha düşük kar payı aldı. 
     2001 yılında 1 katrilyon 70 trilyon 516 milyar lira olarak gerçekleşen toplam hisse senedi ve nakit kar payı ödemesi tutarı, 2002'de 922 trilyon 703 milyar liraya geriledi. 
     Geçen yıl hisseleri İstanbul Menkul Kıymetler Borsası'nda İMKB işlem gören şirketlerin 100'ü 2001 yılı karından kaynaklanan temettü ödemesi yaptı. Bunların 24'ü ödemesini hisse senediyle, 70'i nakit olarak, 6'sı da hem hisse senedi hem nakit olarak yaptı. 
     Hisse senedi olarak dağıtılan kar payının tutarı 241 trilyon 114 milyar lira, nakit ödenen brüt kar payı 681 trilyon 589 milyar lira olarak belirlendi. Net nakit kar payı tutarı ise 667 trilyon 24 milyar lira oldu. 
     2001 yılında Borsa'daki 287 şirketten 166'sı kar, 121'i ise zarar açıkladı. 166 şirketin kar toplamı 2 katrilyon 74 trilyon 230 milyar lira, 121 şirketin zarar toplamı ise 5 katrilyon 375 trilyon 880 milyar lira olarak gerçekleşti. 
     2001 yılında ise 2000 yılı gelirleriyle ilgili 31 şirket kar payını hisse senediyle, 76 şirket nakit olarak, 9 şirket de nakit ve hisse senedi birlikte gerçekleştirdi. 
     Hisse senedi olarak dağıtılan temettü toplamı 401 trilyon 260 milyar lira, nakit dağıtılan temettü tutarı da brüt 669 trilyon 256 milyar lirayı buldu. Net nakit temettü ise 650 trilyon 13 milyar lira oldu. 
     2000'de kar eden 225 şirketin kar toplamı 2 katrilyon 867 trilyon 895 milyar lira, zarar eden 81 şirketin zarar toplamı da 834 trilyon 339 milyar lira olarak belirlenmişti. 
     





</TEXT>
</DOC>
