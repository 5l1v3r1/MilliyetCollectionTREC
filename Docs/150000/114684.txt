<DOC>
<DOCNO> 114684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/23/son/sonspo17.html </URL>
<DATE> 2002/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Aybaba "İstanbulspor maçından galibiyetle ayrılacağız" 
</HEADLINE>
<TEXT>

     Trabzonspor Teknik Direktörü Samet Aybaba, ligde özellikle son 2 haftada gösterdikleri performansı sahaya yansıtmaları halinde, hafta sonu deplasmanda yapacakları İstanbulspor maçından galibiyetle ayrılacaklarını söyledi. 
     Aybaba, yaptığı açıklamada, ligde 3 hafta önceki Samsunspor maçından sonra iyi bir performans sergilediklerini belirterek, ''Bir şeylerin ucundan tuttuk. Önemli olan istikrarı sağlamak. Onun için önümüzdeki maçları kazanmamız lazım. Son haftalardaki performansımızı sahaya yansıtırsak İstanbulspor maçından galibiyetle ayrılırız'' dedi. 
     Ligde ilk 4 takımdan biri olmayı hedeflediklerini yineleyen Aybaba, şöyle konuştu 
     ''Puan olarak Beşiktaş, Galatasaray ve Fenerbahçe bizden daha yukarıda. Futbolda iyi oyundan çok önemli olan 3 puan almak. Biz daha çok çalışıp ve daha az puan kaybetmeliyiz. Ligde 4 takım arasında son 3 maça baktığımız zaman futbol olarak onlardan daha iyi bir durumdayız.'' Ligde son 2 haftada Bursaspor ve Kocaelispor'u yendiklerini anımsatan Aybaba, ''Ancak bu takımda bir rehavet etkisi yapmaz, bir rahatlık oluşturur. Rehavete kapılacak herhangi bir şey yapmadık. Ligde 9. sıradayız ve 13 puanımız var. Bu bizim için yeterli değil. Çünkü daha yukarıları hedefliyoruz'' diye konuştu. 
     Bordo-mavili takımda her oyuncuya forma şansı verebileceğini ifade eden Aybaba, ancak son 2 maçı kazanan ilk 11'deki futbolculara İstanbulspor maçında da görev vereceğini söyledi. 
     Aybaba, son haftalarda maç kadrosuna almadığı bordo-mavili takımın kaptanı Gökdeniz'in, kendisini geliştirmek zorunda olduğunu da kaydederek, ''Çünkü daha çok genç ve önünde futbol oynayacağı 10 yıl var. Bizim futbolcularla sorunumuz yok. Onları kazanmak istiyoruz'' dedi. 
     





</TEXT>
</DOC>
