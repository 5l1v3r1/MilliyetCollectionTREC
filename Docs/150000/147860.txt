<DOC>
<DOCNO> 147860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/06/yazar/pulur.html </URL>
<DATE> 2003/04/06/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
"Hakim Beğ " 
</HEADLINE>
<TEXT>

     Dava, arazi davası, Kayseri’de, beş köyün sınırları içindeki 31 bin dekarlık arazi için, 1951’de dava açılmış, arazinin dedeleri Hacı Ahmet Ağa’nın olduğunu ileri süren 125 varisin açtığı dava yıllarca sürmüş, giderek varislerin sayısı 500’e çıkmış, davaya 105 hakim bakmış, 21 avukat değişmiş, varislerden çoğu "Bu davadan bir şey çıkmaz " diye çekilmiş, sonunda tek davacı emekli memur Ali Develioğlu kalmış... Yargıtay, davayı Hazine lehine sonuçlandırınca, Ali Develioğlu, sonucu "Delikanlıydım, dede oldum " diye değerlendirmiş... 
     
     ABDURRAHİM Karakoç’un tıpkı bu davaya benzer bir taşlaması vardır, şöyle der 
     "Gene tehir etme üç ay öteye, Bu dava dedemden kaldı hakim beğ. Otuz yıl da babam düştü ardına Siz sağolun, o da öldü hakim beğ. 
     
     Kırk yıl önce yani babam ölünce, Kadılıklar hakimliğe dönünce. Mirasçılar tarla, takım bölünce, İrezillik beni buldu hakim beğ. 
     
     Yaşım yetmişiki, usandım gel - git Bini geçti burda yediğim zılgıt. Eğer diyeceksen, bana ne, öl git Oğlumun bir oğlu oldu hakim beğ. 
     
     Sekiz evlek tarla, bir geverlik su, Yüz yılda höküme bağlanmaz mı bu Kazanmasam da hu, kazansam da hu Canım ta burnuma geldi hakim beğ. 
     
     Keşife, meşife, damgaya, har’a, Kanımız kurudu harca da harca... Sayenizde avukatlar yıllarca, Fakiri yoldu da yoldu, hakim beğ. 
     
     Mübaşir itekler, katip zavırlar, Değişti bizde de göya devirler. Yüz yıl önce adam yiyen gavurlar, Tapucuyu aya saldı hakim beğ. 
     
     Kabahat sizde mi, kanunlarda mı Şaşırdım billahi yolu yordamı. Kızma sözlerime alam kadanı, Sıkıntıdan içim doldu hakim beğ. 
     
     Mülkün temeliydi adalet hani Bizim hak temelde saklı mı yani Çıkartıp da versen kim olur mani Yoksa hırsızlar mı çaldı hakim beğ. 
     
     Hem davacı pişman, hem de davalı. Bu yolda tükettik çulu, çuvalı. Sabret makamından çalma kavalı, Sürüler ekine daldı hakim beğ." x 
     
     ABDURRAHİM Karakoç bu şiiri en az 25 yıl önce yazmış, demek ki o devirde de böyle davalar varmış... 
     Geldik 2003 yılına, aynı hamam aynı tas... 
     Hükümet sözcülüğü nedeniyle sık sık televizyonlarda gördüğümüz, Adalet Bakanı Cemil Çiçek, bir fırsat bulursa, şu "adalet"in işlerine bir bakar, inşallah... 
     
     Vur Emri, Töre - Devlet Yayınları, 1980 
     
     







</TEXT>
</DOC>
