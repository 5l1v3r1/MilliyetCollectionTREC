<DOC>
<DOCNO> 146037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/28/son/sontur05.html </URL>
<DATE> 2003/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
DEP milletvekilleri Zana, Dicle, Sadak ve Doğan yeniden DGM'de 
</HEADLINE>
<TEXT>

     Kapatılan DEP'in eski milletvekilleri Leyla Zana, Hatip Dicle, Orhan Doğan ve Selim Sadak'ın, Ankara 1 No'lu DGM'de yeniden yargılanmalarına başlandı. 
     Zana, Dicle, Doğan ve Sadak ile avukatlarının katıldığı duruşma, saat 10.00'da başladı. 
     Duruşma dolayısıyla Ankara DGM ve Adliye Sarayı çevresinde geniş güvenlik önlemleri alınırken, DGM binasına girişte üst araması yapıldı. Dışardan gelen misafirlerin içeriye alınması sırasında Ankara DGM Cumhuriyet Savcısı Cengiz Köksal ilgilendi. 
     Duruşmayı, TBMM İnsan Hakları İnceleme Komisyonu Başkanı Mehmet Elkatmış ve bazı komisyon üyeleri, Avrupa Parlamentosu'ndan 3 kişi, İHD Genel Başkanı Hüsnü Öndül, kapatılan HADEP'in eski genel başkanları Murat Bozlak ve Ahmet Turan Demir, Eğitim-Sen Genel Başkanı Alaaddin Dinçer, hükümlü DEP milletvekillerinin yakınları da izliyor. 
     Duruşmayı çok sayıda basın mensubu takip ediyor. 
     
     DAVA SÜRECİ 
     Kamuoyunda ''2. Uyum Paketi'' olarak bilinen 4793 sayılı Çeşitli Kanunlarda Değişiklik Yapılmasına Dair Kanun'un Resmi Gazete'de yayımlandığı 4 Şubat 2003 tarihinde eski milletvekilleri avukatları aracılığıyla yeniden yargılanma isteminde bulunmuş, mahkeme de bu talebi kabul etmişti. 
     Ankara 1 No'lu DGM, kamuoyunda ''DEP Davası'' diye bilinen davada, kapatılan DEP'in eski Diyarbakır milletvekilleri Dicle ve Zana, eski Şırnak milletvekilleri Doğan ve Sadak'ı, terör örgütü PKK'nın liderlerinden aldığı emir ve talimat doğrultusunda ülke içinde ve dışında yoğun bölücü faaliyetlerde bulundukları gerekçesiyle Türk Ceza Kanunu'nun TCK ''yasadışı örgüt üyeliği'' fiilini düzenleyen 168-2 ve 3713 sayılı Terörle Mücadele Kanunu'nun ''ceza artırımını'' öngören 5. maddesi uyarınca, 15'er yıl ağır hapis cezalarına mahkum etmişti. Yargıtay 9. Ceza Dairesi, bu kararı onamıştı. 
     Kapatılan DEP milletvekilleri Zana, Doğan ve Dicle, 4 Mart 1994 tarihinde gözaltına alınmış, 17 Mart 1994 tarihinde tutuklanarak Ankara Merkez Kapalı Ceza ve Tutukevi'ne konulmuşlardı. Sadak ise 1 Temmuz 1994 tarihinde gözaltına alınmış ve 12 Temmuz 1994'de tutuklanmıştı. 
     Eski DEP milletvekilleri, Avrupa İnsan Hakları Sözleşmesi'nin ifade özgürlüğüyle ilgili 10., örgütlenme hakkıyla ilgili 11., ayırımcılığın yasaklanmasıyla ilgili 14. ve adil yargılanma hakkıyla ilgili 6. maddesinin ihlal edildiği iddiasıyla 1996 yılında Avrupa İnsan Hakları Mahkemesi'ne AİHM başvurmuştu. 
     AİHM, 2001 yılının Temmuz ayında başvuruyu sonuçlandırarak, DGM'nin tarafsız ve bağımsız olmadığı gerekçesiyle Avrupa İnsan Hakları Sözleşmesi'nin 6. maddesinin ihlal edildiği, diğer maddelerden yapılan şikayetleri incelemeye gerek görmediğini açıklamıştı. Mahkeme, Türkiye'nin şikayet başvurusu yapanlara kişi başına 25 bin ABD doları ve mahkeme masrafı için ise toplam 10 bin ABD doları ödemesine karar vermişti. 
     4793 sayılı Kanun ile Ceza Muhakemeleri Usulü Kanunu'nun CMUK ''muhakemenin iadesi'' başlıklı 327. maddesine yeni bir bent eklenmişti. Söz konusu bentte, ''ceza hükmünün, İnsan Haklarını ve Ana Hürriyetleri Korumaya Dair Sözleşme'nin veya eki protokollerin ihlali suretiyle verildiğinin, Avrupa İnsan Hakları Mahkemesi'nin kesinleşmiş kararıyla tespit edilmiş olması'' yeniden yargılanmayı gerektiren durum olarak hükme bağlanıyor. 
     




</TEXT>
</DOC>
