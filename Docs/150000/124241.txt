<DOC>
<DOCNO> 124241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/12/son/sonspo40.html </URL>
<DATE> 2002/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Dinamo Kiev 0 - Beşiktaş 0 
</HEADLINE>
<TEXT>

     Beşiktaş'ın deplasmanda Ukrayna'nın Dinamo Kiev takımıyla yaptığı UEFA Kupası 3. tur rövanş karşılaşması 0-0 sona erdi ve tur atlayan taraf Beşiktaş oldu. 
     
     İlk yarı 

     4. dakikada Dinamo Kiev'in soldan kullandığı köşe atışında, kaleci Cordoba boşa çıkınca, top Peev'in önünde kaldı. Bu futbolcunun ceza alanı çizgisi üzerinden şutunda, Ronaldo son anda topu gol çizgisinden çıkardı. 
     30. dakikada Husin'in ceza alanına ortaladığı top, kaleci Cordoba'yı geçti. Ancak Ahmet Yıldırım, yerinde bir müdahaleyle Shatskikh'ten önce topu uzaklaştırmayı başardı. 
     43. dakikada Peev'in sağdan ceza alanına ortaladığı top, Beşiktaş savunmasından sekti. Dönen topa ceza alanı çizgisi üzerinden Leko iyi vuramadı ve ilk yarı 0-0 sonuçlandı. 
     
     İkinci yarı 

     Karşılaşmanın ikinci yarısında evsahibi Dinamo Kiev, oldukça yüksek tempolu bir futbol ortaya koydu. Bu yarıda risk alarak çok adamla atak yapan Ukrayna temsilcisi, zaman zaman geliştirdiği ataklarla Beşiktaş kalesinde önemli gol pozisyonları yakaladı. Ancak bunları değerlendiremedi. 
     Beşiktaş ise kontrollü oyununu bu devrede de sürdürdü ve rakibine gol imkanı vermeyerek, sahadan istediği skorla ayrılmayı başardı. 
     İkinci yarıya Dinamo Kiev Lipinsky'nin yerine Gavrancic'i oyuna alarak başladı. 
     48. dakikada Peev'in ceza alanı dışından şutunda, top kaleci Cordoba'da kaldı. 
     65. dakikada Leko'nun sağdan penaltı noktası üzerine çıkardığı topa, Rincon vurdu. Kaleci Cordoba'yı geçen topu, Zago gol çizgisinden çıkardı. Dönen topa Peev'in vuruşunda bu kez Cordoba gole izin vermedi. 
     66. dakikada Dinamo Kiev'de Leko'nun yerine Khatskevich oyuna girdi. 
     67. dakikada Gavrancic'in soldan ceza alanına ortaladığı topa, Rincon kafayı vurdu. Meşin yuvarlak kaleci Cordoba'da kaldı. 
     68. dakikada Beşiktaş, Nouma'nın yerine Ahmet Dursun'u oyuna aldı. 
     73. dakikada Beşiktaş ceza alanına gelen topu, Gavrancic kafayla arka direğe indirdi. Shatskikh son derece uygun durumda topa vuramadı. 
     74. dakikada Dinamo Kiev'de Shatskikh yerini Melaschenko'ya bıraktı. 
     76. dakikada Beşiktaş'ta Kaan Dobra'nın yerine Tamer oyuna dahil oldu. 
     77. dakikada Yasin'in sağdan ceza alanına ortaladığı topa, Ahmet Dursun kafa vuruşunu iyi yapamadı. Aynı dakikada Beşiktaş'tan Tolga sarı kart gördü. 
     83. dakikada Beşiktaş'ta Sergen'in yerine Tümer oyuna girdi. 
     88. dakikada Husin'in sol çaprazdan sert şutunda, kaleci Cordoba son anda topu kornere çeldi. 
     89. dakikada Tümer'in ceza alanı dışından şutunda, top yandan auta gitti. 
     90. dakikada Belkevich'in ceza alanı içinden sert şutunda, Cordoba mükemmel bir refleksle topu kornere atmayı başardı. 
     Karşılaşma 0-0 sona erdi ve Beşiktaş UEFA Kupası'nda 4. tura yükseldi. 
     





</TEXT>
</DOC>
