<DOC>
<DOCNO> 136114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/10/ekonomi/eko03.html </URL>
<DATE> 2003/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
SA olmadan başardım 
</HEADLINE>
<TEXT>

Bir buçuk yıl önce Sabancı Holding’ten istifa edip F B Otomotiv’i kuran Mehmet Sabancı, "Soyadımı kullanmadan marka olmak bana büyük haz verdi" diyor 
     ŞULE YÜCEBIYIK 

     Mehmet Sabancı, Sabancı Ailesi’nin ikinci kuşak üyelerinden. Hacı Sabancı’nın oğlu, Sakıp Bey’in yeğeni. Holding’te uzun yıllar çalışıp, Gıda Grubu yöneticiliğine yükseldikten sonra, aniden istifa edip, kendi işini kurdu. 
     Otomobil merakı, onu bu sektöre yöneltti. Bugün çocukları Faruk ve Burak’ın başharfleri verdiği F B Group’un başında. Fiyatı 150 bin dolardan başlayan rüya otomobilleri satıyor, Japon restoran zinciri Benihana’yı işletiyor. 
     Mehmet Sabancı, Holding’ten ayrılma nedenini şöyle açıklıyor "2001 yılı sonunda aile, ikinci neslin çok kalabalıklaştığını öne sürerek yeğenlerin kendi işlerini kurması gerektiğine karar verdi. Çocuklarımızla birlikte 100 kişiye yaklaşmıştık, doğru bir karardı. Bu kadar insanın Holding’te görev alması imkansız. Sonra aile içi rekabet başlıyor. Bunun üzerine ayrıldım." 
     
     "Bir kuruş destek almadım" 
     Mehmet Sabancı, yeni işinde "Sabancı" ismini kullanmadı, neredeyse gizledi. "Soyadımı kullansaydım, herşey daha kolay olabilirdi. Ama kendim başarmak istedim. H l kimse, F B Otomotiv’in sahibinin Sabancı ailesinden biri olduğunu bilmiyor. Sabancı Holding’i model aldım ama bir kuruş maddi destek almadım." diyen Sabancı, başarısız olma riskine karşı, gruba zarar vermekten korktuğunu ekliyor. 
     Başlangıçta 4.5 milyon dolar cirolu F B’yi 13 milyon dolarlık ciroya ulaştıran Sabancı, "Krize rağmen bir yılda yüzde 100 büyüdük. Galerici olmanın kötü imajını düzelttik. Yatırımcılar bayilik için kuyrukta bekliyor. Bir yılda geldiğim noktada kendimi başarılı buluyorum. Üstelik Sabancı soyadını öne çıkarmadan bu işi başarmak bana büyük keyif verdi" diyor. 
     Mehmet Sabancı’nın, 1.3 milyar dolar cirolu Gıda Grubu’nun yöneticiliğinden, 13 milyon dolar cirolu F B Group’a geçişi biraz sancılı olmuş. "İlk başta zorlandım, tuhaf geldi. Ölçekler çok farklı tabii. Ama şimdi işin sahibi benim. Kararları alan, sorumlu olan benim. Bu daha tatminkar" diyen Sabancı’nın hedefi, F B’yi başta otomotiv, gıda ve turizmde 100 - 150 milyon dolar cirolu bir holding haline getirmek. 
     
     
Rover’la Toyota’ya rakibiz’      Mehmet Sabancı’nın sahibi olduğu F B Otomotiv geçen hafta İngiliz Rover’la distribütörlük anlaşması imzaladı. Rover ve MG’yi, orta sınıfta "çok satan" markalar haline getireceğini belirten Sabancı, "Toyotasa’nın ithal modellerine sıkı rakip" olacaklarını, 2004’e kadar 20 bayilik vereceklerini söylüyor. Kriz ve savaş koşullarına rağmen lüks otomobil satışlarının durmayacağına da işaret eden Sabancı şöyle devam etti "Bu ilginç bir alan. İthal ettiğimiz otomobillerin fiyatların 140 - 150 bin dolar. Krize rağmen gelen talep beni şaşırttı. Ummadığım şehirlerden, ummadığım insanlar nakit parayla otomobil satın aldılar." 
     
Japonlar’ın trendy kulübü Haro’yu İstanbul’a getirecek      Sabancı, ünlü Japon restoran zinciri Benihana’yı İstanbul’a getirerek eğlence sektörüne de adım attı. Şimdi, yine Japon gençliğinin gözde restoran - kulübü Haro’yu Türkiye’ye getiriyor. "Benihana, Çırağan Sarayı’nda olduğundan fiyatı yüksek. Aslında zenginlerin restoranı değil. Daha mütevazi yerlerde restoran açıp, orta sınıfa açılacağız" diyen Sabancı, Ankara, Antalya ve Bursa’da Benihana ve Haro şubelerinin açılacağını açıkladı. 
     



 EKONOMİ 


















</TEXT>
</DOC>
