<DOC>
<DOCNO> 125249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/17/son/sontur01.html </URL>
<DATE> 2002/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Karakoldan kaçan hırsız, 2 ay sonra yakayı ele verdi... 
</HEADLINE>
<TEXT>

     İstanbul'da 50 evden hırsızlık yaptığı iddiasıyla yaklaşık 2 ay önce gözaltına alındıktan sonra götürüldüğü karakoldan kaçan hırsız, Silivri'de yeniden yakalandı. 
     Evlerden hırsızlık yaptığı iddiasıyla gözaltına alındıktan sonra götürüldüğü Soğanlık Polis Karakolu'ndan adliyeye sevkedileceği sırada kaçan Mustafa Çardak 29 , Silivri'de gözaltına alındı. 
     Kadıköy İlçe Emniyet Müdürlüğü Araştırma Büro Amirliği'ne götürülen Çardak'ın, karakoldan kaçtıktan sonra hırsızlık yapmaya devam ettiği ve penceresi açık olan ya da kapısını kırdığı evlere girerek çaldığı eşyayı sattığı anlaşıldı. 
     Benzer suçlardan sabıkası olan Çardak'ın parmak izinin, hırsızlık yapılan 60 ayrı evden alınan izlerle tuttuğu belirlendi. 
     Bu arada, Çardak'ın karakoldan kaçmasında ihmalleri görülen 3 polis memurunun açığa alındığı bildirildi. 
     





</TEXT>
</DOC>
