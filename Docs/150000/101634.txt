<DOC>
<DOCNO> 101634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/13/son/sondun46.html </URL>
<DATE> 2002/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
17 Kasım'dan kanlı itiraf "Türk diplomatı öldürdük" 
</HEADLINE>
<TEXT>

     Yunan basını, 29 Haziran'da Pire kentinde bir denizcilik şirketine bombalı saldırı girişiminde bulunurken patlayıcının elinde infilak etmesi sonucu ağır yaralı ele geçirilen 17 Kasım terör örgütü üyesi Savas Ksiros'un, Türkiye'nin Atina Büyükelçiliği Müsteşarı Haluk Sipahioğlu'nu öldürdüğünü itiraf ettiğini öne sürdü. 
     Ksiros'un 40 Temmuz ayı içinde, tedavi gördüğü hastanede, Savcı Yannis Diotis'e verdiği ifadeyi yayımlayan gazeteler, yaralı bombacının ''Lambros'' kod adlı Aleksandros Yotopulos'un 17 Kasım'ın ''tek ve tartışılmaz lideri'' olduğunu, kendisi ve ağabeyi Hristodulos Ksiros ile halen firardaki ''Lukas'' kod adlı Dimitris Kufodinas'un örgütün ''baş tetikçileri'' olduklarını söylediğini yazdılar. 
     Yunan basınına göre, verdiği ifadeyle 70'ten fazla eyleme katıldığını itiraf eden Ksiros, Sipahioğlu'nun şehit edildiği 4 Temmuz 1994 tarihli saldırıyı şöyle anlattı 
     ''Sipahioğlu suikastına ben, Lukas ve Aris Sotiris Kondilis- tutuklu katıldık. 45'lik tabanca ile 3 ya da 4 el ateş ettim. Diğerleri etrafı kolluyorlardı.'' Ksiros'un Türkiye'nin Atina Büyükelçiliği Basın Ataşesi Çetin Görgü'nün 7 Ekim 1991'de şehit edilmesi ve Büyükelçilik Müsteşarı Deniz Bölükbaşı'nı hedef alan bombalı saldırıya da katıldığını söylediğini yazan gazeteler, 17 Kasım tetikçisinin ifadesinde, Görgü suikastı ve 16 Temmuz 1991 tarihindeki Bölükbaşı, İdari Ataşe Nilgün Keçeci ve makam aracının şoförü Adil Yıldırım'ın yaralandığı saldırıyı ayrıntılarıyla anlattığını belirtiler. 
     Ksiros'un Görgü suikastına ilişkin olarak, ''Eyleme ben, Lukas ve olay yerinden uzaklaşmak için kullandığımız arabada bekleyen başka bir şahıs katıldı. Türk diplomatın evinden çıkmasını bekledik, evden çıkıp arabasına binince, Lukas yaklaştı, 45'lik tabanca ile ateş etti ve öldürdü. Arabaya bindik ve uzaklaştık'' dediğini kaydeden Yunan basını, 17 Kasım tetikçisinin bombalı saldırı konusunda ise '' Eylemde ben, Lukas ve Vasilis Corcatos Kod adı Stamatis-tutuklu yer aldık. Türk diplomatın izlediği güzergah üzerine daha önce içi bomba yüklü araba park ettik ve geçerken uzaktan kumanda ile patlattık. Hafif yaralananlar oldu. Biz o sırada otobüs durağında duruyorduk. Çalınmış bir araçla eylem yerinden uzaklaştık'' şeklinde bilgi verdiğini yazdı. 
     
     ÇELİŞKİLİ İFADELER 
     Bu arada Atina Haber Ajansı ANA , Ksiros'un, gazetelerde yayımlanan, Savcı Diotis'e verdiği ifade ile geçen hafta sonu Sorgu Yargıcı Leonidas Zervobeakas'a verdiği ifadelerin birbirleriyle yer yer çeliştiğini belirtti. 
     Ksiros'un ifadelerindeki en önemli çelişkinin, İngiliz Askeri Ataşe Stephen Saunders'in 15 Haziran 2000 tarihinde öldürülmesi eyleminde görüldüğünü kaydeden ajans, ilk ifadelerinde Saunders'in Kufodinas tarafından öldürüldüğünü belirten 17 Kasım tetikçisinin, son ifadesinde tetiği kendisinin çektiğini söylediğine dikkati çekti. 
     Öte yandan, 17 Kasım'ın çökertilmesine yönelik operasyonların 2. aşamasının başladığını duyuran ANA, örgütün kurulduğu 1975 yılıyla 1983 yılları arasındaki eylemlerinden sorumlu üyelerinin arandığını kaydetti. 
     Polisin elindeki bilgilerle oluşturduğu portrelere uyan 3 kişiyi belirlediğini de kaydeden ajans, bu kişilerin yerlerinin tespit edilmesine ilişkin araştırmanın sürdüğünü duyurdu. 
     ANA, örgütün ilk yıllarında aktif olmuş bu kişilerin yakalanmasından sonra polisin, ELA Devrimci Halk Direnişi , 1 Mayıs ve diğer daha küçük yerel terör örgütlerinin peşine düşeceğini de vurguladı. 
     





</TEXT>
</DOC>
