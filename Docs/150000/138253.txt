<DOC>
<DOCNO> 138253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/21/son/sonspo27.html </URL>
<DATE> 2003/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Alpay Özalan Futbolu çok özledim... 
</HEADLINE>
<TEXT>

     İngiltere Premier Ligi takımlarından Aston Villa'nın kadrosunda yer alan ve kulüple arasındaki sorunları çözen milli futbolcu Alpay Özalan, futbolu çok özlediğini söyledi. 
     Alpay, kendisine ait internet siteasinde yaptığı açıklamada, Aston Villa Kulübü ile yaşadığı sıkıntıların kendisini oldukça fazla üzdüğünü vurgulayarak, şunları kaydetti 
     ''Dünya Kupası sonrasında çok hızla gelişen birtakım olaylar neticesinde kulübümle ipler kopma noktasına gelmişti. Bana gelen çok cazip teklifleri geri çeviren kulüp yöneticilerim bana yeni sözleşme önermişti ancak ben de bunu geri çevirmem nedeniyle kadro dışı kalmıştım. Sonrasında ise gelen birçok teklif vardı. Özelikle İtalyan ve İspanyol kulüpleri beni almayı çok istediler. Ancak ben İngiltere dışından gelen tüm teklifleri reddettim. İngiltere içinden de birçok teklif vardı. Kulübüm de önce bu transfer tekliflerine onay verdi sonrasında ise, bonservis bedelini artırarak bir anlamda olabilecek bir transferi engelledi. Ardından da bana yeni bir teklif illettiler. Açıkçası bu teklif de benim şartlarıma uyuyordu. Bütün artıları eksileri masaya yatırıp, iyice düşündükten sonra bu teklifi kabul ettim. Ayrıca kulüple aramazda geçen tüm gerginlikler için çok üzgün olduğumu da yöneticilerimize ilettim. 
     Teklifi kabul etmemdeki en büyük unsurlar eşimin ve çocuklarımın yaşadığımız kent olan Birmingham'ı çok sevmeleri ile benim Aston Villa taraftarlarıyla olan iyi ilişkilerim oldu.'' 
     
     "GERGİNLİKLER BİTTİ" 
     Giydiği forma için terini son damlasına dek akıttığını belirten Alpay, futbolu çok özlediğini kaydetti. 
     Alpay, şöyle devam etti 
     ''Aston Villa ile birtakım gerginlikler yaşandı ve bitti. Bütün bunlar geride kaldı. Artık tıpkı buraya geldiğim ilk günkü gibi yine sahada varımı yoğumu ortaya koyacağım. Takımın başarısı için ne gerekiyorsa yapacağım. Zaten çok yakında takımımın başarılarını gazeteden okuyacaksınız. Futbolu çok özledim. Lig özlemimi gidermek için sabırsızlanıyorum. Hocam bu hafta bana takımda şans vereceğini söyledi. Sanki ilk kez bir lig maçına çıkacakmış gibi heyecanlıyım. Ayrıca İngiltere'de kaldığım için de mutluyum.'' 
     
     KENYALI ATLETLE ANTRENMAN 
     Alpay, kadro dışı kaldığı süre içinde formundan hiçbir şey kaybetmediğini belirterek, açıklamasını şöyle tamamladı 
     ''Çünkü İngiltere'de A takım kadrosuna alınmayan futbolcular, yedekler liginde mücadele ediyorlar. Bu nedenle maç eksiğim de oluşmadı. Ayrıca ben kendimi daha da geliştirmek için Kenyalı bir atletle anlaşarak, özel hız ve kondisyon antrenmanları yapmaya başladım. Faydasını şimdiden hissetmeye başladım.'' 
     





</TEXT>
</DOC>
