<DOC>
<DOCNO> 129362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/07/son/sontur31.html </URL>
<DATE> 2003/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Memurlar Zorunlu Tasarruf ve maaş zammını protesto etti 
</HEADLINE>
<TEXT>

     Yurdun değişik merkezlerinde, zorunlu tasarruflara ilişkin çalışmalar ve memur zammını protesto eden bir grup kamu çalışanı eylem yaptı. 
     Adana'da KESK'e bağlı sendikaların üyeleri Büyükşehir Belediyesi yanında toplanarak, Hükümet'i protesto eden sloganlar attılar ve pankartlar taşıyarak AK Parti İl Merkezi'ne kadar yürüdüler. KESK Şubeler Platformu Dönem Sözcüsü Ahmet Kılıç, yaptığı açıklamada, yapılan zammın yetersiz olduğunu belirten, hükümetin zorunlu tasarruf ve nemalar konusunda ''haksızlık yaptığını'' öne sürdü. 
     Bursa'da, KESK'e bağlı sendika üyeleri Haşim İşcan Caddesi'ndeki AK Parti İl Merkezi'ne siyah çelenk bıraktılar. Şubeler Platformu Dönem Sözcüsü Sayim Gültekin, burada yaptığı açıklamada, hükümetin, seçim meydanlarında halka verilen taahhütlerin aksini uyguladığını öne sürdü. 
     Diyarbakır'da, KESK'e bağlı sendikalara üye bir grup kamu çalışanı, Ofis Semti'ndeki AK Parti İl Merkezi'ne kadar yürüdüler. Burada yapılan açıklamalarda, Tasarrufa Teşvik Fonu'nda biriken kesintilerin bir defada ve bu yıl ödenmesi istendi. 
     Bu arada, KESK'e bağlı sendikalara üye bazı kamu çalışanları Kayseri, Mersin, Manisa, Sivas, Konya ve Şanlıurfa'da da AK Parti il merkezleri önünde eylem yaptılar. Eylemlere Emek Platformu çatısı altında yer alan sivil toplum örgütlerinin üyeleri de destek verdiler. 
     Eylemler sırasında yapılan açıklamalarda, ayrıca Irak'a yapılacak olası harekata da tepki gösterilerek, ''Savaşın ülke ekonomisini daha kötüye götüreceğini, yoksulluğun ve işsizliğin artacağı'' dile getirildi. 
     





</TEXT>
</DOC>
