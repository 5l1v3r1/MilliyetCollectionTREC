<DOC>
<DOCNO> 110067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/28/son/sonspo03.html </URL>
<DATE> 2002/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Canaydın'dan derneklere çağrı 
</HEADLINE>
<TEXT>

     Galatasaray Kulübü Başkanı Özhan Canaydın, Galatasaray derneklerinin kurulma amacının kulübe hizmet etmek olduğunu ifade ederek, maddi ve manevi destek istediklerini söyledi. 
     1905 Galatasaraylı Yönetici ve İşadamları Derneği'nin Balmumcu'daki lokalinin açılışına katılan Özhan Canaydın, üyelerden destek istedi. Birçok derneğin yalnızca ismini duyduğunu vurgulayan Özhan Canaydın, "Galatasaray, UEFA sıralamasında 10. durumda. Ama bütçelere baktığımızda 45. sırada. Galatasaray derneklerinin kuruluş amacı kulübe hizmettir. Galatasaray ismi çok değerlidir. Kimseye kullandırtmayız. Derneklerin maddi ve manevi yardımlarını istiyoruz" diye konuştu. 
     Galatasaray için turizm teşvik belgesi aldıklarını kaydeden Canaydın, vergi indirimi için çalışmaların sonuna geldiklerini, bu biçimde de yeni Ali Sami Yen Stadı'nı daha düşük bir maliyete yapabileceklerini söyledi. 
     Canaydın, Florya Metin Oktay Tesisleri'nin kiralık olan 68 dönümünü satın alma aşamasına geldiklerini anlatarak, "Burası 20 yıllığına kiralanmıştı. Sözleşmesi 2007'de sona eriyor. Yönetimimiz, bu araziyi satın almak istiyor ve satışta son aşamaya geldik. Galatasaraylı herkesten destek bekliyoruz" diye konuştu. 
     





</TEXT>
</DOC>
