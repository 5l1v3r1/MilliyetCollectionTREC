<DOC>
<DOCNO> 104844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/30/son/sonspo09.html </URL>
<DATE> 2002/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümit Davala turdan emin 
</HEADLINE>
<TEXT>

     Galatasaraylı futbolcu Ümit Davala, Avrupa Şampiyonlar Ligi'nde H Grubu'nda mücadele edecekleri takımlar karşısında zorlanmadan ikinci tura yükseleceklerini iddia etti. 
     İnternetteki web sitesinde açıklamalar yapan sarı-kırmızılı futbolcu, ''Hedeflerimizi gerçekleştirmememiz için hiçbir neden yok. Özellikle, Lokomotiv Moskova, Club Brugge ve Barcelona'dan oluşan grubumuzu görünce bunu daha rahat söyleyebiliyorum. Bence hedefimizin ikinci ayağına zorlanmadan geçeriz'' dedi. 
     Belçika ekibi Club Brugge'ün, Galatasaray'ın son yıllarda Avrupa kupalarında elde ettiği sonuçların tedirginliğini yaşayacağını belirten Ümit Davala, gruptaki diğer rakipleriyle ilgili olarak da şu yorumları yaptı 
     ''Lokomotiv Moskova bizim geçtiğimiz sene oynadığımız rakiplerimize göre çok daha kolay bir ekip. İlk maçın Moskova'da olması ve karakışa denk gelmemesi bizim için büyük avantaj. Bizim onları her iki maçta da yenmemiz sürpriz olmasa gerek. Bizimle birlikte favori olarak gösterilen İspanyolların ünlü Barcelona takımı eski formundan ve başarılarından uzak bir görüntü çiziyor.'' 
     
     ''HEDEFİMİZ BAZILARININ KORKTUĞU KADAR BÜYÜK'' 
     Sarı-kırmızılı futbolcu son 6 yıldır üstüste katıldıkları Avrupa Şampiyonlar Ligi'nde her zamankinden daha büyük hedeflere ulaşmaya çalışacaklarını söyledi. 
     Ümit Davala, şöyle devam etti 
     ''Ait olduğumuz lige, yanı tüm Avrupa'nın gözünün üzerinde olduğu Avrupa Şampiyonlar Ligi'ne 8. kez merhaba dedik. Daha önce de defalarca söylediğim gibi, bu sene hedeflerimiz çok daha büyük. Bazılarının hayal edemeyeceği, bazılarının korktuğu ve bazılarının istemediği kadar büyük. Sanırım bu hedefleri gerçekleştirmemiz için hiçbir neden yok.'' 
     
     ''TÜRKİYE'NİN YÜZAKI OLACAĞIZ'' 
     Galatasaraylı taraftarların merak etmemesi gerektiğini vurgulayan Ümit, ''Türkiye'nin Avrupa'daki yüzakı olacağız'' diyerek şu ifadeleri kullandı 
     ''Büyük-küçük takım ayrımı yapmadan, tüm maçlarımıza aynı ciddiyetle çıkmalıyız. Taraftarımız hiç merak etmemeli. Bizler her zaman olduğu gibi Türkiye'nin Avrupa'daki yüzakı olacağız ve ülkemizin bayrağını Avrupa semalarında onurlu bir şekilde gururla dalgalandıracağız.'' 
     





</TEXT>
</DOC>
