<DOC>
<DOCNO> 105143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/01/son/sontur01.html </URL>
<DATE> 2002/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
DYP 16 ilde aday yoklaması, CHP 12 ilde önseçim yapıyor 
</HEADLINE>
<TEXT>

     Milletvekili genel seçimi çerçevesinde ön seçim-aday yoklaması, Türkiye genelinde bugün yapılıyor. 
     Yüksek Seçim Kurulu'na YSK yapılan bildirimlere göre, DYP, milletvekili adaylarını 16 ilde aday yoklaması, 12 ilde de ön seçimle belirleyecek. CHP ise 10 ilde aday yoklaması yapacak. 
     DYP, Adana, Afyon, Antalya, Aydın, Balıkesir, Bilecik, Denizli, Gaziantep, Hatay, Mersin, Konya, Manisa, Ordu, Tokat, Trabzon ve Karaman'da milletvekili adaylarını aday yoklaması, Çorum, Giresun, Gümüşhane, Isparta, İzmir 1 ve 2. bölge , Kırklareli, Kocaeli, Kütahya, Muğla, Van, Bayburt ve Bartın'da ön seçimle tespit edecek. 
     CHP ise milletvekili adaylarını belirlemek için Amasya, Artvin, Çorum, Edirne, Erzincan, Gaziantep, Kırklareli, Kırşehir, Sakarya, Sinop ve Tekirdağ'da aday yoklaması yapacak. 
     Seçime girmeye hak kazanan diğer 21 parti ile CHP ve DYP, bu iller dışında milletvekili adaylarını merkez yoklaması ile belirleyecek. 
     
     YÖNTEMLER 
     Ön seçim, o seçim çevresinde 31 Aralık 2001 tarihi itibariyle siyasi partiye kayıtlı üyelerin katılımıyla yapılıyor. 
     Aday yoklamasında ise delegeler oy kullanıyor ve aday yoklamasının yöntemlerini siyasi partiler belirliyor. 
     Ön seçim ve aday yoklamaları hakim denetiminde yapılıyor. 
     
     SÜREÇ 
     İl seçim kurullarınca ön seçimle belirlenen milletvekili adaylarına ait listeler 8 Eylül Pazar günü YSK'ya gönderilecek. 
     YSK'ca, ön seçimle belirlenen milletvekili adaylarına ilişkin listenin tasdikli birer örneği, 10 Eylül Salı günü partilerin genel başkanlıklarına teslim edilecek. 
     Siyasi partilerin genel merkezleri, seçime katılacakları seçim çevrelerine ait aday listelerini, en geç 11 Eylül Çarşamba günü YSK'ya verecekler. 
     Siyasi partilerin aday listelerindeki eksiklikleri tamamlamalarının son günü ise 14 Eylül Cumartesi. 
     Milletvekili geçici aday listeleri, 16 Eylül Pazartesi günü radyo, televizyon ve Resmi Gazete aracılığıyla ilan edilecek. 
     Geçici aday listelerine karşı ilgili il seçim kuruluna itirazlar en son 17 Eylül Salı günü yapılacak. 
     Milletvekili geçici adaylığından istifa edenler en son 21 Eylül Cumartesi günü YSK'ya bildirecekler. 
     Yapılabilecek itirazların karara bağlanmasından sonra aday listeleri kesinleştirilerek, 26 Eylül Perşembe günü radyo ve televizyondan ilan edilecek ve Resmi Gazete'de yayımlanacak. 
     





</TEXT>
</DOC>
