<DOC>
<DOCNO> 103147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/21/son/soneko10.html </URL>
<DATE> 2002/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamu-Sen 250 milyon zam istedi, Bakan "olamaz" dedi 
</HEADLINE>
<TEXT>

     Maliye Bakanı Sümer Oral, memur maaş zamlarıyla ilgili olarak, bütçe imkanları içinde ne yapılabilirse onun yapılacağını söyledi. 
     Bakan Oral, Türkiye Kamu-Sen Genel Başkanı Bircan Akyıldız ve beraberindeki heyeti kabul etti. Yaklaşık 40 dakika süren kabulden sonra Oral, gazetecilerin görüşmeye ilişkin sorularını yanıtladı. 
     Maliye Bakanı Sümer Oral, bir gazetecinin, ''Memurların talepleri karşılanamayacak mı '' şeklindeki sorusu üzerine, ''Hayır öyle birşey söylemedim. Bütçe imkanları içinde ne yapılabilirse o yapılacak'' dedi. 
     Kamu çalışanlarının maaş düzenlemesiyle ilgili 631 sayılı kararnameye ilişkin bir soru üzerine de Bakan Oral, ''Bakanlar Kurulu 1 Eylül'e kadar, daha doğrusu 15 Eylül'de memurlar maaş alacak. O tarihe kadar bir kararneme çıkarılması söz konusudur'' diye konuştu. 
     Bakan Kurulu'nun bu konuda ilke kararı aldığını hatırlatan ve kararnameye hüküm koyduğunu belirten Sümer Oral, şunları söyledi 
     ''Yılın 2. yarısındaki maaş artışlarını sağlayan kararnameye bu konuda bir hüküm konmuştur. Bu çalışmanın sonuna doğru gelinmiştir, yürültülmektedir. Tabii Bakanlar Kurulu'nda bu konu görüşülecek, kabul edildikten sonra 2002 yılında uygulamaya çalışılacak. Tabii bütçe imkanları içinde ne kadarlık bir şey yapılabilir, onun üzerinde çalışıyoruz. Bakanlar Kurulu'nda kabul edildikten sonra 2002'de de yararlanılacak.'' Maliye Bakanı Oral, ''Şubat ayında aynı konuya ilişkin yapılan düzenlemeye dahil olanlar, yeni kararname kapsamında olacak mı '' şeklindeki bir soru üzerine de, Şubat ayındaki düzenlemenin devam ettiğini, yeni düzenleme konusunda ayrıntıya şimdi girmeyeceğini söyledi. 
     Oral, daha evvel yararlanmış kesimin bu kararnameden ilave bir imkanla yararlanmasının ilk anda düşünülemeyeceğini de vurguladı. Bakan Oral, ''Ama oradaki imkanlar devam ediyor ve edecektir de... Onu geçen kararname ile zaten sağladık'' dedi. 
     
     250 MİLYON LİRALIK ZAM KONUSU 
     Kamu-Sen Genel Başkanı Akyıldız da, ''Söz alabildiniz mi '' şeklindeki bir soru üzerine, kendilerinin bir tavan koyduklarını, 250 milyon lira almak istediklerini anlattı. 
     Akyıldız, ''Biz öyle anlıyoruz. Sayın Bakanımız tavan 250 milyon olmak kaydıyla imkanlar zorlanarak bir şeylerin verileceğini söyledi'' diye konuştu. 
     Bakan Sümer Oral ise araya girerek, ''Öyle birşey söylemedik. Ama memur bizim en önem verdiğimiz kesimlerin birisinin başında gelir'' dedi. 
     Oral, fedekarlıkları ile devletin kalkınmasında çalışmasında her türlü gayreti gösteren kesimin emeklilerin de dahil olarak refah seviyesini korumanın hatta artırmanın her hükümetin görevi olduğunu dile getirdi. 
     Bakan Oral, şöyle devam etti 
     ''Bu gayret içindeyiz. Ama bunu yaparken bütçe imkanlarını dikkate almazsanız o kesime de yararlı bir şey yapmazsınız. Yararı olmaz ülkeye. Geçici olur, bir süre sonra keşke yapılmasıydı dedirtir. Onun için herşey bir plan program içinde yapılmalı. Görüşmenin amacı budur, karşılıklı oturarak bir noktaya ulaşılacak.'' Bakan Sümer Oral, IMF ile bu konuda görüşme yaptınız mı '' şeklindeyi soruyu da, ''Bizim aldığımız her karar hükümetin her şeyi düşünerek, taşınarak, imkanlarını görerek alacağı karardır'' yanıtını verdi. 
     





</TEXT>
</DOC>
