<DOC>
<DOCNO> 133890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/29/son/soneko31.html </URL>
<DATE> 2003/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine Niyet Mektubu taslağı üzerine görüşmeler sürüyor 
</HEADLINE>
<TEXT>

     Hazine Müsteşarlığı'nca, niyet mektubu taslağı üzerinde görüşmelerin halen sürdüğünü belirtilerek, ''IMF Yönetimine sunulan niyet mektubunun IMF yönetimince geri çevrildiği'' yolundaki iddiaların gerçeğe uymadığı bildirildi. 
     Hazine Müsteşarlığı'ndan yapılan açıklamada, 2003 bütçesine ve temel makro ekonomik göstergelere ilişkin hedeflerin tespit edilmesi kapsamında devam eden çalışmalara paralel olarak IMF ile mevcut stand-by düzenlemesinin 4. gözden geçirme görüşmelerinin sürdüğü ifade edildi. 
     Gözden geçirmeye ilişkin niyet mektubunun oluşturulması sürecinin program kapsamındaki çalışmalara bağlı olarak yürütüldüğü kaydedilen açıklamada, şöyle denildi 
     ''Ekonomi yönetimince hazırlanmakta olan niyet mektubu taslağı üzerinde IMF ile görüş alış verişi sürmektedir. Bu çerçeve üzerinde çalışılmakta olan taslak metinler, istişare sürecinin bir parçası olarak, IMF yetkilileriyle paylaşılmaktadır. Bu süreç, niyet mektubunun, Türk tarafı ile IMF yönetimi arasında, üzerinde mutabakat sağlanması gereken bir metin olması ihtiyacının doğal bir sonucudur.'' Niyet mektuplarının, IMF üyesi ülkelerin tek taraflı olarak nihai hale getirip, IMF yönetiminin onayına sundukları metinler olmadığı belirtilen açıklamada, ülkelerin uygulayacakları ekonomi politikalarını niyet mektubuna yansıtırken, IMF yetkilileri ile niyet mektubu taslağı üzerinde müzakerelerin yürütüldüğü hatırlatıldı. 
     Açıklamada, şöyle denildi 
     ''Karşılıklı mutabakata varılması sonucunda, taslak niyet mektubu nihai mektup haline getirilerek ülke yetkililerince imzalanır ve IMF yönetimine sunulur. 
     Dolayısıyla, uygulanmakta olan prosedür gereğince, üzerinde IMF yönetimiyle mutabakata varılmamış bir niyet mektubunun ne imzalanarak IMF'ye iletilmesi ne de IMF tarafından ülkeye iade edilmesi söz konusu olabilir.'' Halen IMF ile yapıcı bir ortamda görüşülmekte olan niyet mektubu taslağının nihai mektup haline getirildikten sonra yetkililer tarafından imzalanarak, IMF İcra Direktörleri Kurulu'nda görüşülmek üzere IMF yönetimine iletileceği kaydedilen açıklamada, ''Sonuç olarak hem niyet mektubu taslağı üzerinde görüşmelerin halen sürüyor olması, hem de yukarıda anlatılan prosedür gereği, 'IMF yönetimine sunulan niyet mektubunun IMF yönetimince geri çevrildiği' yolundaki iddialar gerçeğe uymamaktadır'' ifadelerine yer verildi. 
     





</TEXT>
</DOC>
