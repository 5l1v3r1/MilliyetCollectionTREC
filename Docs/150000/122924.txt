<DOC>
<DOCNO> 122924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/06/siyaset/siy02.html </URL>
<DATE> 2002/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan’ın yolunu iki Gül’ açacak 
</HEADLINE>
<TEXT>

Mervan Gül’den milletvekilliği koltuğunu alacak olan AKP Lideri Tayyip Erdoğan, Abdullah Gül’den de Başbakanlığı devralacak 
     ABDULLAH KARAKUŞ Ankara 

     Siirt’teki seçimlerin iptal edilmesiyle Başbakanlık yolu beklenenden erken açılan AKP lideri Recep Tayyip Erdoğan’ın siyasi geleceğini iki Gül belirleyecek. 
     Erdoğan yaklaşık üç ay Başbakanlık yapacak olan Abdullah Gül’den Başbakanlık koltuğunu, istifasıyla kendisine TBMM yolunu açacak olan Mervan Gül’den de milletvekilliği koltuğunu devralmış olacak. Böylece Gül’ün başkanlığındaki 58. Hükümet, "güvenoyu sorunu olmayan en kısa süreli hükümetler" arasına girecek. 
     Siirt’teki seçimin iptaliyle milletvekilliği düşen Mervan Gül, Erdoğan’ın yerine aday olabilmesi için adaylıktan istifa edecek. Erdoğan’un su bejiste nedeniyle Gül’ü partide önemli bir görevle ödüllendirilebileceği belirtildi. Başbakan Yardımcısı Ertuğrul Yalçınbayır, Erdoğan’ın Siirt’ten milletvekili seçilmesinin ardından Gül’ün istifa edeceğini söyledi. 59. Hükümeti Erdoğaün’ın kuracağını kaydeden Yalçınbayır, "Cumhurbaşkanı milletin arzusunu gözeterek görevlendirme yetkisini kullanır. Başbakan istifa ettiği için hükümet düşer, yeni hükümet kurulur. Kabinenin nasıl şekilleneceği başbakanın takdirindedir" dedi. 
     
Başbakan Gül için formül      Hükümeti kurmakla görevlendirildiği gün Başbakanlıktan istifa edeceği mesajını veren ilk siyasetçi olarak tarihe geçen Abdullah Gül’ün Erdoğan sonrasında hangi görevi üstleneceği kulislerde tartışılıyor. Gül’ün Başbakan Yardımcısı olmasına kesin gözüyle bakılırken, Dışişleri Bakanlığı görevi olasılığından da söz ediliyor. Gül’ün AB’den sorumlu Başbakan Yardımcılığı görevini üstleneceği belirtiliyor. 
     
Aile saadeti      ÜMİT BEKTAŞ 

     Başbakan Gül, dün ailesiyle medyanın karşısına çıktı. Gül, yanına eşi Hayrünisa, çocukları Ahmet, Mehmet Emre ve Kübra’yı alarak Başbakanlık’a ait ATA uçağıyla İstanbul’a gitti. Gül çiftini Esenboğa Havalimanı’na gelişinde Ankara Valisi Yahya Gür karşıladı. VIP salonundaki görevlilerle tek tek tokalaşarak bayramlarını kutlayan Gül ve eşine çikolata ikram edildi. Bayan Gül’ün, elindeki çikolatayı eşine ikram etmesi de dikkati çekti. 
     



 SİYASET 




















</TEXT>
</DOC>
