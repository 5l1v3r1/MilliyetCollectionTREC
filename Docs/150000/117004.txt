<DOC>
<DOCNO> 117004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/04/son/sontur16.html </URL>
<DATE> 2002/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
KESK ''AK Parti yoksulluk düzenini değiştiremez'' 
</HEADLINE>
<TEXT>

     KESK Genel Başkanı Sami Evren, ''Geniş halk kitleleri nezdinde umut olarak algılanan AK Parti'nin, yoksulluk ve yolsuzluk düzenini değiştirebilecek bir işaret göstermediğini'' savundu. 
     3 Kasım milletvekili seçimlerine ilişkin yaptığı yazılı açıklamada, seçim sonuçlarının, ekonomik krizin ağır faturasını ödeyen ve yoksullaşan halkın tepkisini ortaya koyduğunu belirten Evren, iktidar ortağı partilerin baraj altında kalması ve AK Parti'nin ciddi bir oy oranına sahip olmasını ''bu durumun önemli bir göstergesi'' olarak nitelendirdi. 
     Evren, şunları kaydetti 
     ''Ancak IMF programını uygulamaya devam edeceği ve bozuk düzen içinde kalmaya devam edeceği görünen AK Parti'nin, önümüzdeki süreçte halkın ve emekçilerin beklentilerini karşılayabileceğini söylemek zordur. Geniş halk kitleleri nezdinde umut olarak algılanan AK Parti, yoksulluk ve yolsuzluk düzenini değiştirebilecek bir işaret göstermemektedir. AK Parti'nin söylemleri ve savundukları, geçmiş dönem siyasi iktidarlardan bir farklılık göstermemektedir. 
     AK Parti'nin sadece ekonomide değil, demokratikleşmede de beklentileri karşılamaması ya da demokratik teamüllere ve hassasiyetlere denk düşmeyen yaklaşımları karşısında emekçilerin gereken tepkiyi göstereceği bilinmelidir.'' 3 Kasım'da, seçim sisteminin değiştirilmesinin zorunluluk olduğunun da görüldüğünü vurgulayan Evren, ''Temsilde adaletsizlik, çarpıcı bir biçimde ortaya çıkmıştır. Halkın önemli bir bölümünün oyları, antidemokratik bir sistem nedeniyle Meclis'e yansımamıştır.'' 
     





</TEXT>
</DOC>
