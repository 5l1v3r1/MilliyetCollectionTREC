<DOC>
<DOCNO> 126508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/24/spor/spo03.html </URL>
<DATE> 2002/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
KÖRDÜĞÜM 
</HEADLINE>
<TEXT>

Cim-Bom, Felipe konusunda çıkmaza girdi. Brezilyalı oyuncu gitmek, yönetim göndermek istiyor ancak FIFA kuralları buna izin vermiyor 
     Ayrılık sinyali 
     SEZON başında büyük umutlarla transfer edilen ancak bekleneni veremeyen Felipe, Galatasaray’ın elini kolunu bağladı. Yönetim göndermek, Brezilyalı oyuncu da gitmek istiyor, ancak mevzuat sıkıntı yaratıyor. Noel tatili için dün sabah ülkesine giden Felipe, "Yararlı olmadığım yerde kalmanın anlamı yok" ifadesini kullandı. 
     
     Ancak sezon sonu 
     BREZİLYALI yıldız, "Dönmem gerekirse aynı özveri ve mutlulukla görevime devam ederim" açıklamasını da yaparken, FIFA kuralları nedeniyle bu oyuncunun sezon sonuna kadar takımdan ayrılmasının çok zor olduğu belirtildi. Felipe’yi bonservisi ile alan Galatasaray, bu oyuncu ile yollarını ayıramıyor. Eğer Felipe kiralık alınsaydı sorun çıkmayacaktı. 
     
     Terim’den özür diledi 
     ALTI ay boyunca Galatasaray’da çok şey öğrendiğini söyleyen Felipe, "Terim ile aramızda hiçbir sorun yok. Büyük beklentileri vardı. Bunları gerçekleştiremedim. Bu yüzden özür diliyorum. Kendisine her zaman saygı duyuyorum. Şimdi değişik alternatifler aramak zorundayım. Bulamazsam yeniden işimin başına dönerim" diye konuştu. 
     
Hedef Sergio      OCAK ayında takıma takviye yapmayı düşünen Fatih Terim, gözünü Milan’ın sol kanat oyuncusu Serginho Sergio Claudio’ya dikti. İtalyan kulübü ile bizzat temasa geçen tecrübeli hoca 31 yaşındaki Brezilyalı futbolcuyu transfer etmek için pazarlıklara başladı. Galatasaray’da 12 gün sürecek devre arası tatili dün başladı. Bu arada Teknik Direktör Fatih Terim de önümüzdeki günlerde Amerika’da okuyan kızının yanına gidecek. 
     
Aslan’da çifte kriz      Mutsuz yabancılar 
     TEKNİK Direktör Fatih Terim’in Milan’dan kiraladığı Sarr dün İstanbul’dan ayrılırken, Galatasaray’ın kendisi için bittiğini açıkladı. Senegalli oyuncu, Milano’da kulübüyle görüşeceğini ve önümüzdeki altı ay ne yapacağına karar vereceğini söyledi. Sarr, "Terim gitmemi istedi, ben de gidiyorum" dedi. Ayrılmayı düşünen Christian’a ise Brezilya Birinci Ligi takımlarından Flamengo’nun talip olduğu belirtildi. 
     
     Gera harekatı 
     MACARİSTAN’IN Frencvaros takımında oynayan 24 yaşındaki Zoran Gera için ise temaslar sürüyor. Bu futbolcunun halen sözleşmesinin bulunması yönetimi sıkıntıya sokarken, Galatasaray’ın ocak ayı olmazsa bu transferi yeni sezonda bitireceği belirtildi. Aston Villa’nın serbest bırakılacağını açıkladığı Alpay konusunda da nabız yoklayan yönetim, yıldız oyuncunun askerlik sorununa kilitlendi. Önümüzdeki günlerde olayın netlik kazanacağı belirtildi. 
     
İtalya’da görüşürüz’      CÜNEYT KARAKAYA 

     SAMSUN maçı dönüşü Hasan Şaş ile Sarr arasında ilginç bir sohbet yaşandı. Arka arkaya oturan ikilinin sohbetleri görülmeye değerdi. 
     Hasan Ne yapacaksın tatilde 
     Sarr Ne yapayım. Fatih hoca beni top yaptı, tekmeyi vurdu. Milan’a döneceğim. 
     Hasan Geri gelmeyecek misin 
     Sarr Niye döneyim, unuttun galiba ben Milanlı’yım. 
     Hasan Eee, ne zaman görüşeceğiz bir daha 
     Sarr Milan maçında karşılıklı oynarız. Ben bir kafa golü atar, sana göz kırparım. Hem sen de İtalya’ya geleceksin ya... 
     Hasan Yok be, nereden çıkıyor bu söylentiler anlamıyorum. İnter filan yok... 
     Sarr Sana iyi Christmaslar... 
     Hasan Güldürme beni be Sarr. 
     



 SPOR 























</TEXT>
</DOC>
