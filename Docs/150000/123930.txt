<DOC>
<DOCNO> 123930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/11/son/sondun28.html </URL>
<DATE> 2002/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'tan AB'ye telefon var... 
</HEADLINE>
<TEXT>

     ABD Başkanı George Bush, AB dönem başkanlığını yürüten Danimarka'nın Başbakanı Anders Fogh Rasmussen'i telefonla arayarak Türkiye-AB ilişkilerini ele aldı. 
     Danimarka Başbakanı Rasmussen'in bürosundan yapılan açıklamada, ''Rasmussen, Bush'tan bir telefon aldı. Görüşmenin ana maddesi Türkiye'nin gelecekteki AB ilişkileri oldu'' denildi. 
     Açıklamada, Rasmussen'in Bush'a, AB dönem başkanı Danimarka'nın Türkiye ile ilgili önerisini AB liderlerine zirve yemeğinde sunacağını söylediği belirtildi, ancak ayrıntılı bilgi verilmedi. 
     Washington'da dün AK Parti lideri Recep Tayyip Erdoğan'ı ağırlayan Bush, Türkiye'nin AB üyeliği çabalarında Ankara ile ABD'nin omuz omuza olduğunu kaydetmişti. 
     





</TEXT>
</DOC>
