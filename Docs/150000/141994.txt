<DOC>
<DOCNO> 141994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/11/son/sondun21.html </URL>
<DATE> 2003/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan, Kıbrıs'taki sonuçtan Denktaş'ı sorumlu tutuyor 
</HEADLINE>
<TEXT>

     Yunanistan Dışişleri Bakanlığı Sözcüsü Panos Beglitis, ''Lahey'de yapılan Kıbrıs toplantısından sonuç alınamamasının KKTC Cumhurbaşkanı Rauf Denktaş'ın uzlaşmaz tutumundan kaynaklandığını ve Atina'da üzüntü ve hayal kırıklığı yarattığını'' söyledi. 
     Beglitis, basın toplantısında, Lahey'deki olumsuz gelişmenin sorumluluğunun tümünün KKTC'ye ait olduğunu öne sürdü. 
     Kıbrıs Rum tarafının BM Genel Sekreteri Kofi Annan'ın sunduğu plan temelinde adil, kalıcı ve AB müktesebatı çerçevesinde bir siyasi çözüm için siyasi irade sergilediğini ileri süren Beglitis, Rum tarafının ''bu tavrını sürdüreceğini'' belirtti. 
     Annan'a çabaları için teşekkür ettiğini de ifade eden Beglitis, ''Hedefimiz çözüm çabalarının canlı ve güçlü olarak korunmasıdır. Olumsuz gelişmelere rağmen, Lahey yolun ve çözüm çabalarının sonu değildir. Atina ve Lefkoşa Rum sıkı işbirliği içinde çabalarını sürdürecektir. Biz yolun sonuna gelindiğine inanmıyoruz. Kıbrıs'ın bir bütün olarak AB'ye girmesi ve Türkiye'nin AB perspektifi, çözüme yönelik dinamiğin canlı tutulmasına ve sorunun çözülmesine katkı sağlayacaktır'' dedi. 
     AK Parti Genel Başkanı Tayyip Erdoğan'ın Lahey öncesi yaptığı Kıbrıs konulu açıklamaların toplantının sonucunu etkileyip etkilemediğine ilişkin soruları da yanıtlayan Beglitis, ''Türk yetkililerin de kendi paylarına düşen sorumluluklar var, ancak Lahey'de BM Genel Sekreteri Annan'ın 2 önerisine de olumsuz yanıt veren Sayın Denktaş'tır'' diye konuştu. 
     Sorular üzerine Rum tarafının başarısızlıkta sorumluluğu olmadığını savunan Beglitis, Rum Kesimi'nin Annan planını müzakere zemini olarak kabul edip, BM çerçevesindeki çözüm çabalarına karşı çok olumlu bir tutum izlediğini iddia etti. Beglitis, Annan'ın Lahey toplantısının ardından yaptığı açıklamada, başarısızlığın sorumlusunu belirgin bir şekilde vurguladığını da kaydetti. 
     Beglitis, Atina'nın Ankara ile garantör ülkeler sıfatıyla Kıbrıs'ta güvenliği konu alan görüşmelere devam etmeye hazır olduğunu da vurguladı. 
     Bu arada, Ege'de kıta sahanlığının belirlenmesi konulu istikşafi görüşmelerin 9'uncusunun yarın Ankara'da yapılacağını açıklayan Beglitis, toplantıya katılacak Yunan heyetine Dışişleri Bakanlığı Genel Sekreteri Büyükelçi Anastasios Sopelitis'in, Türk heyetine ise Dışişleri Bakanlığı Müsteşarı Büyükelçi Uğur Ziyal'ın başkanlık edeceğini söyledi. 
     Beglitis, Lahey'deki gelişmenin bu görüşmeleri olumsuz etkileyip etkilemeyeceğine ilişkin sorulara ise ''Bu olumsuz gelişme Türk-Yunan ilişkilerinin tam olarak düzelmesi yolunda katkıda bulunmamıştır, ancak son 2 yıl içinde imzalanan işbirliği anlaşmalarının olumlu etkisi gözardı edilmemelidir'' yanıtını verdi. 
     
     YUNAN BASINI 
     Öte yandan, Lahey'deki görüşmeler sonuçlanmadan basılan Yunan gazeteleri, Erdoğan'ın ''Ankara'nın Annan planının tüm detaylarını bilmediği'' yolundaki açıklamasının Lahey'deki çözüm çabalarını ''torpillediğini'' yazdı. 
     Erdoğan'ın ifadelerinden ''cesaret alan'' Cumhurbaşkanı Denktaş'ın ''uzlaşmaz tutumunu'' sürdürdüğünü belirten gazeteler, AK Parti liderinin tavrının Atina'da ''gerçek bir şoka yol açtığını'' kaydettiler. 
     





</TEXT>
</DOC>
