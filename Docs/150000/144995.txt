<DOC>
<DOCNO> 144995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/24/son/sondun36.html </URL>
<DATE> 2003/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat'tan Ürdün'e bütün köprüler bombalandı 
</HEADLINE>
<TEXT>

     Amerikan ve İngiliz savaş uçakları, Irak'ta başkent Bağdat ile Ürdün arasındaki bağlantıyı sağlayan tek yol üzerindeki tüm köprüleri vurdular. 
     Bölgedeki savaştan önce petrol ticareti için kullanılan yolda şimdi sadece gazeteciler ve basın araçları bulunuyor. Amerikan savaş uçağından atılan bir füzenin, yolcularının çoğu Irak'tan kaçan Suriyeliler olan bir yolcu otobüsüne isabet etmesi sonucu 5 kişi öldü, 30 kişi de yaralandı. 
     Amerikan ve İngiliz savaş uçaklarının saldırıları tüm hızıyla sürerken, özellikle Ürdün yakınlarındaki Trebil sınır kapısıyla Bağdat arasındaki yolda tüm köprüler havaya uçuruldu. Basra bölgesinden gelen uçakların Rudba kenti yakınlarındaki köprüyü bombalaması sırasında isabet alan otobüste yaralanan kişiler bölgedeki hastanede tedavi altına alındı. 
     Ölenlerden 4'ünün Suriyeli, 1'inin de Filipinli olduğunu belirten muhabirler, Rudba'da tedavi gören yaralıların çoğunun sivil olduğunu, hastanelerde ise tıbbi malzeme sıkıntısı çekildiğini bildirdiler. 
     Siperler kazılan Bağdat'ın hemen dışında ham petrol yakılıyor. Çıkan dumanlar şehrin üstünü kaplarken, Irak ordusunun böylece Amerikan ve İngiliz savaş uçuklarının alçak irtifadan uçmasını ve Irak uçaksavarlarına hedef olmasını amaçladığı belirtiliyor. 
     Basra kentinden de şiddetli çatışma haberleri gelirken, Iraklı yetkililer, bölgedeki Irak birliklerinin Amerikan ve İngiliz askerlerini geri püskürttüğünü söylüyorlar. Yetkililer, kuzeyde de Kerkük ile Çemçemal'de çatışmalar olduğunu, saldırıların püskürtüldüğünü belirtiyorlar. 
     Iraklı yetkililer, bazı kentlerde elektrik kesintisi ve su sıkıntısı olduğunu bildiriyorlar. 
     




</TEXT>
</DOC>
