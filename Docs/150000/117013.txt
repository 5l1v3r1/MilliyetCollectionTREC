<DOC>
<DOCNO> 117013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/04/son/sontur25.html </URL>
<DATE> 2002/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İzgi "Devlet Bahçeli teşkilatı üzdü" 
</HEADLINE>
<TEXT>

     TBMM Başkanı Ömer İzgi, MHP Genel Başkanı, Devlet Bakanı ve Başbakan Yardımcısı Devlet Bahçeli'nin, kendilerine göre çok da önemli olmayan bir konuda hassas davranıp, ''MHP Genel Başkanlığı'nı bırakıyorum'' demesinin bütün teşkilatı üzdüğünü söyledi. 
     Tandoğan'daki evinden, öğle saatlerinde MHP Genel Merkezi'ne geçen Bahçeli, partiye, bir grup partilinin sevgi gösterileri arasında girdi. 
     TBMM Başkanı Ömer izgi, Bahçeli ile bir süre görüşmesinin ardından çıkışta gazetecilerin sorularını yanıtladı. 
     Teşkilatlardan ''isyan'' geldiğini, yaklaşık 70 il yöneticisinin kendisini aradığını söyleyen İzgi, teşkilatın Bahçeli'nin bu kararını içine sindiremediğini söyledi. 
     İzgi, dün ''MHP daha uzun süreler yeni başarılara imza atmak üzere, örgütüyle kararlı biçimde yürüyor'' dediğini anımsatarak, ''Bugün de belli oldu. Bütün örgüt ayaklanmış durumda'' dedi. 
     Bahçeli'nin dün açıkladığı tavrında bir değişiklik olup olmadığına ilişkin soruya karşılık İzgi, Bahçeli'ye ''şöyle olsun, böyle olsun'' diye bir telkinde bulunmadığını, çünkü Bahçeli'nin çok kararlı ve ilkeli bir yapısı bulunduğunu kaydetti. 
     İzgi, ''Böyle bir Genel Başkan'ın, bize göre çok da önemli olmayan bir konuda hassas davranıp 'genel başkanlığı bırakıyorum' demesi bütün teşkilatı üzmüştür'' diye konuştu. 
     Bahçeli'nin, ''ilkeli tavrından ileri gelen bir davranış biçimini'' ortaya koyduğunu ifade eden İzgi, MHP teşkilatının, partinin barajın altında kalması nedeniyle değil, Bahçeli'nin, genel başkanlığı bırakma kararından dolayı üzgün olduğunu vurguladı. 
     İzgi, ''Teşkilat yapımız yarın seçim olsa yüzde 14'ü yine bulabilir'' dedi. 
     Seçim sonuçlarının ardından TBMM'de oluşan tabloya ilişkin bir soruyu yanıtlarken de İzgi, bu yapıda bir Meclis'in Anayasal süreyi tamamlamasının çok güç bir olay olduğunu savundu. 
     Devlet Bakanı Ramazan Mirzaoğlu ise gazetecilerin aynı yöndeki sorularına karşılık, halkın, hayat pahalılığının faturasını, iktidar partilerine çıkardığını, ancak diğer iktidar partilerinin oy oranının MHP'nin daha düşük olduğunu söyledi. 
     





</TEXT>
</DOC>
