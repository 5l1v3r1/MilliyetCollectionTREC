<DOC>
<DOCNO> 140253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/03/yazar/uras.html </URL>
<DATE> 2003/03/03/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Ayşe Hanım parasının derdinde 
</HEADLINE>
<TEXT>

     Kimden öğreneceğim Bir süre önce Milliyet Ekonomi’nin borsa ve yatırım fonları uzmanı Songül Hatısaru Hanım beni Levent Dışbank Şubesi’ne götürmüştü. Körün bellediği değnek gibi o şubeye gittim... Personelin çoğu yüksek eğitim görmüş, genç, bakımlı, güzel giyimli, güler yüzlü zarif hanımlar. Müdüre Biriz Çetinoğlu ile tanışmıştım. Beni hatırladı... "Gene Ayşe Hanım Teyzeniz için mi geldiniz " diyerek çay ısmarladı. Vaktini almamak için, ne tavsiye ettiğini sordum. Anlattı "Şu günlerde likit kalmak tercih ediliyor. Ayşe Hanım Teyzeniz her ay belli bir ödeme bekler. 10 milyar lirasını 1 ay vadeli mevduat olarak değerlendirirsek yıllık yüzde 44.0 brüt, yüzde 36.25 net faiz alır. Faizini aylık almak ister ise, 10 milyar lirasına her ay 298 milyon lira net faiz ödenir. Parasını l ay vadeli yatırmak istemez ise günlük repoda değerlendirir. Günlük repo yıllık olarak net yüzde 34.32 faiz kazandırıyor. Aylık olarak eline yaklaşık 280 milyon lira faiz geçer..." 
     
     Şimdi moda yatırım fonu 
     "Şimdi moda yatırım fonu... O daha iyi mi " diye sordum. Beni Pazarlama Yöneticisi Fatma Aslan ile tanıştırdı. Fatma Hanım’ın servisinden Ebru Varyöz ve Erkan Kobalas da yatırım fonunun ne olduğunu anlattı. Yatırım fonu denilen şey bankanın müşteri adına oluşturduğu bir sepet. Fona katılma belgesi alan, belgeyi elinde tuttuğu sürece sepetteki kağıtların değerindeki değişimden yararlanıyor. Örneğin l00 liralık katılım belgesi satın aldı. Katılım belgesini bir hafta elinde tuttuktan sonra yatırdığı parayı geri almak istedi. O bir haftalık sürede sepetteki fondaki kağıtların değeri yüzde 2 artmış ise, 100 lira yatırımına karşılık 102 lira alabiliyor. 
     Dışbank’ın B tipi likit fonundan katılma belgesi alan o fonun sepetini oluşturan repoya ve vadesine 90 günden az kalmış bonoya yatırım yapıyor. A Tipi değişken fondan katılma belgesi alan, hisse senedi, repo ve bonoya dengeli bir biçimde yatırım yapıyor. A Tipi karma fondan katılma belgesi alan ağırlıklı olarak hisse senedine, onun yanı sıra repo ve bonoya yatırım yapıyor. 
     Başka bankaların yatırım sepetinde "dövize bağlı" kağıtlar olan fonları da var. 
     "Ayşe Hanım Teyzeniz risk sevmiyor ise repo ve vadesine az kalmış bonodan oluşan fonlardan katılma belgesi satın alsın... Borsanın riskini göze alıyorsa hisse senedi ağılıklı fonu tercih etsin" dediler. Şubat ayında bir aylık dönemde A Tipi değişken fona 10 milyar yatıranlar 94 milyon, B Tipi likit fona para yatıranlar 307 milyon lira kazanmış. 
     Neyin ne olduğunu öğrendim... Ayşe Hanım Teyzeme anlatayım... Kendi gelip parasını istediği şekilde değerlendirsin..." diyerek çıkarken beni uyardılar... "Ayşe Hanım Teyzenizin 10 - 15 milyar lirası var ise, getirir bankada bir mevduat hesabı açtırır... Sonra bankaya kadar gelmeden telefonla talimat verir... Parasını isterse günlük repoda, isterse fonlarda değerlendirir. Yalnız fon katılım belgesi alım satım emrinin her gün saat l2.00’den önce verilmesi zorunlu. Fon katılım belgesini satıp parasını almak isteyen satış emrini Pazartesi saat 12.00’den önce verir ise parasını ancak çarşamba sabahından itibaren alabilir... Ayşe Hanım Teyzeniz parasını değerlendirmek için bankaya getirince banka, onun elektrik, gaz, su, telefon faturalarını da ödeyecek. Ona bir de kredi kartı verecek." Anlatılanlar için teşekkür ettim "Bunların hepsini Ayşe Hanım Teyzeye nakledeceğim" diyerek bankadan ayrıldım. 
     
     







Haydi hayırlısı... 


Düş kurmak ve düş yaratmak 


ABD anladı... 


TBMM kararından sonra... 


Her hükümet iktidar değildir 


AKP’de tezkere darbesi 


Biz, bizi çok özlemiştik 


Demokratik emperyalist’e demokrasi dersleri 


Ayşe Hanım parasının derdinde 


</TEXT>
</DOC>
