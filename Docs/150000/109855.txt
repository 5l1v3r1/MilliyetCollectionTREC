<DOC>
<DOCNO> 109855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/27/yazar/guclu.html </URL>
<DATE> 2002/09/27/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Eğitimde İzmir Modeli 
</HEADLINE>
<TEXT>

     İzmir’de dün eğitim adına çok keyifli bir gün yaşadık. Milliyet Ege Temsilciliği’nin ev sahipliğinde gerçekleşen İzmir Eğitim Kongresi 2002, eğitim sorunları ve çözüm önerilerinin enine boyuna tartışıldığı özgür bir platform oldu. 
     Milli Eğitim Bakanı Necdet Tekin, öğrenci, öğretmen veli ve yöneticilerden gelen soru bombardımanını büyük bir samimiyetle cevaplarken yoğun alkış aldı. İzmir onu, o da İzmir’i çok sevdi. Gözyaşları içinde sorunlarını dile getiren öğretmen adayları konuşurken gözleri doldu. Öğrenciler tezahürat ederken mahcubiyetten yüzü kızardı. Hele hele mezun olduğu okulu ziyaretinde 33 yıl önce aynı sıraları paylaştığı arkadaşlarıyla bir araya geldiğinde nostaljinin doruğuna çıkıldı. 
     İzmir, üniversite giriş sınavlarında hemen her yıl ilk 3’e giren eğitim düzeyi en yüksek kentlerimizden birisi. Ama bizim İzmir’de böyle bir kongre düzenlememizin asıl amacı, İzmir’de gerçekleşen bir mucizeyi önce İzmir’e, ardından tüm Türkiye’ye anlatmaktı. 
     
     Önce insan 
     İzmir Büyükşehir Belediyesi, önce insan, önce çocuk, önce genç sloganını hayata geçiren ender belediyelerden birisi. Başkan Ahmet Piriştina ve arkadaşları, modern bir kent yaratmanın ötesinde mutlu çocuklar yaratmak için de kolları sıvamışlar. Kent içindeki tüm okulları baştan aşağı yeniliyorlar. 500 okuldan 300’ünün onarımı, bakımı tamamlanmış. Gelecek yıl sonunda el değmemiş okul kalmayacak diyorlar... 
     Ödenek yokluğu nedeniyle harabeye dönüşen Ticaret Lisesi’ni gezerken bir öğretmenin gelip kulağıma fısıldadığı şu sözler, yapılanları öylesine çarpıcı bir şekilde ortaya koyuyor ki... 
     34 yıllık öğretmenim. Emekli olmadan önce pırıl pırıl bir okulda öğretmenlik yapmak en büyük hayalimdi. Hep Allah’a dua ederdim. Özel okullara imreniyor ama okulumdan kopamıyordum. Duam gerçekleşti. Artık başkaları bizim okulumuza imreniyor. Öğrencilerim, öğretmen arkadaşlarım öylesine mutlu ki bize bu güzelliği yaşatan herkese ne kadar teşekkür etsek azdır... 
     Fen Lisesi, Karşıyaka Lisesi, Cumhuriyet Kız Meslek Lisesi ve Bornova Anadolu Lisesi ve peş peşe gezdiğimiz daha pek çok okulda öğrencilerin keyfine diyecek yoktu. Onlar da artık kolejlerde okuyamamanın ezikliğini yaşamıyorlar. Üstelik artık hava atabilecekleri daha modern okulları var. Bize gururu yaşatanları bizler de başarılarımızla taçlandıracağız diyorlar. Hedefleri ÖSS’de Türkiye şampiyonluğu... 
     
     Bakandan önemli mesajlar 
     Necdet Tekin’den daha önceki bakanlardan duymaya hiç alışmadığımız sözler işitmeye devam ediyoruz. Eğitimde daha fazla özgürlük ve farklılık istiyorum diyen o. Dayatmacı eğitimle bir yere varılmaz, her öğrenciyi aynı eğitime zorlamak doğru değil. Tekdüze eğitim istemiyorum. Sınıf geçme sisteminden üniversiteye girişe, yönetici atamalarından öğretmen yetiştirmeye kadar eğitimde A’dan Z’ye her şey değişmelidir diyen de o. Bu sözleri daha önce bir öğretmen dile getirse kesinlikle açığa alınırdı. Ama şimdi en üst düzeyde dile getiriliyor... 
     Bizim yaptıklarımızı diğer tüm büyükşehir belediyeleri de rahatlıkla yapar diyen Ahmet Piriştina’nın anlattıkları içerisinde ve gün boyu süren etkinliklerden öylesine çok anekdot var ki onlar yarına... 
     
     







Özgür milletvekili ve lider sultası 


Dün’den ve yarın’dan kopuk yaşayan gençler... 


Atatürk farkı 


Ecevit’in yanıtı 


Siyasette Tayyip Erdoğan olgusu 


Dördüncü fotoğraf 


Eğitimde İzmir Modeli 


Parayı veren düdüğü çalar 


Avrasya açılımı 


H l kararsız olan seçmenler için.. 


AKP’den iktidar manifestosu 


Çok satan çelişkiler Aldatma 


Özelde çalışan kötü durumda 


</TEXT>
</DOC>
