<DOC>
<DOCNO> 114922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/24/son/sontur18.html </URL>
<DATE> 2002/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis ve jandarmaya AB'ye uyum semineri 
</HEADLINE>
<TEXT>

     Bahçeşehir Üniversitesi Hukuk Fakültesi Öğretim Üyesi Prof. Dr. Feridun Yenisey, suç delillerinin yok edilme olasılığının bulunduğu adli olaylarda, telsizle verilen "arama yap" emrinin yazılı emir yerine geçtiğini söyledi. 
     Yenisey, Kocaeli Emniyet Müdürlüğü'nce düzenlenen seminerde, polis ve jandarmaya, Avrupa Birliği'ne Uyum Yasaları kapsamında yapılan değişiklikler hakkında bilgi verdi. 
     Yapılan değişiklikle, adli olaylarda izin olmadan arama yapılamayacağını, yapıldığı takdirde bunun suç oluşturacağını ifade eden Yenisey, "Eğer olayda, suç delillerinin yok edilme ihtimali varsa ve yazılı izin almak için zaman yeterli değilse, amirinizin telsizle vereceği 'Arama yap' emri, yazılı emir yerine geçer" dedi. 
     Hakim ya da Cumhuriyet Savcısı'nın izni olmadan yapılan aramalarda, 6 ay hapis cezası öngörüldüğünü belirten Yenisey, mahkemelerde hakim ve savcıların bu emirlerin olup olmadığını takip etmesi gerektiğini kaydetti. 
     
     ÖZEL HAYATIN GİZLİLİĞİ 
     Kolluk kuvvetlerinin yoldan geçen bir şüpheliyi durdurup, arama yapması halinde bunun suç oluşturmayacağını ifade eden Yenisey, şunları kaydetti 
     "Yolda durdurduğunuz bir kişi üzerinde arama yapabilir, varsa üzerindeki silahı alabilirsiniz. Bu arama değildir. Ancak, aradığınız kişinin üzerinde bulunan not defterlerini incelerseniz, bu özel hayata tecavüzdür ve suçtur." 
     





</TEXT>
</DOC>
