<DOC>
<DOCNO> 130980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/15/son/sondun30.html </URL>
<DATE> 2003/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bebek sahibi olmak için en uygun ülke İsveç 
</HEADLINE>
<TEXT>

     Araştırmalar, dünyanın bebek sahibi olmak için en uygun ülkesinin İsveç olduğunu ortaya koydu. 
     Mercer İnsan Kaynakları Danışma Kurumu tarafından yapılan araştırma sonucunda, İsveç, 96 hafta izin ve bunun bir yılında maaşın yüzde 80'ini vermesiyle doğurmak için en uygun ülkeler listesinde ilk sırada yer alırken, en uzun doğum izni ve en çok doğum parası veren diğer ülkelerin Norveç, Danimarka ve İtalya olduğu ortaya çıktı. 
     Yunanistan, Lüksemburg ve İngiltere, Avrupa'da en az izin ve para veren ülkeler arasında yer almasına rağmen, Avrupa'nın en düşük doğum parası veren ülkesinin bile diğer kıtalardaki pek çok ülkede verilenden daha üst sırada olduğu belirtildi. 
     Avustralya dahil, Asya, Avrupa ve Amerika'daki 60 ülkenin verdiği izin ve paranın karşılaştırıldığı araştırmaya göre, Singapur ve Tayvan 8 hafta izin ve 8 haftalık maaş ile en az izin veren ülkeler olurken, ABD'de, 50'den fazla kişinin çalıştığı işyerlerinde kadınlara 12 hafta ücretsiz izin veriliyor. 
     





</TEXT>
</DOC>
