<DOC>
<DOCNO> 130750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/14/son/soneko09.html </URL>
<DATE> 2003/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kurbanlık fiyatları 100 arttı... 
</HEADLINE>
<TEXT>

     Yaklaşan Kurban Bayramı öncesi piyasada canlı hayvan sıkıntısı yaşanması, kurbanlık fiyatlarının geçen yıla göre yüzde 100 artmasına neden oldu. 
     Kurban Bayramı'na 1 aya yakın süre olmasına rağmen hayvan pazarlarında satışa sunulmaya başlanan kurbanlıkların fiyatları el yakıyor. Bayramda, koyun, kuzu kesecekler 225-300, koç kesecekler 325-375 milyon lirayı gözden çıkarmak zorunda kalacak. 3-4 kişinin ortak olarak kestiği 100-120 kiloluk düve ve danaların fiyatı 1 milyar, ençok 7 kişinin ortaklaşa keseceği 300 kiloluk ineklerin fiyatı ise 2.5 milyar lirayı buluyor. 
     Türkiye Kasaplar Federasyonu Genel Başkan Yardımcısı ve Bursa Kasaplar Odası Başkanı Muhsin Yıldız, kurbanlık hayvan fiyatlarının geçen yılın 2 katı olduğuna dikkati çekerek, artışın hayvan azlığından kaynaklandığını belirtti. 
     Yıldız, geçen yıl Kurban Bayramı'nın ikinci gününde kurbanlık hayvan bulunamadığını ve fahiş fiyatlarla satış yapıldığını anımsatarak, ''Bu yıl da piyasada hayvan yok. Talep geçen yılki gibi olursa, fiyatlar bayram öncesi daha da artar. Yer yokluğu nedeniyle belki bugünden hayvan almak zordur ama sakın arife günü geçirilmesin. Yoksa, bugünkünün çok üzerinde fiyatla kurban alınmak zorunda kalınır'' dedi. 
     Hükümetlerin son yıllarda uyguladığı yanlış politikaların, besiciliği yok olma noktasına getirdiğini ileri süre Yıldız, şunları söyledi 
     ''Besicilere yem ve kredilerde gereken desteğin verilmemesi, girdilerdeki artış, insanları hayvancılıktan soğuttu. Tarım Bakanı, canlı hayvan ithal edeceğim diyor. İthalat yerine besicilere ihtiyacı olan kredileri temin etseler sorun çözülür. Federasyon olarak yetki verilse 6 ayda aşabileceğimiz bu sıkıntı nedeniyle piyasada canlı hayvan yok. Bursa'nın aylık 3 bin büyükbaş, 200 bin küçükbaş hayvana ihtiyacı var. Bunun ancak yarısını karşılayabiliyoruz. Ağrı'dan, Van'dan yalvar, yakar yüksek fiyatlarla kesimlik hayvan getirtiyoruz.'' 
     
     BAYRAMDAN SONRA ET FİYATLARI 
     Kesimlik canlı hayvan azlığı nedeniyle et fiyatlarının son aylarda yüzde 50'nin üzerinde arttığını kaydeden Yıldız, kemikli dana etinin kilosunun 7 milyon, kemiksiz dana ile kemikli kuzu etinin kilosunun da 9 milyon liraya ulaştığını bildirdi. 
     Kurban Bayramı'ndan sonra kesimlik hayvan sıkıntısının had safhaya ulaşacağını savunan Yıldız, bunun da fiyatların en az yüzde 20 daha artmasına yol açacağını öne sürdü. 
     





</TEXT>
</DOC>
