<DOC>
<DOCNO> 121331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/27/son/sondun28.html </URL>
<DATE> 2002/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Le Figaro "Türkiye Avrupa'ya ait değil" 
</HEADLINE>
<TEXT>

     Fransa'da yayımlanan Le Figaro gazetesi, ''Avrupa'ya ait olmadığını'' iddia ettiği Türkiye'nin AB üyeliğine karşı çıktı. 
     Gazetede, ''Türkiye'yi AB'ye kabul etmenin tehlikesi'' başlığıyla yayımlanan başyazıda, Türkiye'nin Soğuk Savaş döneminde komünizmin yayılmasına karşı önemli rol oynadığı, halen ABD'nin Ortadoğu bölgesindeki çıkarları için bu ülkenin önemli bir müttefiki olduğu belirtildi. 
     ABD'nin AB'ye tam üyeliğini destekleyerek, Türkiye'ye olan borcunu AB'ye ödetmek istediği öne sürülen yazıda, ''ABD kendisi Türklere vize uygularken, Avrupa'nın kapılarını bu ülkeye açmasını istiyor'' ifadesi kullanıldı. 
     Yazıda, ABD'nin güçlü kurumları olan bir AB istemediği, İngiltere'nin de kendi egemenliğini koruyarak AB'yi sadece serbest bir ticaret alanı olarak gördüğü ileri sürüldü. 
     Le Figaro, ''Türkiye'nin hiçbir zaman Avrupalı olmadığı'' görüşünü dile getirdi ''Erzurum, Ankara veya İstanbul'da birkaç gün yaşayan kişi, Avrupa'da yaşadığı hissine kapılmıyor'' şeklinde bir ifadeye yer verdi. 
     ''AB'nin derinleşmeden genişlemesinin tarihi bir hata olacağını'' öne süren gazete, bu açıdan Türkiye'nin üyeliğine karşı çıktı. 
     Le Figaro, Türkiye'nin İslam'ı ve modernizmi birlikte götürme iddiasında olduğunu belirtirken, bu iddiayı ''ilginç'' olarak niteledi. Gazete, ''Ancak bu bizi ilgilendirmiyor. İslam'ı modernleştirmek Avrupa'nın görevi değil'' görüşünü savundu. 
     





</TEXT>
</DOC>
