<DOC>
<DOCNO> 127470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/28/son/sontur09.html </URL>
<DATE> 2002/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Soğuk hava yüz felci riskini artırıyor 
</HEADLINE>
<TEXT>

     Türkiye genelinde aşırı soğukların yaşandığı bugünlerde, sıcak ortamlardan soğuk ortama korumasız çıkan kişilerin, yüz felci riskiyle karşı karşıya kalabileceği belirtildi. 
     Dicle Üniversitesi Tıp Fakültesi Nöroloji Anabilim Dalı Öğretim Üyesi Doç. Dr. Nebahat Taşdemir, yaptığı açıklamada, ev ve işyerindeki sıcak ortamdan korumasız olarak dışarı çıkanlarda yüz felcinin olabileceğini belirterek, dışarı çıkarken mutlaka yüzü örterek, korumak gerektiğini söyledi. 
     Hareket halindeki arabanın camının açık bırakılmasının ya da sıcak banyodan soğuk sonra ortama geçmenin de aynı riski oluşturduğunu ifade eden Taşdemir, ''Bu durumlara dikkat etmeyenler, 'periferik fasiyel pariyalizi' denilen yüzün mimik kaslarının felç olması rahatsızlığına maruz kalırlar'' dedi. 
     
     ''SOĞUKTA SABAH YÜRÜYÜŞÜNE ÇIKMAYIN'' 
     Doç. Dr. Taşdemir, sabah saatlerinde yürüyüş ya da koşu yapan kişilerin aşırı soğuklarda buna ara vermesinin iyi olacağını bildirdi. Dışarıda spor yapmak isteyenlerin yüzlerini iyi örtmeleri uyarısında bulunan Taşdemir, rahatsızlığın erken tedavisinde sonuç alınabildiğini kaydetti. 
     Rahatsızlığın meydana geldiğinde, yüzün bir yarısının hareketsiz ve sarkık, bir gözün ise açık kaldığını anlatan Doç. Dr. Taşdemir, ''Göz açık kaldığından bu rahatsızlık göz ülserine de neden olabiliyor. Hastalık, genetik yatkınlığı bulunan kişilerde daha çok görülüyor'' diye konuştu. 
     





</TEXT>
</DOC>
