<DOC>
<DOCNO> 100205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/06/guncel/gun06.html </URL>
<DATE> 2002/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Lise eğitimiyle üniversite diploması 
</HEADLINE>
<TEXT>

Bakanlığın yeni uygulamasıyla lise öğretmenlerinin vereceği derslerle yüksekokul diploması alınacak 
     SİBEL KAHRAMAN İstanbul 

     Bu yıl apar topar uygulamaya konulan meslek liselerinden meslek yüksekokullarına sınavsız geçiş, bilinmezliklerle dolu. "Sınavsız geçişi başlatıyoruz" diyen Milli Eğitim Bakanlığı, üniversitelerin kontenjanlarının yetersiz kalması üzerine liseleri yüksekokula dönüştürmeye başladı. 
     İki yıllık meslek yüksekokullarına sınavsız öğrenci alımıyla bağlantılı olarak, bu bölümlerin 80 bin civarında olan kontenjanı bir anda 200 bine çıkarıldı. Ancak kontejanın artmasıyla üniversite yerine liselerde 17.00’den sonra ders yapılacak. Öğretim elemanı yerine de lisenin öğretmenleri kullanılacak. Sonuçta da "meslek yüksekokulu mezunu" diploması verilecek. 
     Öğrenciler üniversitelerini kendileri seçemeyecek. Mecburen İstanbul, Marmara veya Yeditepe üniversiteli olacaklar. Çünkü YÖK, her lisenin hangi üniversiteye bağlanacağını önceden belirledi. 
     
     Kesin cevap yok 
     Ne eğitimciler, ne üniversitelerin rektörleri, ne de YÖK, aşağıdaki konulara kesinlik getiremiyor. 
     Liselerde ders görecek öğrencilerden ikinci öğretim ücreti alınacak. Düşünülen rakam 500 milyon lira. Devlet üniversiteleri için bu parayı Maliye Bakanlığı alacak. Vakıf üniversitelerine bağlanan liselerde öğrenim görenlerin parası kime verilecek Üniversiteye verildiği takdirde, ne hocasını ne de öğretmenini kullanmayan üniversite, bu ücreti neyin karşılığı olarak alacak 
     Saat 17.00’den sonra kullanılacak lise binalarının elektrik, su, yakıt, öğretmen maaşı gibi giderleri kimden alınacak YÖK’ün bu konudaki düşüncesi, üniversitelerin ödemesi yönünde. Vakıf üniversiteleri ise "Öğrenciden alınacak para, öğretmenlerin maaşlarını bile karşılamaz" görüşünde. 
     
     Diploma aynı 
     Vakıf üniversitelerinin kendi bünyelerindeki meslek yüksekokullarına girenler, üniversitenin belirlediği öğretim ücretini ödeyecek. Lise binalarında eğitim alanlar ise devlet üniversitelerindeki ikinci öğretim ücretini ödeyecek. Üniversitenin bünyesindeki öğrenciler çok daha geniş olanaklarla, öğretim üyeleriyle yetiştirilecekler. Bu durumda mezun olurlarken her iki grup da aynı üniversitenin diplomasına sahip olacak. Birinci gruptakiler bu diplomaya sahip olmak için 5 bin dolara varan ücret öderken, ikinci gruptakiler yalnızca 500 milyon verecek. 
     



 GÜNCEL 

















</TEXT>
</DOC>
