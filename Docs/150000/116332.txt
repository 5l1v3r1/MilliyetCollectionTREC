<DOC>
<DOCNO> 116332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/01/son/sondun01.html </URL>
<DATE> 2002/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Annan'da Denktaş'a geçmiş olsun ziyareti 
</HEADLINE>
<TEXT>

     BM Genel Sekreteri Kofi Annan, New York'ta bir kalp ameliyatı geçiren KKTC Cumhurbaşkanı Rauf Denktaş'a geçmiş olsun ziyaretinde bulundu. 
     Cumhurbaşkanı Denktaş'ın taburcu olduktan sonra istirahat etmekte olduğu otele 15.30'da TSİ 22.30 gelen Annan'ın ziyareti yaklaşık 40 dakika sürdü. 
     Basın mensuplarının alınmadığı görüşmeden sonra A.A muhabirinin sorularını yanıtlayan KKTC Cumhurbaşkanlığı Müsteşarı Ergün Olgun, Annan'ın ziyaretinin son derece sıcak bir ortamda geçtiğini belirterek, BM Genel Sekreteri'nin Denktaş'ın sağlık durumuyla ilgili bilgi aldığını kaydetti. 
     Kofi Annan'ın geçmişten bu yana KKTC Cumhurbaşkanı Denktaş ile iyi bir diyalogu bulunduğunu kaydeden Olgun, ziyaret sırasında Annan'a Türk kahvesi ikram edildiğini ve BM Genel Sekreteri'nin Türkçe ''sade kahve'' istediğini belirtti. 
     KKTC Cumhurbaşkanlığı Müsteşarı, ziyaret sırasında Kıbrıs görüşmelerinin konuşulmadığını söyledi. 
     Kıbrıs görüşmeleri için geldiği New York'ta 7 Ekim'de geçirdiği ameliyatla kalp kapakçığı değiştirilen ve şu anda sağlık durumu iyi olan KKTC Cumhurbaşkanı Rauf Denktaş'a yarın yapılacak tetkiklerin ardından, doktorları Ada'ya dönüş tarihine karar verecek. 
     





</TEXT>
</DOC>
