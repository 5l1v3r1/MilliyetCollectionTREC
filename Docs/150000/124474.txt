<DOC>
<DOCNO> 124474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/13/son/sonspo39.html </URL>
<DATE> 2002/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ın rakibi Slavia Prag... 
</HEADLINE>
<TEXT>

     Beşiktaş'ın, UEFA Kupası 4. turunda eşleştiği Çek Cumhuriyeti'nden Slavia Prag, 3. turda Yunanistan'ın PAOK takımını eledi. 
     UEFA Kupası'nda 1. turda Belçika'nın Mouscron ekibini 2-2 ve 3-0'lık skorlarla kupada saf dışı bırakan Çek takımı, 2. turda da Yugoslavya'nın Partizan ekibine ilk maçta 3-1 yenilmesine rağmen, ikinci karşılaşmada rakibini 5-1 gibi farklı bir skorla yenerek adını 3. tura yazdırdı. 
     Slavia Prag, 3. turda da Yunanistan'ın PAOK ekibine ilk maçta 1-0 yenilmesine karşın, ikinci karşılaşmada yine farklı bir skorla, 4-0 üstünlük kurarak 4. tura yükseldi ve bu turda Beşiktaş'ın rakibi oldu. 
     
     AVRUPA KUPALARINA 18 KEZ KATILDI 
     Çek takımı, bugüne kadar Avrupa kupalarına 18 kez katılırken, toplam 78 maç yaptı. 
     Slavia Prag, Avrupa kupalarında yaptığı 78 maçta 33 galibiyet, 18 beraberlik ve 27 yenilgi aldı, rakip kalelere toplam 107 gol atarken, kalesinde 85 gol gördü. 
     
     KENDİ LİGİNDE İKİNCİ SIRADA 
     Slavia Prag, 16 takımlı kendi liginde ise Denizlispor'un UEFA Kupası 2. turunda elediği Sparta Prag'ın ardından ikinci sırada yer alıyor. 
     Çek Ligi'nde ilk yarı sona ererken, Slavia Prag, topladığı 32 puanla ligde ikinci sırada kendine yer buldu. 
     Slavia Prag, kendi liginde 14 kez şampiyonluğa ulaşırken, 3 kez de kupayı müzesine götürdü. 
     Çek ekibi, maçlarını 19 bin kişi kapasiteli Strahov Stadı'nda oynuyor. 
     
     KADROSU 
     Teknik direktörlüğünü Miroslav Beranek'in yaptığı Slavia Prag'ın kadrosunda 34 yaşındaki Pavel Kuka da bulunuyor. 
     Slavia Prag'ın bu sezonki kadrosu şöyle 
     Kaleciler Radek Cerny, Martin Slavik, Michal Vaclavik. 
     Defans Radek Bejbl, Lukas Dosek, Thomas Hrdlicka, Martin Müller, Pavel Novotny, Adam Petrous, Jan Suchoparek, Tomas Silhavy, Darko Suskavcevic. 
     Orta Saha Richard Dostalek, Patrik Gedeon, Filip Herda, Tomas Kucera, Tomas Kuchar, Karel Pitak, Rudolf Skacel, Radek Slama. 
     Forvet Evandro Da Silva Adauto, Tomas Dosek, Tomas Jirasek, Pavel Kuka, Ivo Taborsky, Stepan Vachousek. 
     





</TEXT>
</DOC>
