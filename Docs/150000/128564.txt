<DOC>
<DOCNO> 128564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/03/son/soneko56.html </URL>
<DATE> 2003/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Birikimlerini bono, repo ve dövize yatıranlar enflasyona yenilmedi 
</HEADLINE>
<TEXT>

     Parasını Hazine kağıtlarının yanında altın, repo, banka faizi, B tipi fonlar, Euro ve İsviçre Frangı'na yatırım yaparak değerlendiren yatırımcılar, enflasyon karşısında 2002 yılını kazançla kapattı. 
     İMKB'de işlem gören hisse senetleri, A tipi fonlar, Dolar ve İngiliz Sterlini yatırımcıları ise geçen yıl umduğunu bulamadılar. 
     DİE'nin bugün yüzde 29.7 olarak açıkladığı yıllık TÜFE oranı baz alınarak yapılan hesaplamalara göre, hisse senedi yatırımcısı 2002 yılında beklediğini bulamadı. 
     Borsada yıllık bazda nominal olarak ortalama yüzde 24.76 oranında bir kayıp yaşandı. Borsa'da yatırımcının enflasyonun yüzde 29.7'lik tahribatı da göz önünde bulundurulduğunda gerçek kaybı yüzde 41.99 oldu. 
     Altın yatırımcısı reel anlamda yüzde 9'un üstünde getiri sağlarken, Dolar yatırımcıları yüzde 11.76 oranında kayıp yaşadılar. 
     24 ayar külçe altının gram satış fiyatının 2002 yılındaki reel getirisi yüzde 9.13, Cumhuriyet altınının reel getirisi de yüzde 9.26 oranında gerçekleşti. 
     Dövizde ABD Doları'nda yıllık reel kayıp yüzde 11.76, İngiliz Sterlini'nde de yüzde 2.21 olurken, Euro reel bazda yüzde 6.37, İsviçre Frangı da yüzde 5.06 oranında kazanç sağladı. 
     İMKB Tahvil ve Bono Piyasası'ndaki 6'şar aylık ortalama dönemsel getirileri dikkate alındığında, tahvil ve bono yatırımcısının 2002 yılındaki ortalama net kazancı yüzde -54 dolayında oldu. Enflasyonun getirdiği kayıp dikkate alındığında ise bu oranlar itibariyle sağlanan gerçek kazanç, yüzde 18.6 düzeyinde oldu. 
     2001 sonu veya 2002 başlarında gerçekleştirilen ihalelerde yüzde 65-70'ler dolayında seyreden bileşik faizlerden yola çıkılarak yapılacak hesaplamalar sonucunda elde edilen reel getirilerde ise yüzde 21.7-25.8 seviyelerine ulaşıldı. 
     Bankalar ve aracı kurumlar tarafından oluşturulan yatırım fonlarına katılma belgelerine yatırım yapanlar da 2002 yılında reel olarak ortalama yüzde 6.37 oranında kazanç elde ettiler. A tipi fon yatırımcılarının ortalama kayıpları yüzde 16.24 olurken, B tipi fon yatırımcılarının ortalama reel kazançları yüzde 14.78'i buldu. 
     Önde gelen 10 bankanın ortalamaları dikkate alınarak yapılan hesaplamalar sonucunda, 2001 sonlarında yüzde 60'a yaklaşan oranlardan parasını yıllık mevduat faizinde değerlendiren yatırımcılar 2002 sonunda net yüzde .1 oranında kazanç sağladı. 
     Bu kazançtan enflasyon kaybı düşüldüğünde elde edilen reel getiri ise yüzde 18.07 oldu. Repo yatırımcısının 2002 yılında yüzde 52 dolayında gerçekleşen kazancının enflasyondan arındırılmış getirisi de yüzde 16.5 oldu. 
     





</TEXT>
</DOC>
