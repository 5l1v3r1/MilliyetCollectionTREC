<DOC>
<DOCNO> 138422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/22/son/soneko11.html </URL>
<DATE> 2003/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Şimdi Japonya'da Türk dondurması devri... 
</HEADLINE>
<TEXT>

     Japonya'nın önde gelen gıda üreticilerinden Lotte firması tarafından ''Türk tarzı dondurma'' adı altında piyasaya sürülen Maraş dondurması büyük ilgi gördü. 
     Japonya'da ilan edilen 2003 Türkiye Yılı nedeniyle, ülkenin en büyük şekerleme ve dondurma üreticilerinden biri olan Lotte, ''Türk tarzı dondurma'' adı altında, vanilyalı sade ve kahveli, çukulatalı ve vanilyalı karışık olmak üzere iki çeşit maraş dondurmasını satışa çıkardı. Sıcak ve soğuk kahvenin bol bol tüketildiği Japonya'da, kahve her çeşit yiyecekte kullanılıyor. 
     Japonya'da süper marketlerdeki dondurma reyonlarında yerini alan Türk dondurmasının Japonlar tarafından ilgiyle karşılandığı öğrenildi. 
     Dondurmanın tanıtımı için hazırlanan reklamlar basın ve yayın organlarında da yayınlanmaya başlandı. Televizyon kanallarında gösterilen reklam filminde, Türkiye'nin futboldaki başarısının yanı sıra kültürel özellikleri ön plana çıkarılıyor. 
     
     REKLAMLAR... 
     Reklam filminde ilk olarak Türk taraftarların bir futbol maçındaki coşkusu ekrana taşınıyor. Ardından bir Japon yetkilinin, ''İki ülke Dışişleri Bakanlıkları'nca yapılan antlaşmaya göre, 2003'ü Japonya'da Türkiye Yılı ilan ediyoruz'' sözlerine yer veriliyor. 
     ''Evet gerçekten Türkiye'' diye coşkuyla bağıran iki genç kızın ardından, üzerinde geleneksel cepken giysisi bulunan genç bir Japon erkek ekrana yansıyor ve fonda ''Türk tarzı giysi'' sözleri duyuluyor. 
     El dokuma Türk halılarına da yer verilerek, ''İşte bu da ünlü Türk halısı'' deniyor. Ardından ''Gençlerin fikri'' alt yazısı ekranda beliriyor ve kaşığa alırken uzayıp giden Maraş dondurmasına bakan iki gencin şaşkın bakışları görüntüye gelirken, ''Bundan yer misiniz '' sorusu yöneltiliyor. Reklam filminin son karesinde, satışa sunulan Maraş dondurmasının görüntüsü yer alırken, ''İşte Türkiye, şimdi Türk tarzı dondurma devri'' sözleri duyuluyor. 
     Yeni piyasaya çıkan Türk dondurması için gazete ve dergilerde de reklamlar yayınlanıyor. 
     Yazılı basında yer alan reklamlarda, Maraş dondurması hakkında bilgi verilirken, kaşığa alınırken uzayıp gittiğine dikkat çekiliyor. Fotoğraflarla dondurmanın nasıl yenmesi gerektiği anlatılırken, piyasadaki Türk dondurması çeşitleri hakkında da bilgi veriliyor. 
     Türk dondurması, 170 gramlık ambalajlarda 100 yene yaklaşık 1 milyon 400 bin lira satılıyor. Kahveli, çukulatalı ve vanilyalı olarak karışık satılan dondurma kabının üzerinde kahverengi, sarı, krem ve beyaz renkler hakim. Vanilyalı olarak sade satılan dondurma kabının üzeninde ise Türk mavisi, beyaz ve krem renkler hakim. Ayrıca, her iki dondurma kabının üzeri geleneksel Türk motifleriyle süslü. 
     





</TEXT>
</DOC>
