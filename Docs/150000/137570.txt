<DOC>
<DOCNO> 137570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/18/son/sontur18.html </URL>
<DATE> 2003/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer "Yabancı askerlerin gelebilmesi için 2.BM kararı gerekir" 
</HEADLINE>
<TEXT>

     Cumhurbaşkanı Ahmet Necdet Sezer, yabancı silahlı kuvvetlerin Türkiye'de bulunabilmesi için bunun uluslararası hukukun meşru saydığı bir durumda olması gerektiğini belirttiklerini kaydederek, ''Uluslararası hukukun meşru saydığı bir durumun gerçekleşmiş sayılabilmesi için de 1441 sayılı Güvenlik Konseyi kararı dışında yeni bir kararın olması gerektiğine inanıyoruz'' dedi. 
     Sezer, Moğolistan'ın Ankara Büyükelçisi Panidjunai Khaliun'u Çankaya Köşkü'nde kabul etti. 
     Cumhurbaşkanı Sezer, kabul sırasında bir gazetecinin, ''Siz son olarak Irak ile ilgili BM Güvenlik Konseyi'nin 14 Şubat'taki ikinci kararının beklenmesi gerektiğini söylemiştiniz. Bu arada hükümet, Meclis'e tezkereyi bugün göndermekten vazgeçti. Bunları nasıl değerlendiriyorsunuz '' sorusu üzerine, şöyle konuştu 
     ''Hep söylüyorum Anayasamız açık, 92. Madde, uluslararası hukukun meşru saydığı durumlarda savaş ilanına TSK'nın yabancı ülkeye gönderilmesine, yabancı silahlı kuvvetlerin Türkiye'de bulunmasına izin veren yetkisini TBMM'ye bırakmış. 
     Biz başından beri, özellikle yabancı silahlı kuvvetlerin Türkiye'de bulunabilmesi için bunun uluslararası hukukun meşru saydığı bir durumda olması gerektiğini belirtiyoruz. Bu nedenle burada da uluslararası hukukun meşru saydığı bir durumun gerçekleşmiş sayılabilmesi için de 1441 sayılı Güvenlik Konseyi kararı dışında yeni bir kararın olması gerektiğine inanıyoruz. Ve tabii bu arada, biz kendimiz de olası bir müdahale karşısında ulusal güvenliğimiz ve ulusal yararımız için her türlü önlemi almak durumundayız. Bu konuda da karar verecek mercii, asker gönderme ve asker bulundurma konusunda TBMM'dir.'' Sezer, ''O noktada da ABD ile Türkiye arasında bir sorun yaşanabilir mi '' sorusuna, ''Öyle bir olasılık yok'' karşılığını verdi. 
     Irak konusunda Çankaya Köşkü'nde bir toplantı yapmayı planlayıp planlamadığı yönündeki bir soru üzerine, Cumhurbaşkanı Sezer, ''Gelişmelere göre olabilir'' dedi. 
     Kabulde, Büyükelçi Khaliun, Cumhurbaşkanı Sezer'e güven mektubunu sunarak, sekreteryasını takdim etti. 
     Sezer, Büyükelçi Khaliun ve sekreteryası ile anı fotoğrafı çektirdi. Sezer, daha sonra basın mensuplarının yanına gelerek, basın mensuplarının ellerini sıktı ve geçmiş bayramlarını kutladı. 
     Büyükelçi Khaliun'un eşiyle de tanıştırılan Sezer, ''Merhaba dışında başka sözcük biliyor mu '' diye sordu. Khaliun'un eşi ise ''Nasılsınız, iyi misiniz '' diye karşılık verdi. 
     





</TEXT>
</DOC>
