<DOC>
<DOCNO> 145274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/25/son/sondun71.html </URL>
<DATE> 2003/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC'de olaylı gece... 
</HEADLINE>
<TEXT>

     KKTC'nin Doğancı Köyü'nde, bu gece, BM Genel Sekreteri Kofi Annan'ın barış planının halkın referandumuna sunulması talebiyle gösteri yapıldı. 
     ''Bu memleket bizim platformu'' tarafından ''halk idaresini kayıt altına alma operasyonu'' adı altında Doğancı'da bu akşam düzenlenen gösteriye katılanlara, Annan planına ''evet'' ya da ''hayır'' demeleri için önceden ''oy pusulası'' dağıtıldı. 
     Konuşmaların ardından, bazı kişilerin temsili olarak kurulan sandığa ''oy'' atmasının ardından polis olaya müdahale ederek, Cumhuriyetçi Türk Partisi CTP Genel Sekreteri Ferdi Sabit Soyer'in elindeki ''sandığı'' aldı. 
     Polis, olayda, sendikacılardan Ahmet Barçın, Erdoğan Sorakın, Ali Gülle, Niyazi Düzgün, Mehmet Bicen ve bir siyasi parti yetkilisi İzzet İzcan'ı gözaltına aldı. Gözaltına alınan kişilerin götürüldükleri Güzelyurt Polis Karakolu'nda ifadeleri alınıyor. 
     




</TEXT>
</DOC>
