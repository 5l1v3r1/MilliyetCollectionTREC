<DOC>
<DOCNO> 101585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/13/yazar/sazak.html </URL>
<DATE> 2002/08/13/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Siyasi tercihleri HADEP olan Batmanlılar, şiddetten ve yasaklardan bunalmış 
</HEADLINE>
<TEXT>
Gülün adı demokrasi 
Batmanlılarla söyleşirken duyduk ki sivil ekipler esnafa gül dağıtan gençleri topluyormuş. Yanımdaki gençler hemen isyan ediyor Görüyorsunuz ya demokrasi hep sözde kalıyor 
     Milliyet TIR’ıyla çıktığımız Güneydoğu gezisinin ilk durağı Batman’da birkaç yıl öncesine göre hayli sıcak bir siyasi iklimle karşılaşıyoruz. Isıyı yaratan öğle sıcağında 40 dereceyi bulan yakıcı güneş değil. 
     Meclis’ten geçen AB paketinin bölgede yarattığı iyimserlik ve seçimde bir şeylerin değişeceğine dönük umutlar yıllardır şiddetten bunalmış insanları olumlu etkilemiş. 
     
     Korku kenti değiliz’ 
     Faili meçhul cinayetler... Orhan Pamuk’un son romanına konu olan genç kız intiharları... Yöre insanının Hizbul - kontra’ diye nitelediği kuşku verici örgütün karanlık sokaklarda satırla gerçekleştirdiği ölümler. 
     Batman, 1990’lardan bu yana geçen on yılın ardından artık korku kenti’ olarak anılmak istemiyor. Daha doğrusu kentin üzerine haksız biçimde çöken k bus’tan ilelebet kurtulmaya çalışıyor. Meclis’ten geçen AB yasaları bu açıdan havayı çok değiştirmiş. HADEP’li gençler dün üzerinde barış ve sevgi mesajları bulunan güller dağıtarak, Ankara’ya teşekkürlerini iletiyorlardı. 
     
     İlk defa barış var ama... 
     Milliyet TIR’ının Cumhuriyet Meydanı’nda konakladığı saatlerde biz halkla söyleşirken öğrendik ki, sivil ekipler esnafa gül dağıtan gençleri topluyormuş Bu olay, kürsü’ denilen taburelere oturmuş çay içen Batmanlılar arasında duyulunca gençlerin tepkisi şu oldu 
     Görüyorsunuz işte demokrasi hep sözde kalıyor. AB yasaları çıktı diye sevinmek istiyoruz, ölüm cezasının kaldırılması Kürtçe öğretim ve televizyon yayınları serbest bırakılacakmış. Uygulamada da öyle olacak mı Seçimde oylarımız doğru dürüst sayılacak mı HADEP Güneydoğu’da nasıl olsa birinci çıkar ama baskıyla barajın altına itilirse bugünkü barış havasına yazık olur. Burada 10 yıl kan döküldü, halk devlete küstü ilk defa silahlar sustu ve barış var. Bu hava bozulmazsa, normalleşme sağlanır.’ 
     
     SP’nin de adı geçiyor 
     HADEP güçlü ama sorunları da var. Örneğin Batman ve Siirt belediye başkanları, genel merkezin isteğiyle istifa ettirilmiş. Çağdaş Batman gazetesinde Arif Aslan görev süresinin dolmasına 1.5 yıl kala yapılan bu tercihin ardındaki başarısızlık’ olgusuna dikkat çekiyordu. 
     Geçen seçimde Diyarbakır’da avukatlık yaparken Batman’da belediye başkanı seçilen Abdullah Akın halkla tam bütünleşememiş olmalı. Aslında aday tercihlerinde merkez’den yapılan atamalar sadece HADEP’in değil tüm partilerin sorunu. Batman’da AKP kadar Saadet’in adı geçiyor. Nedeni de HADEP’le ittifak yapma olasılığı... 
     Yerel gazetelerde Selamünaleyküm Heval Kürtçe arkadaş ’ manşeti atılmış. 
     
     Derviş buralarda yok 
     HADEP barajı geçerse, 4 milletvekilinden 3’ü bu partiye gider. Tek milletvekili için DYP, AKP, ANAP çekişir. 
     CHP, Batman’da insan haklarından sorumlu eski bakan Adnan Ekmen’i aday göstermeye hazırlanıyor. 
     Yeni Türkiye ve Kemal Derviş dalgası ise henüz Güneydoğu’ya ulaşmamış. 
     Batmanlı bu seçimde gözü kapalı oy vermeyecek. 
     Kenti yeniden diriltecek tercihler öne çıkacak. 
     
     Hayvancılık ölmüş 
     Batman’da 100 bine yakın genç nüfus var, 100’ü aşkın internet cafe açılmış. Ne yazık ki tek bir sinema salonu yok Gençler, Batman’da üniversite açılmasını bekliyor. İşsizlik ise bir numaralı sorun. TPAO rafinerisi işletme düzeyine indirilmiş ve artık petrol kenti besleyemiyor. Sınır ticareti yasaklanmış. 
     Ekonomik kriz esnafı, çiftçiyi vurmuş. Tütüne kota getirilmiş, terör nedeniyle boşaltılan köylerde hayvancılık ölmüş. Canlı hayvan İran’dan geliyor. 
     Terör bitmiş ama şimdi de yoksulluk kol geziyor Batman’da. 
     
     







Ekonomi mi, kimlik mi 


Çiçekli Tunceli 


Türker iddialı 


Arjantin değil, neyiz 


Altına ağ gerilen çarşı’ 


Okul seçmek borsada oynamaktan zor 


"Fransız modeli" iyi de... 


Kemal Derviş, Mustafa Kemal olsaydı... 


Gülün adı demokrasi 


Anadolu’da üniversite ne işe yarar 


Elazığ’da dükkanları memurlar açık tutuyor 


Eninde petrol, sonunda tütün... 


</TEXT>
</DOC>
