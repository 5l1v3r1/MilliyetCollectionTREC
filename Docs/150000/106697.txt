<DOC>
<DOCNO> 106697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/10/yasam/yas03.html </URL>
<DATE> 2002/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Özel Tim’in hedefinde’ydi 
</HEADLINE>
<TEXT>
Kurusıkıyla 3.5 saatlik dehşet 
Çılgın bir koca, eski eşini rehin alıp 3.5 saat ecel teri döktürdü. Özel Tim’e gerek kalmadan teslim olan eski kocanın silahı kurusıkı çıktı 
     İSMAİL POLAT İstanbul 

     Pendik’te, eski eşi Meryem Baş’ı sokak ortasında silah tehdidiyle rehin alan Celal Kaşık 43 , polisi alarma geçirdi. 
     İnşaat işçisi Kaşık, iki ay önce şiddetli geçimsizlik nedeniyle 25 yıllık eşi Meryem Baş’tan ayrıldı. Ve dün sabah, barışmak istediği Baş’la görüşmek için evine gitti. Eski eşiyle bir süre yürüyüşe çıkıp konuşan Kaşık, Bedesten Sokak’a geldiklerinde birden tabancasını çekti. Havaya bir el ateş eden Kaşık, ardından da silah tehdidiyle eski eşi Meryem Baş’ın kaçmasını engelledi. Vatandaşların ihbarı üzerine olay yerine gelen polisin ikna çabaları sonuç vermeyince, isteği üzerine, çocukları Erkan ve Hakan da olay yerine getirildi. 
     
     Vur emri’ beklediler 
     Çocuklarıyla görüştükten sonra da eylemini sürdüren Kaşık, Baş’la birlikte tellerle çevrili bir arsaya geçti. Zaman zaman tabancayı başına dayayıp yanına kimseyi yaklaştırmayan Kaşık’ın direnişi üzerine, çelik yelekli polisler çevreyi ablukaya aldı ve bir apartmanda mevzilenen Özel Tim nişancıları da adamın bir çılgınlığa kalkışması ihtimaline karşı Vur ’ emri beklemeye başladı. Bu sırada Pendik İlçe Emniyet Müdürü Yusuf Ziya Gökmen, Kaşık’a, teslim olması koşuluyla isteklerini yerine getireceklerini söyledi. Kaşık da bir taksi istedi ve eski eşini Tuzla’da oturan kardeşinin evine götürüp orada teslim olacağını belirtti. 
     
     Çok kumar oynuyordu’ 
     Kaşık’ın isteği üzerine eski kayınpederi Hasan Baş ve yakınları da getirildi. 
     Ancak Kaşık eylemine yine son vermeyince, devreye İstanbul Emniyet Müdür Yardımcısı Orgun Aksu da girdi ve uzun görüşmeler sonucu Kaşık, tam 3.5 saat sonra saat 11.30’da tabancasını yere atarak teslim oldu. Pendik Merkez Karakolu’na götürülen Kaşık’ın tabancasının kurusıkı olduğu açıklandı. 
     Eski kayınpederi Hasan Baş, Kaşık’ın boşanmadan dolayı kendisini suçladığını belirterek, "Sürekli kumar oynuyordu. Evin elektrik, su, telefon faturalarını ödemiyor, yiyecek bile almıyordu. Askere giden oğluna bir kuruş göndermedi. Onun yüzünden ayrılık oldu. Ancak kızım barışmayı istemiyor" diye konuştu 
     



 YAŞAM 





















</TEXT>
</DOC>
