<DOC>
<DOCNO> 142451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/13/son/sondun35.html </URL>
<DATE> 2003/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya'da zincirleme trafik kazası... 250 araç birbirine girdi 
</HEADLINE>
<TEXT>

     İtalya'nın kuzeyinde, sisten dolayı meydana gelen trafik kazasında 250 araç birbirine girdi, 11 kişi öldü, 70 kişi yaralandı. 
     Venedik kenti yakınlarındaki Cessalto-Noventa di Piave A4 karayolu üzerinde sabahın erken saatlerinde meydana gelen kazaya, 35 dolayında ilkokul öğrencisini taşıyan bir servis aracının da karıştığı, çocuklar arasında yaralananlar olduğu belirtildi. 
     Yaralılardan 10'unun durumunun ağır olduğu bildirilirken, kazadan sonra bir TIR'ın konteynerinin ateş aldığı, itfaiye helikopterinin havadan su dökerek yangını söndürdüğü açıklandı. 
     Televizyonlarda yayınlanan görüntülerde, kazaya karışan 250 araç arasında çok sayıda TIR'ın bulunduğu, otomobillerin ağır vasıtaların arasında sıkıştığı dikkat çekti. 
     Görgü tanıkları, ''Hayatımızda hiç böyle bir kazaya tanık olmadık. Her taraf birbirine girdi'' dediler. 
     





</TEXT>
</DOC>
