<DOC>
<DOCNO> 136202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/10/son/sonspo02.html </URL>
<DATE> 2003/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Ahmet Dursun'dan Şenol Güneş'e sitem... 
</HEADLINE>
<TEXT>

     Beşiktaş'ın golcü futbolcusu Ahmet Dursun, A Milli Futbol Takımı aday kadrosuna alınmadığı için üzgün olduğunu söyledi. 
     Ahmet Dursun, internetteki sitesinde yaptığı açıklamada, sakatlıktan yeni çıkmış olmasına rağmen, son iki maçta da gol attığını belirterek, '' Ama ne yazık ki hala istenilen performansa ulaşamamışım. Çünkü Ukrayna ile yapılacak özel maç için açıklanan A Milli Takım aday kadrosuna maalesef yine davet edilmedim. Çekirdek kadronun yanı sıra, yeni ve formda isimlerin de denenmek üzere çağrıldığı bu özel maç kadrosunda ismimi göremeyince gerçekten çok üzüldüm'' dedi. 
     ''Demek ki Milli Takım Teknik Direktörümüz Sayın Şenol Güneş'e kendimi ispatlamak, gözüne girebilmek için daha çok çalışmam ve performansımı daha da arttırmam gerek. Ben de yılmadan bunu yapacağım. Çalışacağım, gol atacağım, iyi oynayacağım ve inşallah o kadroya davet edileceğim'' ifadelerini kullanan Ahmet Dursun, bir reklam filmine gönderme yaparak, ''O reklamdaki çocuğu şimdi daha iyi anlıyorum. Onun da dediği gibi Çok çalışmam lazım çooook '' dedi. 
     Ahmet Dursun, herkes gibi ülkesini çok sevdiğini kaydederek, ''Ay-yıldızlı formayı sırtıma geçirmek istiyorum. Bunu başarmak için ben elimden geleni yapacağım. Umarım bu çabamı, isteğimi ve formumu görmesi gerekenler de görür. Böylece ben de arzuma kavuşmuş olurum'' şeklinde konuştu. 
     
     ''İKİNCİ YARIYA İYİ HAZIRLANDIK" 
     Ahmet Dursun, takımının bu sezonki durumuna da değinerek, ilk yarıyı lider tamamlamanın verdiği moral ve huzurla 2. yarıya en iyi şekilde hazırlandıklarını, oynadıkları 2 deplasman maçını da kazanarak başarılı bir performans ortaya koyduklarını ifade etti. 
     Takıma yeni eklenen isimlerle daha da güçlendiklerini ve eksiklerini giderdiklerini vurgulayan Ahmet, şunları belirtti 
     ''Sanırım başarılı kamp dönemimizin en büyük verimini de, iki deplasman galibiyeti ile dosta düşmana ispatladık. Önce erteleme maçında, çıkış yok denilen Şükrü Saracoğlu Stadı'ndan 3 puan çıkardık. Ardından da ikinci yarının ilk maçında Kocaelispor'u sahasında gole boğduk. Oynadığımız başarılı futbol da izleyenler tarafından beğeni topladı. Bize kısır futbol oynuyor, göze hitap etmiyor diyenlerin bu maç sonrasında fikirlerinin değiştiğini düşünüyorum.'' 
     
     ''BİZ BU YOLA BAŞ KOYDUK'' 
     Sezon başında taraftarlara 100. yılı kutladıkları 2003'ü Beşiktaş yılına çevirecekleri sözünü verdiklerini hatırlatan Ahmet Dursun, açıklamasını şöyle tamamladı 
     ''Müzemize kupa değil, kupalar götüreceğimizi, bunda da çok iddialı olduğumuzu belirtmiştik. Biz bu yola baş koyduk. Ne yapıp, ne edip sözümüzde duracağız. Taraftarlarımızla birlikte 2003 senesine Kartal pençeli imzamızı vuracağız. Bugüne kadar hedeflerimizde en ufak bir değişme olmadı ve umarım bundan sonra da olmaz.'' 
     





</TEXT>
</DOC>
