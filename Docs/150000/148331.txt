<DOC>
<DOCNO> 148331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/08/son/sondun46.html </URL>
<DATE> 2003/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuzey Irak'ta Kürt konvoyunun vurulması yanlışlıkla değil miydi 
</HEADLINE>
<TEXT>

     Avusturya'da yayımlanan Die Presse gazetesi, Kuzey Irak'ta iki gün önce Amerikan özel güçlerinin eşlik ettiği Kürt konvoyuna Amerikan uçağından açılan ateşin yanlışlıkla olmadığı yolunda ''söylentiler dolaştığını'' yazdı. 
     Liberal sağ eğilimli Die Presse gazetesinin haberinde, Kuzey Irak'taki Kürtlerin ABD'ye ''güvenmedikleri'' görüşü savunuldu. Haberde, ''Kürt çevrelerinde, Kuzey Irak'taki Kürt konvoyuna ABD Hava Kuvvetleri'nin saldırısının yanlışlıkla olmadığı yolunda söylentiler dolaşıyor. Kuzey Irak'ta omuz omuza savaşıyorlar. Ancak Kürtlerin Amerikalılara duyduğu şüphe çok derinlerde yatıyor. Bu duygu, ABD Hava Kuvvetleri'nin Pazar günü Musul'un 50 km güneydoğusundaki bir araç konvoyunu bombalayarak 18 kişinin ölümüne neden olduğundan bu yana yoğunlaştı'' ifadelerine yer verildi. 
     Amerikan uçağına hedef olan konvoyun ''herhangi bir konvoy olmadığını'' belirten gazete, ''Araçlardan birinde Kürdistan Demokratik Partisi IKDP lideri Mesut Barzani'nin kardeşi de vardı ve saldırıda ağır yaralandı. Amerikalılar onu tedavi için Almanya'ya gönderdiler. Yaralılar arasında IKDP'nin 4 önde gelen komutanının da olduğu söyleniyor'' diye yazdı. 
     IKDP Sözcüsü Haşyar Zebari'nin, ''Bu olay işbirliğimizi zedelemeyecek'' dediğini hatırlatan Avusturya gazetesi, ''Kürtlerin kulislerde komplo teorileri ürettiklerini ve ABD'nin bu saldırıyı yanlışlıkla değil, bilinçli olarak yaptığını söylediklerini'' yazdı. 
     Kuzey Iraklı Kürtlerin ismi açıklanmayan bir temsilcisi, Die Presse gazetesine yaptığı açıklamada, ''ABD, bu saldırıyla bize bir sinyal verdi. Türkleri dikkate alarak, bizim Musul ve Kerkük'ü kurtarmamızı istemiyorlar'' iddiasında bulundu. 
     Die Presse gazetesi, olayla ilgili haberinde, ''Amerikalılar Kerkük ve Musul'a saldırı için müttefiklerine yeşil ışık yakmıştı. Ancak bundan şimdilik vazgeçilmiş görünüyor'' değerlendirmesini yaptı. 
     





</TEXT>
</DOC>
