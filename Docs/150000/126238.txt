<DOC>
<DOCNO> 126238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/22/son/sontur11.html </URL>
<DATE> 2002/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Aydın Menderes, DYP'den istifa etti... 
</HEADLINE>
<TEXT>

     Eski İstanbul Milletvekili Aydın Menderes, DYP'den istifa ettiğini açıkladı. 
     Menderes, ''Ağar hakkındaki yargı süreci tamamlanmadan Ağar ile siyasal sonuçlar doğuracak bir birliktelik, benim için söz konusu değil'' dedi. 
     Menderes, milletvekili lojmanlarındaki evinde düzenlediği basın toplantısında, DYP Genel Başkanı Mehmet Ağar hakkında 7 adet dosya bulunduğunu, bu dosyaların ''ciddi ve önemli iddialarla dolu olduğunu'' söyledi. 
     Ağar'ın dokunulmazlığının, yargının önünde engel olduğunu belirten Menderes, şöyle konuştu 
     ''Benim açımdan Sayın Ağar hakkında kanaat sahibi olabilmek için söz konusu yargı sürecinin tamamlanması gerekir. Bu gerçekleşmeden Sayın Ağar ile siyasal sonuçlar doğuracak herhangi bir birliktelik benim için söz konusu olmayacaktır. Bunun için de DYP'den istifa ediyorum. Siyaseti bırakmıyorum. Tahmin edilebilir bir gelecekte bir partiye girmem ya da onu desteklemem söz konusu değildir. Bundan sonra bütün partilere eşit mesafede olacağım. Hal böyle olmasına rağmen, siyaseti bırakıyorum deyip kendi geleceğimi kısıtlamak istemem.'' Basın mensuplarının sorularını da yanıtlayan Menderes, AK Parti'den kendisine teklif gelip gelmediği yolundaki soruyu ''Hayır'' diye yanıtladı. 
     Menderes, ''Ağar aklanırsa DYP'ye geri döner misiniz '' sorusuna ise ''Bakalım, görelim. 4-5 sene sonra Türkiye ne durumda olur bilemeyiz. Hukuk geç çalışır. Siyaset hukuku beklemez ve insanları hemen yargılar'' karşılığını verdi. 
     





</TEXT>
</DOC>
