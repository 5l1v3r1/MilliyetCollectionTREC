<DOC>
<DOCNO> 132744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/23/son/sontur19.html </URL>
<DATE> 2003/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Ortaköy'den dünyaya barış mesajları... 
</HEADLINE>
<TEXT>

     Beşiktaş Belediyesi'nin, Türkiye İş Bankası ve Anadolu Hayat Sigorta A.Ş'nin katkılarıyla, Ortaköy'de 600 metrekarelik bir alana resmettirdiği ''Barış Duvarı'', törenle açıldı. 
     Barış için saygı duruşunda bulunulmasıyla başlayan törende konuşan Beşiktaş Belediye Başkanı Yusuf Namoğlu, yeryüzünde adil ve kalıcı barışın kurulabilmesinin dünyanın geleceği için çok önemli olduğunu söyledi. 
     Son 1.500 yılda 15 bin savaş olduğunu ve 3 milyara yakın insanın da hayatını kaybettiğini anlatan Namoğlu, kendilerine Atatürk'ün ''Yurtta sulh, cihanda sulh'' sözlerini rehber aldıklarını bildirdi. 
     Bugüne kadar barışsever insanların çabalarına destek olduklarını ve olmaya devam edeceklerini belirten Namoğlu, ''Amacımız, Beşiktaş'tan dünyaya barış mesajlarını sanat yoluyla ulaştırmak, kalıcı barışın hakim olduğu dünya özlemini sanatsal duvarla dile getirmek. Bunun, dünya barışı için bir mesaj olmasını diliyorum'' dedi. 
     Törende daha sonra güvercinler uçurularak, dileyen vatandaşların katılımıyla kurdele kesildi. 
     Sanatçı Mehmet Ali Alabora'nın da hazır bulunduğu açılışta, Başkan Namoğlu, Türkiye İş Bankası Halkla İlişkiler Müdürü Cana Atınç ve Anadolu Hayat Sigorta A.Ş. temsilcisi Betül Çığır'a teşekkür plaketi verdi. 
     
     ''BARIŞ DUVARI'' 

     Ortaköy Muallim Naci Caddesi'nde yer alan ve 600 metrekarelik bir alanı kapsayan ''Barış Duvarı''nın tasarımını, Ortaköylü ressam İhsan Ardal gerçekleştirdi. 
     8 ayda tamamlanan duvarda ''uyum, işbirliği, disiplin, emek, üretim, saygı, eşitlik, yüksek arzu, denge ve strateji''nin önemi sembollerle işlendi. 
     Duvar'da ''Türkiye ortaya alınarak, sağ tarafına saygı, yüksek arzu, denge, eşitlik ve strateji, sol tarafına da uyum, işbirliği, disiplin, emek ve üretim'' konuları resmedildi. 
     ''Saygı'' bölümünde ayrıca, Kurtuluş Savaşı'nın gizli kahramanlarından ve ilk kadın milletvekillerinden Satı Çırpan'ın resmi yer aldı. 
     ''Barış Duvarı''nda, ''barış için herkesin yapabileceği bir şey bulunduğu'' da vurgulandı. 
     





</TEXT>
</DOC>
