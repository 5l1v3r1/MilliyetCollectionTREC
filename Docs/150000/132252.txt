<DOC>
<DOCNO> 132252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/21/son/sontur17.html </URL>
<DATE> 2003/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni bir Yaşar Yakış vakası.. 
</HEADLINE>
<TEXT>

     Bakanlık görevini üstlendiği günden beri açıklamaları ile sık sık krize neden olan Dışişleri Bakanı Yaşar Yakış yine gündeme oturdu. Bu kez gündem Amerikan üslerine izin verilmesi... 
     Dışişleri Bakanı Yaşar Yakış'ın, "Irak'a yönelik saldırı için ABD'nin Türkiye'nin üslerini kullanmasına izin verildiğini" söylediği belirtildi. 
     ABD'nin etkili gazetelerinden The New York Times'ta Dexter Filkins imzasıyla yer alan haberde, Dışişleri Bakanı Yaşar Yakış'ın, "Türkiye'nin, Irak'a yönelik bir saldırıda üslerini kullanması için ABD'ye izin verdiğini" ancak Türk kamuoyunun, ABD'nin planlarında küçültmeye gitmek için hükümeti zorlayabileceğini söylediği belirtildi. 
     Ancak Yakış, bugün Dışişleri Bakanlığı'nda gazetecilerin konuyla ilgili sorusu üzerine , ''Üslerin kullanılmasına izin verildi şeklinde bir ifadem yok'' dedi. Yakış, şöyle devam etti 
     ''Böyle bir şey yazıldıysa doğru değil. Biz sadece askeri makamlarımızı, ABD askeri makamlarıyla müzekare etmeye yetkili kıldık. Kuzey seçeneğini anlamsız hale getirmeyecek düzeyde bir işbirliği ne olabilir, onu iki ülkenin askeri makamları belirleyecek.'' 
     
     GAZETEDE NE YAZDI 
     Bakan Yakış'ın bir söyleşide, hükümetin orduya "Kuzey Irak'ta konuşlanmış Irak birliklerini etkisiz hale getirmeye yetecek büyüklükte bir ABD gücüne yönelik plan hazırlaması için" talimat verdiğini söylediği belirtilirken, böylece Bağdat'a güneyden daha büyük bir Amerikan gücünün saldırabileceği ifade edildi. 
     Habere göre Yakış, Türk hükümetinin, anketlerin de gösterdiği gibi ezici bir çoğunlukla savaşa karşı olan ve Türk topraklarında geniş bir Amerikan gücünün üslenmesini istemeyen Türk kamuoyu tarafından zorlandığını vurguladı. 
     Yazıda, herhangi bir planın, "İslamcı kökleri olan parti tarafından idare edilen parlamento tarafından onaylanması gerekliliğine" işaret edildi. 
     
     "KUZEY CEPHESİ ANLAMSIZ OLMAMALI" 
     ABD'nin Türkiye'den 80 bin askerin konuşlanmasına izin verilmesini istediği anımsatılan haberde, Yakış'ın "Amerikalılar için söylediğimiz, kuzey cephesinin anlamsız olmamaması gerektiğiydi. Kuzey cephesinin önemi, kuzeyde bulunan Irak askeri gücünü sabitlemektir. Yerleştirilecek ABD gücü Irak askerlerini o bölgede tutmaya yetecek büyüklükte bir güç olmalıdır. Böylece Irak askerleri kuzey cephesini bırakıp güney cephesine gitmezler" dediği belirtildi. 
     Yakış'ın Ordu yetkililerine, "kuzey cephesinin anlamsız hale gelmesini önleyecek bir şekilde" ABD tarafıyla görüşmelerde bulunması için talimat verdiklerini söylediği de bildirildi. 
     Yakış, ABD'li ve Türk askeri planlamacılarının nihai plan üzerinde henüz anlaşmadığını belirtirken, haberde, Yakış'ın senaryosunun doğru olması halinde, bunun ABD askeri planlarında, ana cephe olan Kuveyt dışında, önemli bir küçülme anlamına geldiği yorumu yapıldı. 
     ABD ASKERİ KÜRTLER'İ ÖNLER 
     Yazıda, Amerikan askeri planlamacıların savaşın daha kısa sürmesi ve daha az kanlı olması açısından kuzey cephesinin büyük önemi olduğunu belirttikleri anımsatıldı. 
     Yazıda, Türkiye'den saldırıya geçecek bir Amerikan gücünün, Musul ve Kerkük'teki petrol alanlarını, Irak birlikleri tarafından imha edilmeden ele geçirmeye çalışacakları da ifade edildi. Yazıda, Kuzey Irak'ta Amerikan varlığının, bölgede güçlü olan Irak Kürtleri'nin Irak'tan ayrılma denemelerini önlemesi açısından da hayati öneme sahip olduğu değerlendirmesine yer verildi. 
     Bakan Yakış'ın, kuzey cephesindeki küçültülmüş Amerikan gücü için değerlendirilen seçeneklerden birinin 15 bin asker olduğunu kaydettiği belirtilen haberde, bu plan altında, her biri 5 bin askerden oluşan birkaç tugayın kuzey Irak'ta farklı noktalara saldırabileceği ve bir başka tugayın da geride destek olarak bekletilebileceği de Yakış'a dayanarak ifade edildi. 
     Dışişleri Bakanı Yaşar Yakış'ın, ABD Genelkurmay Başkanı Org. Richard Myers'in Ankara'yı ziyaret ettiği gün konuştuğuna dikkat çekilen haberde, Org. Myers'ın, görüşmelerin ayrıntılarını açıklamadığı belirtildi ancak Yakış'ın "General'in Türkiye'ye ABD planlarını sonuca bağlamak için geldiğini sandığı" ifadelerine yer verildi. 
     Türkiye'nin bir yandan Irak'ta olası bir savaş için hazırlıklar yaparken, diğer taraftan diplomatik çözümler için uğraştığına işaret edilen yazıda, bölge ülkelerinin katılımıyla gerçekleştirilecek olan Dışişleri Bakanları toplantısı anımsatıldı. Yakış'ın, toplantının amacının Irak lideri Saddam Hüseyin'i silahsızlanmaya zorlamak olduğunu söylediği belirtilen haberde, Bakan'ın, "hükümetinin Saddam Hüseyin'i devirmek ya da sürgüne göndermek anlamına gelen hiçbir kararı desteklemediği" açıklamasına dikkat çekildi. 
     Yakış'ın, "Gönüllü sürgün ya da rejimi yıkmak konusu Türkiye'nin gündeminde değil, hiçbir zaman da olmadı" dediği bildirildi. 
     





</TEXT>
</DOC>
