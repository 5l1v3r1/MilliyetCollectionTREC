<DOC>
<DOCNO> 106610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/09/son/sontur12.html </URL>
<DATE> 2002/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Partilerin zamanı daralıyor... 
</HEADLINE>
<TEXT>

     Seçime katılacak siyasi partiler, Yüksek Seçim Kurulu'nun YSK açıkladığı takvime göre, 11 Eylül saat 17 00'ye kadar, milletvekili aday listelerini bildirmek zorundalar. 
     Ülke genelindeki yüzde 10 barajının altında kalma endişesi ve Meclis'te daha güçlü temsil edilme isteğiyle ittifak arayışları içinde olan partilerin süresi azalıyor. 
     Herhangi bir parti ile işbirliği yapmayacağı açıklamasında bulunan AKP ve MHP dışındaki partilerin temasları sürüyor. 
     Seçimlerde işbirliği yapacağını açıklayan HADEP, EMEP ve SDP, seçimlere DEHAP çatısı altında girecekler. Bu yapıya Murat Karayalçın'ın lideri olduğu SHP ve ÖDP'nin katılması için ise arayışlar sürüyor. 
     Bir başka seçim ittifakı da dün açıklanan DYP ile Tuğrul Türkeş'in lideri olduğu Aydınlık Türkiye Partisi ATP ittifakı. ATP, seçimlere DYP çatısı altında katılacak. 
     DSP Genel Başkanı ve Başbakan Bülent Ecevit de "Ulusal Solda Birlik" için çağrı yaptı ve bu çağrıya eski DSP Milletvekili Mümtaz Soysal'ın ve eski Anayasa Mahkemesi Başkanı Yekta Güngör Özden'in önderliğindeki partilerden olumlu yanıt geldi. Fakat sonuca dair resmi bir açıklama henüz yok. 
     CHP ile YTP'nin birbirlerine karşılıklı çağrıları sürse de bu ittifak biraz zor görünüyor. Ancak son dakika hamleleri durumu değiştirebilir. YTP ilk etapta Mehmet Ali Bayar'ın kurduğu DTP ile işbirliği yapacağını sözlü olarak açıklamıştı. Ancak DTP'nin DYP ile görüşmeleri sürdürdüğü de bir gerçek. DYP'nin temaslarını sürdürdüğü diğer iki parti ise Melih Gökçek'in Demokrat Parti'si ve Büyük Birlik Partisi BBP . Ancak resmen açıklanan bir sonuç yok. Hatta BBP yetkilileri DYP ile aralarında anlaşamazlıklar bulunduğunu ifade ettiler. 
     Saadet Partisi de ittifak görüşmelerini HADEP ile yürüttü, ancak bir sonuç alınamadı. 
     YSK ise 11 Eylül saat 17 00'ye kadar kendisine teslim edilecek listeleri bekliyor. Listeler açıklandığında, seçime ortak olarak girecek partiler de belli olacak. Böylece seçime katılacak parti sayısı da kesinlik kazanacak. Şu anda 23 siyasi partinin seçimlere girme hakkı bulunuyor. 
     
     SEÇİM TAKVİMİ NASIL İŞLEYECEK 

     YSK'nın açıkladığı seçim takvimi gereğince, 14 Eylül'e kadar YSK'ya verilen listelerdeki eksiklikler giderilecek. 16 Eylül'de YSK geçici aday listelerini ilan edecek. 17 Eylül akşamına kadar geçici aday listelerine itiraz edilebilecek. Bu aşamada, adaylıkları tartışmalı olan AKP Genel Başkanı Tayyip erdoğan ile kapatılan Refah Partisi Genel Başkanı Necmettin Erbakan'ın da aday olmaları durumunda itirazı olanlar il seçim kurullarına başvurabilcek. İl seçim kurulları aynı gün bu itirazları karara bağlayacak. 
     19 Eylül, il seçim kurullarının kararlarına itiraz edebilmek için son gün. YSK, il seçim kurullarının kararlarına yönelik olarak yapılan itirazları 21 Eylül akşamına kadar karara bağlayacak. Erdoğan ve Erbakan'ın adaylıkları ve bu adaylıklara itirazlar olursa, bu konudaki kesin karar 21 Eylül'de açıklanmış olacak. 
     Aday listelerinde çeşitli nedenlerle oluşan eksikliklerin tamamlanması için son gün ise 23 Eylül. YSK, 25 Eylül'de kesin aday listelerini yayımlamak üzere radyo, televizyon ve Resmi Gazete'ye gönderecek. Kesin aday listeleri 26 Eylül'de Resmi Gazete'de yayımlanacak ve aynı gün TRT'nin radyo ve televizyon kanallarından ilan edilecek. 
     
</TEXT>
</DOC>
