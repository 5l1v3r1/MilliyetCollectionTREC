<DOC>
<DOCNO> 128736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/04/son/sondun02.html </URL>
<DATE> 2003/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İkinci kopya bebek lezbiyen çiftin çocuğu olacak 
</HEADLINE>
<TEXT>

     İlk kopya bebeğin dünyaya geldiğini ileri süren Rael tarikatı, klonlanan ikinci bebeğin lezbiyen bir çiftin çocuğu olacağını bildirdi. 
     Rael tarikatına bağlı Clonaid şirketinin başkanı Brigitte Boisselier, Belçika televizyon kanalı VTM'ye yaptığı açıklamada, ilk kopya bebek gibi kız olan bebeğin, bu hafta sonu Hollanda'da dünyaya geleceğini belirterek, bebeğin lezbiyen bir çiftin çocuğu olacağını öne sürdü. 
     Kameralar önünde bebeğin Belçika'ya yakın bir ülkede doğacağını açıklayan, daha sonra TV muhabirine bu ülkenin Hollanda olduğunu söyleyen Brigitte Boisselier, ikinci kopya bebeğin annesinin kimliğini açıklamadı. 
     Yaşamın uzaydan gelenler tarafından yaratıldığına inanan Rael tarikatına bağlı bilimciler, geçen hafta Havva Eve adlı dünyanın ilk kopya bebeğinin doğduğunu açıklamışlardı. 
     Boisselier, dün France 2 televizyonuna ikinci kopya bebeğin bu hafta Avrupa'da doğacağını açıklamıştı. 
     





</TEXT>
</DOC>
