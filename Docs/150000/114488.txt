<DOC>
<DOCNO> 114488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/22/son/sontur03.html </URL>
<DATE> 2002/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Silivri'de "imdat freni" kazası 13 yaralı 
</HEADLINE>
<TEXT>

     Silivri'de, "imdat freni" çekilince aniden duran trene arkadan gelen iş makinesinin çarpması sonucu 13 demiryolu görevlisi yaralandı. 
     Çerkezköy'den Sirkeci yönüne gelen 81601 sefer sayılı yolcu treni, Küçüksinekli Tren İstasyonu'na yaklaştığı sırada bir yolcunun "imdat freni"ni çekmesi sonucu, aniden durdu. Duran trene, arkadan gelen iş makinesi çarptı. 
     Kazada, iş makinesinde bulunan demiryollarında görevli Seyfullah Ateş, Şerafettin Balan, Adnan Kazcı, Bülent Başak, Mehmet Dalgıç, Nail Yöndem, Latif Gümüş, Metin Albayrak, Rahmi Dalgıç, İsmet Cengiz, Turgut Bala, Halil Dalgıç ve Hasan Kılıç yaralandı. 
     Silivri Devlet Hastanesi'nde tedavi altına alınan ve hayati tehlikeleri bulunmayan yaralılardan Adnan Kazcı, vücudunda kırıklar bulunduğu için SSK İstanbul Hastanesi'ne sevk edildi. 
     "İmdat freni"nin çekilmesi nedeniyle aniden durarak kazaya neden olan trenin, son vagonunun ayrılmasından sonra seferine devam ettiği bildirildi. 
     Yetkililer, Çerkezköy'den saat 07.30'da kalkan trenin, Küçüksinekli Tren İstasyonu'na yaklaştığında yolculardan birinin "imdat freni"ni çekmesi üzerine aniden durduğunu belirterek, bu sırada aynı raydan İstanbul yönüne giden iş makinesinin de içinde yaklaşık 120 yolcu bulunan trene arkadan çarptığını kaydettiler. 
     





</TEXT>
</DOC>
