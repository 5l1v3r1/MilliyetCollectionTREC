<DOC>
<DOCNO> 107331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/13/spor/aspo.html </URL>
<DATE> 2002/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray Başkanı Özhan Canaydın’ın Milliyet’te çıkan röportajı gündeme bomba gibi düştü 
</HEADLINE>
<TEXT>
BÜYÜK SUÇLAMA 
Galatasaray’da ilk kez bir Başkan bu kadar eleştiri yağmuruna tutuldu. Mehmet Cansun Yönetimi’nde görev yapan Yiğit Şardan, "Borcu biz bitirdik, bu yönetim Galatasaray’ı felakete götürüyor" dedi 
     HALİL ÖZER 

     GALATASARAY tarihinde, herhalde bu kadar sert bir muhalefet şimdiye kadar yapılmamıştı. Başkan Özhan Canaydın’ın gazeteniz Milliyet’e yaptığı açıklamaların ardından, Mehmet Cansun yönetimi ayağa kalktı. Geçen dönemin etkili yöneticilerinden Yiğit Şardan, uzun süre konuşulacak ve camiayı ayağa kaldıracak çok sert açıklamalar yaptı. Bu açıklamaların noktasına, virgülüne dokunmadan yayınlıyoruz 
     "Canaydın yönetimi şu ana kadar süper başarısız bir yönetim gösterdi. Bunun nedenlerini tek tek açıklayacağım. Önce borçlara bakalım. Büyük zorluklarla 30 milyon dolara kadar çıkmış banka borcunu, eski yönetim 6 milyon dolara kadar indirdi. Canaydın döneminde ise yeniden 30 milyon dolara kadar çıktı. Birde 20 milyon dolarlık borçlanma yetkisi aldılar. Banka bulurlarsa, borcumuzu 50 milyon dolarlara taşıyacaklar. Borcu çözdük diyorlar. Ama kredi ile çözdüler. Buna karşılıkta Sportif A.Ş’nin gelirini temlik ettiler. Geleceği ipotek altına aldılar. Galatasaray’ın bütçesi açık veriyor. Bütçesi sıkıntısı olan bir kurumun, açığını banka borcu ile kapatmak, Türkiye’nin küçük bir gerçeğidir. Açığı kapamadıktan sonra borç ödenemeyecek noktaya gidecektir. Galatasaray’ın başına gelen budur. Bu yönetim, Galatasaray’ı felakete götürüyor. Bir önceki sene ben Ümit’e ne veriyordum, şimdi ne veriyorlar. Bizim gönderdiğimiz adamı, daha fazla ödeyerek geri aldılar. Üç tane star dediler. Felipe, Pinto, Ümit Davala’yı aldılar. Bunlar mı dünya starları Dünya starı Ortega ve Hagi’dir. Eğer bunları getiriyorsan başka. Ama sen bunu da yapamadın." 
     
     "Terim ucuza gelmedi" 
     "En büyük icraatım Fatih Terim’i getirmek diyorsun. Senin bir antrenörün vardı. Gayet başarılıydı. Gönderdin. Saygıyla karşılıyorum. Ama siz o anda çalışmayan bir antrenörü, Galatasaray’ın başına getirdiniz. Bu adam zaten Galatasaray’a malolmuş, camiadan yetişmiş bir adam. Onun, Galatasaray’a gelmesi, nasıl oluyor da büyük bir başarı anlayamadım. Üstelik Milan’ın verdiği paraya yakın bir para ödüyorsun. Lucescu’ya verdiğin paranın bir misli fazla. Bir milyonluk hoca gönderdin, iki milyon dolarlık hoca getirdin. Zaten bu paraya dünyanın en iyi antrenörlerini getirirsin. Dünya standartlarında çok büyük bir rakam. Terim’i, 500 bin dolara getiriyorsan, ben buna başarı derim. Demek ki bu da bir başarı değil." 
     
     "Stat projesi sakat" 
     "Gelelim stat konusuna. Cansun yönetimi stadın yapımına mayıs ayında başlıyordu. Yüzde beş Exim Bank kredisi ile çelik bir stat yapacaktık. Toplam maliyeti 38 milyon dolar olacaktı. Stat için şimdi ilk projeyi yapacağım diye tutturuyorsun ki, o projede bir çok aksaklık olduğunu Galatasaraylı önde gelen mimarlar söyledi, biz değil. Üstelik daha pahalı. Bir türlü kredi bulamadınız. Şu anda, buldukları şirketle yapacakları anlaşma, inanılmaz kötü şartlardan oluşuyor. Bu yüzden söyleyemiyorlar. Kıvranmalarının asıl nedeni koşulların fevkalade elverişsiz olması. Ayrıca içlerine de sindiremiyorlar." 
     
     "Geyikle icraat olmaz" 
     "Bunların Galatasaray’dan tek anladıkları, Galatasaray Futbol Takımı. Bunlar Galatasaray Futbol Takımı yöneticisi, Galatasaray Yönetimi değil. Galatasaray yöneticisiysen bütün bunları düşüneceksin. Bunların icraattan anladıkları ne biliyor musunuz Bunların icraatı, üç saat birisiyle Galatasaray geyiği yapmak. Köln’den bir Galatasaraylı arıyor, saatlerce konuşuyorlar. Onların anladığı icraat bu. İcraat demek sabah 9’dan gece 11’e kadar mesaisini vermek değildir. Onun verimini vermek önemlidir. Galatasaray geyiği yaparak vakit geçirmeyi herkes yapar." 
     
     "Bizans entrikaları" 
     "Şimdi AIG’ye gelelim. AIG senin yabancı ortağın. Ama AIG sadece senin tek yabancı ortağın değil ki. Kaç tane var Senin hisselerini satın alan adamlar var. Hisselerinin yüzde 70’ini yurtdışına sattın sen. Ve bunlar dünyanın en büyük finansal yatırımcıları. Ve bu yatırımcıların hepsi birbirini çok iyi tanır. Hepsi birbiriyle konuşur. Sen, şimdi sözleşmelerde adama vermiş olduğun bir hakkı, bizans entrikaları ile genel kurulda geri al. Bu adamdan şikayetin varsa, patronlarına gidersin, durumu anlatırsın. Bu Türkiye adına talihsizlik." 
     
     "Herşeyi Canaydın bilir " 
     "Bu yönetim bir konuda çok başarılı. Süper başarısızlığı, süper başarı olarak gösteriyorlar. Şu anda öyle bir durum varki, başkanımız Beşiktaş Başkanı’na televizyonda kız arıyor. Diğer iki başkanın, hamisiymiş gibi davranabiliyor. Diğer başkanlar da buna tölerans gösteriyorlar. Bu tarafı harika. Başkanımız öyle bir hava yaratmış ki, sokakta çıplak dolaşsa, bütün Galatasaraylılar başkanın bir bildiği vardır diye düşünecekler. Kimse, Bakın Başkan çıplak" demeyecek şekilde bir hava yarattı. Sizin köşenizde, bu okul müdürü kim diye yazıyorsunuz O okul müdürünü herkes biliyor. Başkan da çıplak bunu kimse söylemiyor. Ama ben bunu söylüyorum. ikincisi Özhan Canaydın megolamandır. Herkesden herşeyi daha iyi bilir ve en üstün Galatasaraylı olduğunu düşünür. İşin komiği buna çevresindekileri de inandırmıştır." 
     
     "Yalan söylüyorlar" 
     "Bana kızacaklarsa kızsınlar, bana darılacaklarsa darılsınlar. Ben doğruları söyleyeceğim. Bundan sonra da muhalefet yapacağım. Bakıyorum 6 aydır kimse Galatasaray’da muhalefet yapmıyor. Kimse itiraz etmiyor. Bu kadar yanlışa rağmen herkes yönetimi çok başarılı görüyor. Dokuz aydır paraları ödememişiz. Yalan söylüyorlar. Bizim dönemimizde, 24 milyon milyon dolar ödedik, bir önceki dönemden 9 milyon dolar borç vardı, onları temizledik. Bir kuruş yoktu. Sıfır gelir vardı. Aleni olarak yalan söylüyorlar. Açsınlar hesapları yüzleşelim." 
     



 SPOR 



























</TEXT>
</DOC>
