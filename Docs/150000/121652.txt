<DOC>
<DOCNO> 121652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/28/son/sonspo41.html </URL>
<DATE> 2002/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş rahat... 
</HEADLINE>
<TEXT>

     Beşiktaş, UEFA Kupası 3. tur ilk maçında, Dinamo Kiev karşısında 3-1 galibiyete ulaştı. 
     Rövanş için kendisine avantaj sağlamak isteyen Beşiktaş, karşılaşmaya hızlı başladı. İlk dakikalardan itibaren rakip kaleye yüklenen ve yaptığı presle rakibinin sahasından çıkmasına engel olan siyah-beyazlılar, tüm çabalarına ve girdikleri pozisyonlara rağmen bu dakikalarda gol atmayı başaramadı. İlerleyen dakikalarda Dinamo Kiev'in oyunda dengeyi kurmasıyla zaman zaman kalesinde tehlikeler yaşayan Beşiktaş, 29. dakikada Diogo'nun golüne engel olamadı. Bu golden hemen bir dakika sonra Pancu ile beraberlik golünü bulan ve yeniden oyunda kontrolü eline geçiren kara kartallar, girdikleri pozisyonları gole çeviremeyince, devreyi berabere kapadı. 
     İlk dakikalarda Beşiktaş'ın baskısı karşısında zor anlar yaşayan Dinamo Kiev ise bu yarıda ani ataklarla gol bulmayı amaçladı. Diogo ile istediği gole ulaşan Ukrayna ekibi, Pancu'nun golüne engel olamadı ve savunma ağırlıklı oynadığı ilk yarıyı, berabere tamamladı. 
     3. dakikada Tümer'in ceza alanı dışından kullandığı serbest atışta, kaleci Reva son anda uzanarak topu tokatladı. Pozisyonun devamında Ahmet Yıldırım'ın soldan ortasında, Tümer ceza alanı içinde kafayı vurdu. Top az farkla yandan auta gitti. 
     14. dakikada Bodnar'ın yaklaşık 30 metreden sert şutunda, Cordoba topu güçlükle kornere çeldi. 
     20. dakikada Tümer'in ceza alanı yayı üzerinden sert şutunda, top kaleci Reva'da kaldı. 
     21. dakikada, Yasin'in uzun pasında ceza alanı içinde topu göğsüyle önüne alan Nouma'nın dönerek sert vuruşunda, meşin yuvarlak üstten auta gitti. 
     24. dakikada Yasin'in ceza alanı dışından sert şutunda, kaleci Reva'nın göğsüne çarpan top taca çıktı. 
     27. dakikada Ahmet Yıldırım'ın ceza alanı dışından kullandığı serbest atışta, top kalecide kaldı. 
     29. dakikada Belkevich'in sağdan kullandığı serbest atışta, Melaschenko topu kafayla aşırdı. Topla buluşan Diogo'nun vuruşunda, top Beşiktaş ağlarına gitti 0-1. 
     30. dakikada, ceza alanı önüne kadar topu süren Pancu'nun sert şutunda, meşin yuvarlak yere çarptıktan sonra kaleci Reva'nın yanından beraberlik golü olarak Dinamo Kiev ağlarıyla buluştu 1-1. 
     33. dakikada, Beşiktaş mutlak bir golden oldu. Bu dakikada Pancu'nun ortasında, arka direkte bomboş pozisyonda topla buluşan Tamer'in kafa vuruşunda, meşin yuvarlak az farkla yandan auta gitti. 
     36. dakikada Pancu'nun ceza alanı dışından şut orta karışımı vuruşunda, Tayfur kale alanı içinde topu kontrol edemedi. Kalecinin ayaklarından dönen meşin yuvarlağı savunma uzaklaştırdı. 
     41. dakikada Ahmet Yıldırım'ın önüne bıraktığı topla ceza alanı sol çaprazında buluşan Tümer kötü bir vuruş yapınca, meşin yuvarlak üstten auta çıktı. 
     Karşılaşmanın ilk yarısı 1-1 sona erdi. 
     





</TEXT>
</DOC>
