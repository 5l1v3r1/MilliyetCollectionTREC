<DOC>
<DOCNO> 140066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/02/son/sondun10.html </URL>
<DATE> 2003/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikan FOX News İkinci cephe için olasılık ölmedi 
</HEADLINE>
<TEXT>

     Amerikan FOX News televizyonu, ''parlamentodan çıkan ret kararına rağmen Türkiye üzerinden ikinci cephe açılması olasılığının ölmediğini'' ileri sürdü. 
     Türkiye'den yayın yapan FOX News'un sunucusu Geraldo Rivera, ''62 bin Amerikan askerinin Türkiye üzerinden Kuzey Irak'a girmesine olanak verecek multi-milyar dolarlık anlaşma paketinin henüz ölmediğini ve TBMM'nin salı günü bir oylama daha yapması olasılığının bulunduğunu'' savundu. 
     Rivera ''bunun için hükümetin yeni bir tezkere daha hazırlayarak Meclis'e sevk etmesi gerektiğine'' dikkat çekti. 
     Haberi, El Kaide örgütünün 2 numaralı adamı olarak nitelendirilen Halid Şeyh Muhammed'in yakalanmasıyla birlikte veren Fox News, ''Pakistan'dan iyi haber, Türkiye'den kötü haber'' yorumunda bulundu. 
     





</TEXT>
</DOC>
