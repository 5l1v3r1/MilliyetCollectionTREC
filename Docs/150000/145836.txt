<DOC>
<DOCNO> 145836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/28/guncel/gun03.html </URL>
<DATE> 2003/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Cumhuriyet Muhafızları kurşunlara hedef oldu 
</HEADLINE>
<TEXT>

     Ölüm otobüsü 
     Irak’ın iç kesimlerindeki Kalet Sukkar yakınlarında yol almakta olan bir otobüse Amerikan birliklerinin ateş açması sonucu, çoğunluğunun Cumhuriyet Muhafızı olduğu iddia edilen 20 Iraklı öldü. Yüzlerce kurşunla delik deşik edilen otobüste ölenlerin bazıları üniformalı, bazıları da sivil kıyafetliydi. Amerikan askerleri otobüsün içinde anında can vermiş 16 Iraklının cesedini buldu. Üniformalı 4 Iraklının da otobüsten çıkıp kaçmaya çalışırken vurulduğu anlaşıldı. 
     
Kaçarken vuruldularBasra’dan kaçmaya çalıştıkları tahmin edilen 14 tank ve 4 zırhlı personel taşıyıcıdan oluşan Irak konvoyu, İngiliz birlikler tarafından imha edildi... 
     İngiliz birliklerinin son günlerde sert direnişle karşı karşıya kaldığı Basra’daki çatışmalar tüm hızıyla sürerken, kent dışına çıkmaya çalışan bir Irak zırhlı konvoyu, İngilizlerin yoğun ateşiyle imha edildi. Katar’daki İngiliz askeri sözcü Albay Al Lockwood, İngiliz ordusuna ait tankların, Irak konvoyundaki 14 tank ve dört zırhlı personel taşıyıcıyı vurduğunu belirtti. Basra’dan çıkıp Fao Yarımadası yönünde ilerlemeye çalışan Irak konvoyunun 70 - 120 araçtan oluştuğu kaydedildi. İngiliz mevzilerine saldırmayan, ancak "teslim ol" çağrılarına yanıt vermeyen ve İngiliz kontrolündeki Fao’ya doğru yol alan zırhlı araçların bu hareketi neden yaptığı anlaşılamadı. 
     
     10 BİN KİŞİ TERK ETTİ 
     Yorumlar, bunun Iraklıların bir kaçış girişimi olduğu yönünde. Irak birlikleri, Basra’dan çıkmak için salı gününden bu yana üç girişimde bulunmuştu. Öte yandan, uluslararası yardım kuruluşlarının çabalarına rağmen su sıkıntısı yaşanan kentten sivillerin ayrılmaya başladığı gözlendi. Basra yakınlarında görev yapan bir İngiliz subay, kentin güneyindeki bölgeden çoğu erkek 3 bin kişinin Fırat Nehri üzerindeki bir köprüyü geçerek Basra dışına çıktığını söyledi. Daha önce de yaklaşık 10 bin kişinin su sıkıntısı ve bombalanma korkusu nedeniyle şehirden ayrıldığı belirtildi. 
     
     37 ASKER YARALANDI 
     Bu arada Nasıriye kenti yakınlarında iki ABD birliğinin yanlışlıkla birbirlerine ateş açması sonucu 37 ABD deniz piyadesi yaralandı. Önceki gece meydana gelen olayda yaralanan askerlerden beşinin durumunun ciddi olduğu bildirildi. 
     Öte yandan, İngiliz Sky Televizyonu, İngiliz askerlerinin Basra’da bir radyo ve televizyonun denetimini ele geçirdiğini ileri sürdü. 
     ABD’nin Irak’la kara savaşında büyük ümit bağladığı 101. Hava İndirme Tümeni’ne bağlı birlikler dün Kuveyt’ten Irak’a girmeye başladı. 
     


GÜNCEL 






















</TEXT>
</DOC>
