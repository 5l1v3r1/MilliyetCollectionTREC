<DOC>
<DOCNO> 138596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/23/son/sontur20.html </URL>
<DATE> 2003/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Çağdaş Gazeteciler Derneği 25 yaşında... 
</HEADLINE>
<TEXT>

     Çağdaş Gazeteciler Derneği ÇGD Genel Başkanı İsmet Demirdöğen, derneğin, düşünce ve ifade özgürlüğü mücadelesini ''demokrasi ve insan hakları mücadelesi'' olarak gördüğünü belirtti. 
     Demirdöğen, ÇGD'nin 25. kuruluş yıldönümü dolayısıyla yaptığı yazılı açıklamada, derneğin, hem basın çalışanlarının haklarını hem de ''halkın haber alma hakkını'' temel hedef olarak seçtiğini bildirdi. 
     ÇGD'nin, teknoloji ile birlikte gelişen iletişim dünyasına ayak uydurma, aynı zamanda da mesleki değerleri koruma ve sektörde insan ile emek unsurunun en vazgeçilmez değerler olduğunu vurgulama bilinciyle hareket ettiğini belirten Demirdöğen, düşünce ve ifade özgürlüğü mücadelesini demokrasi ve insan hakları mücadelesi olarak gördüklerini bildirdi. Demirdöğen, bu amaçla Türkiye'de insan hakları ortamının ve demokrasinin geliştirilmesi için çalışmalar yürütüldüğünü kaydetti. 
     Demirdöğen, kutlamalar çerçevesinde yarın Çağdaş Sanatlar Merkezi'nde fotoğraf sergisi açılacağını ve ardından kokteyl verileceğini bildirdi. 
     





</TEXT>
</DOC>
