<DOC>
<DOCNO> 122417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/03/spor/spo05.html </URL>
<DATE> 2002/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Vergide yeni umut 
</HEADLINE>
<TEXT>

Fenerbahçe, Galatasaray ve Beşiktaş, yeni Maliye Bakanı Kemal Unakıtan’ı ziyaret ettiler. Üç büyüklerin borçları, vergi barışı projesi çerçevesinde çözülecek 
     NECMİ KEPÇETUTAN 

     Tesis sıkıntısı 
     FENERBAHÇE Başkanı Aziz Yıldırım, Galatasaray Başkanı Özhan Canaydın ve Beşiktaş Genel Sekreteri Hüsnü Güreli, dün Maliye Bakanı Kemal Unakıtan’a "hayırlı olsun" ziyareti yaptılar. Üç büyükler, yeni Bakan’dan transferde verginin yüzde 15’e indirilmesini sağlayacak tasarının bir an önce yasalaşması ve trilyonluk vergi borçlarıyla ilgili yardım istediler. Ayrıca hazine arazilerinde bulunan tesislerde yaşanan sıkıntıların çözümlenmesi için girişimde de bulunuldu. 
     
     Bakan kararlı 
     BAKAN Unakıtan, "Vergi sorununu nasıl çözeceğimizi yakında göreceksiniz" dedi. Beşiktaş’ın daha az vergi borcu olması yüzünden vergi affının eşitsizlik yaratacağı görüşüne karşılık, hükümetin bu sorunu acil eylem planında da belirtildiği gibi vergi barışı projesi çerçevesinde çözeceği öğrenildi. Kulüplerin sırtındaki bu kamburun büyük yekün tutan faizlerden muaf tutularak ya da ana parayla birlikte bir kısmını ödemek suretiyle düzeltileceği kaydedildi. 
     



 SPOR 
























</TEXT>
</DOC>
