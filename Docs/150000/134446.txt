<DOC>
<DOCNO> 134446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/01/yasam/yas09.html </URL>
<DATE> 2003/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Foka işkence 
</HEADLINE>
<TEXT>

     EDA BERKBAYRAK İzmir 

     İzmir Urla’ya bağlı Balıklıova köyü yakınlarında, kuyruğuna ağırlık bağlanarak denize atılmış halde bulunan dişi Akdeniz Foku’na işkence yapıldığı, bıçaklandığı ve kurşunlanarak öldürüldüğü belirlendi. Yaklaşık 8 metre derinlikte, her biri 10 kilo ağırlığındaki 4-5 bidona bağlanmış halde bulunan foka otopsi yapıldı. Akdeniz Foku’nda kurşun ve bıçak yarası tespit edildi. Ayrıca fokun tüylerinin koptuğu, boynunda ip izine rastlandığı, sağ karın altında iki büyük kesik meydana geldiği görüldü. Çevredeki balık çiftliklerine yiyecek bulmak için gelen foklardan çiftlik sahiplerinin rahatsızlık duyduğunu göz önüne alan jandarma, 2 çiftliğe operasyon düzenledi. Çiftliklerden birinde fokun kuyruğuna asılı ağırlıkların benzerleri bulundu. Çiftlik sahibi Mehmet Özsucu olayla ilgisinin olmadığını öne sürdü. 
     



 YAŞAM 




















</TEXT>
</DOC>
