<DOC>
<DOCNO> 116920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/04/son/sondun39.html </URL>
<DATE> 2002/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'da son altı ayda uyuşturucu bağımlısı 1276 kişi öldü... 
</HEADLINE>
<TEXT>

     İran'da son altı ayda uyuşturucu bağımlısı 1276 kişi öldü. 
     İRNA'nın haberine göre, Uyuşturucuyla Mücadele Dairesi Başkan Yardımcısı Mücteba Cebelameli, ''İran Cezaevlerinde AIDS Tedavisi ve Önlenmesi'' konulu konferansta yaptığı konuşmada, son altı ayda uyuşturucu bağımlısı 1236 erkek ve 40 kadının öldüğünü, ölüm oranının geçen yıl aynı döneme göre yüzde 58 arttığını söyledi. 
     Cebelameli, polisin aynı dönemde 57 bin 656 uyuşturucu kaçakçısı ve 113 bin 848 uyuşturucu bağımlısını tutukladığını belirterek, 871 uyuşturucu çetesinin çökertildiğini, bunun da geçen yıl aynı döneme göre yüzde 4 artış anlamına geldiğini kaydetti. 
     Polisle uyuşturucu kaçakçıları arasında çıkan çatışmalarda, 128 uyuşturucu kaçakçısı ve 31 polisin öldüğünü söyleyen Cebelameli, son altı ayda geçen yılın aynı dönemine göre yüzde 32'lik artışla uyuşturucuyla ilgili suçlardan 1899 yabancı uyruklu kişinin tutuklandığını belirtti. 
     Uyuşturucuyla Mücadele İdaresi Rehabilitasyon Bölümü Müdürü Rıza Serrami, İran'da, uyuşturucuyla mücadelede ciddi önlemler alınmazsa 20 yıl içinde 9 milyon kişinin uyuşturucu bağımlısı olacağını açıklamıştı. 
     Serrami, nüfusu yaklaşık 65 milyon olan İran'da şimdilik 2 milyon civarında kişinin uyuşturucu bağımlısı olduğunu, bunların 130 bininin eroin ve morfin kullandığını söylemişti. 
     





</TEXT>
</DOC>
