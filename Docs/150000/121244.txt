<DOC>
<DOCNO> 121244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/27/siyaset/asiy.html </URL>
<DATE> 2002/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümete dokundu 
</HEADLINE>
<TEXT>

CHP Lideri Baykal, Meclis’te AKP’nin dokunulmazlık ve Anayasa değişikliği ile ilgili planlarını eleştirdi. Başbakan Gül de dokunulmazlığı hemen getirebileceklerini açıkladı 
     ANKARA Milliyet 

     CHP lideri Deniz Baykal, seçimde vaatte bulunulmasına rağmen dokunulmazlık konusun hükümet programında yer almamasına tepki göstererek AKP’lilere "Siyaset cesaret işidir, Kasımpaşalılık işte budur" diye seslendi. Baykal, hükümete "Rejim sorunu çıkarmayın" uyarısında bulundu. Başbakan Abdullah Gül ise dokunulmazlığın kaldırılmasına ilişkin değişikliği Anayasa paketi görüşmeleri sırasında hemen getirebileceklerini söyledi. 
     TBMM’de dün 58. Hükümet’in programı üzerine söz alan Baykal, AKP’nin Anayasa değişikliğiyle ilgili planlarını eleştirdi. AKP sıralarına "Anayasa’yı ayakbağı sayan, Anayasa’nın temellerini sessizce ortadan kaldırmaya yönelik bir arayış içinde misiniz" sorusunu yönelten Baykal şöyle konuştu 
     "Cumhuriyet’in 80 yıllık kazanımlarını, Türkiye’nin hassas dengelerini yok sayıp, Güç bendedir’ diyerek yeni bir Anayasa yapmayı kimse aklından geçirmesin. Büyü bozulmaya başladı. Devletin temel kurumları ile asla kavga etmeyin, Cumhurbaşkanı’nın uyarılarını dikkatle değerlendirin. Cumhuriyetin 80 yıllık kazanımlarına dokunmayın. Anayasal düzenin temelleriyle oynamayın. Rejim sorunu çıkarmayın." 
     
     Erdoğan’ın arkadaşları 
     AKP lideri Recep Tayyip Erdoğan’ın bazı arkadaşları hakkında dava açılması nedeniyle dokunulmazlıkları gündeme getirmediğini savunan Baykal şöyle devam etti " Benim dava arkadaşlarım hakkında dava açılmışsa derhal dokunulmazlıkların kaldırılması gerekir’ diyebilmek, bu kişilerin gerçekten suçsuz olduğuna inanmakla mümkündür. Bu inanç yoksa dokunulmazlık konusunda 65 milyona verdiğiniz sözler tutulmamaya başlar. Yakınlarınızı kollamaya başlarsınız." 
     
     Tereddüte mahal yok’ 
     Baykal’ın eleştirilerini yanıtlayan Gül, uzlaşma sözü vererek şunları söyledi 
     "Anayasa’yı birden değiştiriyoruz, maddeleri istediğimiz gibi yazıyoruz anlayışında değiliz. Tereddüte mahal yok. Gizli kapaklı hiçbir niyetimiz yok. Hiçbir arayış içinde değiliz. Dokunulmazlıkların kaldırılmasından yanayız, ancak konunun bütün kurumlarla birlikte ele alınması gerekir. Türkiye’de o kadar çok dokunulamayan kişi ve kesim var ki bunların hep birlikte ele alınması gerekiyor. Herkes millete hesap verebilmeli. Hiçbirimizin ayrıcalığı yok." dedi. 
     

</TEXT>
</DOC>
