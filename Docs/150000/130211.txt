<DOC>
<DOCNO> 130211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/11/son/sonspo03.html </URL>
<DATE> 2003/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe ayak tenisi oynadı.. 
</HEADLINE>
<TEXT>

     Fenerbahçe, ikinci yarı hazırlıklarını, kamp yaptığı Antalya'nın Belek turizm beldesinde gerçekleştirdiği antrenmanla sürdürdü. 
     Sarı-lacivertli futbolcular Arcadia Oteli'nin sahasında, teknik sorumlu Oğuz Çetin yönetiminde gerçekleştirilen antrenmanda, hafif bir koşunun ardından ayak tenisi oynadı. Werder Bremen ile bu akşam yapılacak hazırlık maçı nedeniyle futbolcularına fazla yüklenmeyen Oğuz Çetin, antrenman sırasında sakatlıkları nedeniyle takımdan ayrı çalışan oyuncularıyla da yakından ilgilendi. 
     Sağ ayak arka adalesinde çekme olan Ogün ile sakatlığı süren Serhat antrenmanda koşu ve yürüyüş yapmakla yetinirken, İsmail ve Yusuf ise bir süre fizyoterapist eşliğinde çalıştı. Bu arada sabah otelde kuvvet çalışması yapan Zoran Mirkoviç ve Miroslav Steviç ise antrenmana katılmadı. 
     Kulüp Doktoru İsmail Başöz, sakatlığı süren futbolcuların tedavilerinin devam ettiğini belirterek, ''Serhat bugün yürüyüşe başladı. Yusuf ve İsmail'e ise yoğun bir tedavi programı uyguluyoruz. Adalesinde çekme olan Ogün'e bugünkü antrenmanda koşu yaptırdık. Akşamki maçta oynayıp oynamayacağına, akşamüstü yapacağımız kontrolden sonra karar vereceğiz'' dedi. 
     Öte yandan sarı-lacivertli futbolcuların yaklaşık 1 saat süren antrenmanda son derece neşeli oldukları gözlendi. Fenerbahçe bu akşam Antalya'da, Efes-Cup 2 Turnuvası'nda Almanya'nın Werder Bremen takımıyla karşılaşacak. 
     





</TEXT>
</DOC>
