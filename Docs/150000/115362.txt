<DOC>
<DOCNO> 115362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/27/guncel/gun01.html </URL>
<DATE> 2002/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Serviste öğrenci ordusu 
</HEADLINE>
<TEXT>

Polisle birlikte okul servisi denetimine katıldık. 17 kişi olması gereken servislerden 30’a yakın öğrenci çıktı. Emniyet kemeri desen yok, hostese ise para yetmiyor 
     ŞÜKRAN ÖZÇAKMAK İstanbul 

     Geçen yıl Manavgat’ta 6 yaşındaki Nadide’yi, İstanbul’da da 8 yaşındaki Berfin’i kaybetmiştik. İkisi de kendi okul servisinin altında can verdi. Bu yılın ilk kurbanını Milas verdi. 7 yaşındaki Muhammet Özkan, kendi servisiyle yarışan diğer okul servisinin altında kalmıştı. Bu olaydan 11 gün sonra Kayseri’de kamyonetle okul servisi çarpıştı, şans eseri 28 öğrenci yaralı kurtuldu. 12 gün sonra da Gaziantep’te 12 yaşındaki Ökkeş Yıldız, işçi servisiyle çarpışan okul servisinde hayatını kaybetti. 
     Yürek sızlatan bu acı örnekler maalesef hep yaşanıyor. Nedeni, bir türlü çözülemeyen okul servisi sorunu. Geçen yıldan bu yana, bazı tedbirler alındı. Ancak polisle birlikte katıldığımız bir denetimde, önlemlerin k ğıt üzerinde kaldığını gördük. 
     
     POLİS İŞBAŞINDA... 
     Bahçelievler Emniyet Müdürlüğü’ne bağlı trafik ekipleriyle Bahçelievler kavşağındayız. Polisin çevirdiği her 10 araçtan 7’sinde hostes yoktu. Çocuklar, açık camlardan sarkıyor, emniyet kemeri takmıyordu. Kapasitesinin üzerinde öğrenci taşıyan okul servisleri, şoför mahalline 2 - 3, arka koltuklara 5 - 6, kapı yanına eklenen kanepeye de 3’er öğrenci yerleştirmişti. 
     Şoförün itirazı üzerine öğrencileri araçtan çıkarıp saydığımızda ise 17 yerine 23 ile 30 arasında öğrenciyle karşılaştık. Ön koltukta oturan hiçbir çocuk emniyet kemeri takmıyordu. Arka koltuklarda emniyet kemeri yoktu. Emniyet kemeri takmadıkları ve kapasitelerinin üzerinde öğrenci taşıdıkları gerekçesiyle 40’ar milyon liralık para cezası kesilen şoförler, kazandıkları paranın yetersiz olduğunu savunarak buna itiraz etti. Bakırköy Lisesi öğrencilerini, kısa mesafede yüzde 75 indirimle 13 milyon liraya taşıdıklarını belirten bir servis şoförü, "İhaleyi kazanan şirkete komisyon ödüyoruz. Aç mı kalalım Aracı tıka basa doldurmaya mecburum" dedi. 
     
     DENETİM OLMAZSA 
     Bazı servis şoförleri, sabah saatlerinde eşlerini hostes olarak yanlarına aldıklarını ancak akşam saatlerinde polisin denetim yapmayacağını düşündükleri için hostes bulundurmaya gerek görmediklerini söylediler. 
     Bu arada şoförler cep telefonuyla denetimi birbirine haber vererek, diğer arkadaşlarına güzerg hlarını değiştirtiyor. 
     



 GÜNCEL 


















</TEXT>
</DOC>
