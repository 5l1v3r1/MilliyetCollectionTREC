<DOC>
<DOCNO> 131689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/18/son/soneko02.html </URL>
<DATE> 2003/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Meyve çok, meyve suyu içen az... 
</HEADLINE>
<TEXT>

     Türkiye, meyve üretimi bakımından dünyanın sayılı ülkeleri arasında yer almasına karşın, kişi başına yıllık sadece 5 litre meyve suyu tüketildiği bildirildi. 
     Çanakkale 18 Mart Üniversitesi Mühendislik ve Mimarlık Fakültesi Gıda Mühendisliği Bölümü tarafından yapılan bir araştırmaya göre, bileşiminde şeker, organik asit, mineral madde ve suda çözünen vitaminler bulunan meyve suları, insan sağlığı açısından son derece önemli besin kaynağı olarak görülüyor. 
     Bunun önemini, vücudun suya olan ihtiyacını meyve suyu ile karşılayan ABD ve Avrupa Birliği AB ülkeleri kavrarken, bu ülkelerde meyve suyu tüketiminin ülkenin gelişmişlik derecesi olduğuna inanılıyor. 
     Bu çerçevede dünyadaki meyve suyu ithalatının yüzde 51'inin ABD, Almanya, Hollanda ve Japonya tarafından gerçekleştirildiği belirtilen araştırmada, Türkiye'den yıllık 95 bin ton meyve suyu ve konsantresinin ihraç edildiği, önemli oranda gelir sağlandığı kaydediliyor. 
     Meyve üretimi bakımından dünyanın sayılı ülkeleri arasında yer almamıza karşın, Türkiye'de kişi başına düşen meyve suyu tüketiminin yıllık 5 litre olduğu açıklanan araştırmada, şu bilgilere yer veriliyor 
     ''Kişi başına meyve suyu tüketiminde 41 litre ile Almanya ilk sırada yer alırken, bunu, 38 litre ile Avusturya, 30 litre ile ABD ve 26 litre ile Hollanda izlemektedir. Ülkemizde meyve suyu tüketimi ise, 20 yıl öncesine göre 5 kat artsa da, şu andaki rakamlar son derece yetersizdir.'' Gelişmiş ülkelerde olduğu gibi ülkemizde de su ihtiyacının, insan sağlığı yönünden oldukça büyük öneme sahip meyve suyu ile karşılanması önerilerek, şu ifadelere yer veriliyor 
     ''Meyve suyu tüketiminin canlandırılması kaliteli ürün ve ucuzluğun yanında ürün çeşitlendirilmesine gidilmelidir. Bu kapsamda, meyve suyu üreten fabrikalar hammadenin üretildiği yere kurulmalıdır. Reklamlar ve meyve suyunun yararlarını içeren tanıtım programlarına ağırlık verilmeli, bu yolla vatandaş tüketime yönlendirilmeli.'' Meyve suyu tüketiminin artması ile daha sağlıklı nesillerin yetişeceği bildirilen araştırmada, ayrıca meyve suyuna yönelik meyve yetiştiriciliğinin de artacağı ve yeni istihdam alanlarının yaratılacağı kaydediliyor. 
     





</TEXT>
</DOC>
