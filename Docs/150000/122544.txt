<DOC>
<DOCNO> 122544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/03/son/sontur34.html </URL>
<DATE> 2002/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Tunceli'de köye dönüşler sürüyor... 
</HEADLINE>
<TEXT>

     Tunceli Valisi Mustafa Erkal, köyüne geri dönmek isteyen vatandaşlara yapılan yardım ve desteklerin sürdürüldüğünü söyledi. 
     Vali Erkal, yaptığı açıklamada, 2002 Mayıs ayından itibaren merkez ve ilçelere bağlı tüm köylerde güven ve huzur ortamının sağlanması sonucu geri dönüşlerin serbest bırakıldığını anımsatarak, isteyen her vatandaşın köyüne dönerek yaşamlarını burada sürdürebileceğini kaydetti. 
     Geçen yıl köyüne geri dönen vatandaşlara 400 milyar liralık yardım yapıldığını anlatan Erkal, şöyle devam etti 
     ''Köye Geri Dönüş ve Rehabilitasyon Projesi kapsamında köylerine dönen vatandaşlara ev yaptırılıp, altyapı, elektrik, yol, içme suyu ve telefon gibi temel sorunları giderildi. Sorunları çözülemeyen diğer köylere ise 2003 yılında 3 trilyon liralık yatırım yapılması planlandı. Bu yatırımların tamamlanması halinde köylerin bütün sorunlarını çözmüş olacağız. 
     Köyüne geri dönmek isteyen vatandaşlara gerekli yardım ve desteğimizi sürdürüyoruz. Her isteyen köyüne geri dönebiliyor. İlimizi tarım ve hayvancılığın merkezi yapmanın yanı sıra turizmin canlandırılması amacıyla yapılan yatırımlar da devam ediyor.'' Erkal, Köye Geri Dönüş ve Rehabilitasyon Projesi kapsamında, kamu kurum ve kuruluşları tarafından 10 trilyon liralık yatırım yapıldığını sözlerine ekledi. 
     Öte yandan, Tunceli Baro Başkanı Hüseyin Aygün, Mayıs ayından önce güvenlik gerekçesiyle 206 vatandaşlara geri dönüş için izin verilmediği gerekçesiyle Avrupa İnsan Hakları Mahkemesi'ne İHM başvuruda bulunduklarını bildirdi. 
     





</TEXT>
</DOC>
