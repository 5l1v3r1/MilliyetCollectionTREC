<DOC>
<DOCNO> 124320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/13/spor/spo01.html </URL>
<DATE> 2002/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
MECBUREN ISITTILAR 
</HEADLINE>
<TEXT>

Dinamo Kievli yöneticilerin sinsi planını UEFA bozdu. Stadın ısıtma sisteminin bozuk olmadığı tespit edildi, maçtan kısa bir süre önce zemindeki buzlar eritildi 
     Eksi 8 derece 
     DİNAMO Kievli yöneticilerin maçtan bir gün önce yaptığı "Stadın ısıtma sistemi bozuk. Buzlu zeminde oynayacağız" açıklamasının oyun olduğu ortaya çıktı. UEFA yetkililerinin devreye girmesi üzerine saha zeminini ısıtan mekanizma kontrol edildi. Herhangi bir sorunun olmadığı belirlendi. UEFA’nın emriyle maçtan yarım saat önce ısıtma açıldı ve sahanın buzları eridi. 
     
     Askeri koruma 
     TRİBÜNLERDE yaklaşık 500 Türk taraftarının destelediği Beşiktaş, Kiev’de özel koruma altına alındı. Siyah - Beyazlılar’ı taşıyan otobüs stada gelene kadar askeri birlikler tarafından korundu. Soğuk hava nedeniyle Lucescu, takımı iki saat önceden stada getirip, ısıtmaya başladı. 87 bin kişilik stada soğuk nedeniyle ev sahibi takımın taraftarları ilgi göstermedi. 
     
     Toplantı yaptı’ 
     STADA gitmeden önce Lucescu’nun otelde futbolcularıyla toplantı yaptığı öğrenildi. Rumen hocanın, "İlk 20 dakikada ne yapıp edin topu kaleye yaklaştırmayın" uyarısında bulunduğu öğrenildi. Öte yandan maçın 23. dakikasında stadın skorboardu ve saati de dondu. Siyah - Beyazlı yöneticiler, "Bu şartlarda önemli bir zafer yakaladık. Takımla gurur duyuyoruz" dediler. 
     
Ali Eren kulübeye      GALATASARAY maçında ilk on birde oynayan Ali Eren dün akşam formasını Tolga’ya kaptırdı. Nouma hücumda tek forvet olarak forma giyerken, sakatlığı geçen Tayfur da takıma döndü. 
     
Forma satışta      BEŞİKTAŞ’IN Galatasaray’ı 1-0 devirdiği maçtaki tek gole imzasını atan İbrahim’in forması bugün açık artırmaya çıkıyor. www.bjkstore.com.tr sitesinde yapılacak açık artırma saat 11.00’de start alacak. 
     
Ahmet’in dönüşü      YAKLAŞIK iki aydır sakatlıkları nedeniyle takımdan uzak kalan Ahmet Dursun dün sahalara döndü. Karşılaşmanın ikinci yarısında oyuna giren yıldız futbolcu, "Önemli olan turdu. Hedef final" dedi. 
     



 SPOR 



























</TEXT>
</DOC>
