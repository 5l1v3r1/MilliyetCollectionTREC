<DOC>
<DOCNO> 120778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/24/son/soneko03.html </URL>
<DATE> 2002/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Körfez savaşının Botaş'a maliyeti 1.2 milyar dolar... 
</HEADLINE>
<TEXT>

     Körfez savaşının Botaş'a zararının toplam 1 milyar 252 milyon 62 bin dolar olduğu hesaplandı. 
     Alınan bilgiye göre, bu zararın 1 milyar 52 milyon doları taşıma gelirlerindeki düşmeden kaynaklanırken, 127 milyon doları da ödenmemiş taşıma ücretinden kaynaklandı. 
     Botaş'ın 12 yılda liman gelirlerinden 63 milyon dolar, arıtım gelirlerinden de 10 milyon dolar zararı oluştu. 
     Irak'ın yıllık petrol ihracatının yarısını oluşturan 1.6 milyon varil gün düzeyindeki ham petrolün transit geçtiği Türkiye, Körfez krizinin ardından buradan sağladığı yıllık 300 milyon dolar gelirden oldu. 
     Aradan 12 yıl geçmesine rağmen Botaş'ın zararlarının hala telafi edilemediği belirtilirken, Irak'ın, körfez savaşı öncesinde 2,5 milyar dolarlık ticaret hacmiyle Türkiye'nin en çok ticaret yaptığı 4 ülkeden biri konumunda olduğuna dikkat çekiliyor. 
     
     ÖLÇÜLEBİLİR ZARAR 44.6 MİLYAR DOLAR 
     Türkiye'nin Körfez savaşı ve akabindeki süreçten dolayı ölçülebilir kaybı 44.6 milyar dolar olarak hesaplanırken, bunun Türkiye ekonomisine yansımasının 100 milyar doları bulduğu tahmin ediliyor. 
     Halen 112 milyar varil ispat edilmiş rezervi ile dünyanın önde gelen petrol üreticileri arasında yeralan Irak'ın hampetrol ihracatına BM tarafından 1997 yılında 1.5 milyon varil gün, son iki yıldır da 3 milyon varil gün düzeyinde izin veriliyor. 
     Körfez krizinin ardından Türkiye'nin Irak sınırında başlayan küçük ölçekli akaryakıt ticareti istasyonlara motorin servisine varan boyutlara ulaşarak yıllık 3 milyon tonlara ulaştı. 
     
     YILDA 1 MİLYAR DOLAR VERGİ KAYBI 
     Rafinerileri zor durumda bırakan ve bazı yıllarda 1 milyar doları aşan vergi kayıpları nedeniyle, önce Irak'tan getirilen motorinin TPİC'e satılması şartı getirilerek KDV kaybının önlenmesine çalışıldı. 
     Ancak bu bile tonda 400 dolarlık bir kayba neden olduğundan sorunu tam çözmediği görülünce, sınır ticareti kapsamında hampetrol ticaretine izin verilmeye başlandı. 
     Böylece Türk işadamları tahsil edemedikleri alacakları karşılığında petrol getirebileceklerdi. Alacakların tahsil edilmesinden sonra hampetrol ticareti ihracat karşılığında devam ediyor. 
     





</TEXT>
</DOC>
