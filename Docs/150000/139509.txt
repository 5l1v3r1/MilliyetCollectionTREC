<DOC>
<DOCNO> 139509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/27/son/sontur08.html </URL>
<DATE> 2003/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Siirt'te seçimlere 4 parti katılacak, 119 bin seçmen oy kullanacak 
</HEADLINE>
<TEXT>

     Siirt'te 9 Mart'ta yapılacak seçimle ilgili çalışmalar sürüyor. 
     Adalet ve Kalkınma Partisi AK Parti , Türkiye Komünist Partisi TKP , İşçi Partisi İP ve Cumhuriyet Halk Partisi'nin CHP katılacağı Siirt seçimlerinde bir sorun yaşanmaması amacıyla çalışmalar yürütülüyor. Sandık kurullarının oluşturulmasında son aşamaya gelinirken, seçim güvenliğiyle ilgili Valilik tarafından yapılan çalışmaların tamamlandığı bildirildi. 
     İl genelinde toplam 568 sandıkta 119 bin 210 seçmen oy kullanacak. Bu sandıklardan 175'inin il merkezinde kurulacağı ve il merkezinde 48 bin 123 seçmenin oy kullanacağı kaydedildi. 
     9 Mart'ta yapılacak milletvekili seçimlerine endekslenen Siirt'te, AK Parti 3 seçim bürosu açarken, diğer partiler seçim çalışmalarını il ve ilçe binalarında yürütüyor. 
     Yenileme seçiminde milletvekili adaylığından istifa ederek, AK Parti Genel Başkanı Recep Tayyip Erdoğan'ın aday olmasına olanak sağlayan Mervan Gül, A.A muhabirine yaptığı açıklamada, kesin aday listelerinin Resmi Gazete'de yayımlandığını hatırlatarak, 9 Mart'ta yapılacak seçim çalışmalarını aralıksız sürdürdüklerini bildirdi. 
     Siirt il merkezi, ilçe ve köylerde partinin teşkilat başkanlarıyla birlikte ev ev dolaşarak seçmenlere ulaşmaya çalıştıklarını ifade eden Gül, ''Bu seçim Siirt için büyük bir şanstır. Bunu diğer partililer de biliyor ve zaman zaman seçim çalışmalarımıza diğer partilerin belediye başkanları ve muhtarları da katılarak destek veriyor'' dedi. 
     AK Parti Genel Başkanı ve Siirt Milletvekili Adayı Recep Tayyip Erdoğan'ın da yarın kente gelerek, seçmenler ve sivil toplum örgütleri temsilcileriyle ayrı ayrı görüşeceği ve seçim çalışmalarına katılacağı bildirildi. 
     





</TEXT>
</DOC>
