<DOC>
<DOCNO> 129259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/07/son/sondun12.html </URL>
<DATE> 2003/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Talabani ''Türkiye ili işbirliği yapmayız'' 
</HEADLINE>
<TEXT>

     Irak Kürdistan Yurtseverler Birliği IKYB lideri Celal Talabani, Türkiye ile işbirliği yapmayacaklarını söyledi. 
     İran haber ajansı İRNA'nın bildirdiğine göre, dün gece Tahran'a gelen Talabani, Türkiye ile her türlü işbirliğini reddetti. Talabani, ''Türk ordusunun Kuzey Irak'a girmesini sağlayacak hiçbir işbirliği mümkün değildir'' ifadesini kullandı. 
     IKYB lideri, Saddam Hüseyin iktidarı bırakmazsa Irak savaşının kaçınılmaz olacağını da söyledi. 
     Talabani, ''Amerikan yönetimi, Irak rejimini değiştirmeye karar vermiş. Saddam iktidarı bırakmazsa savaş mutlaka çıkacaktır'' diye konuştu. 
     ''Saddam'a savaşı önlemek için iki öneride bulunduk'' diyen Talabani, ''Saddam diktatörlüğü bırakmalı ve özgür seçimlerle yeni bir parlamento ve hükümet kurulmasını ve yeni bir anayasa yapılmasını kabul etmeli...'' dedi. 
     Talabani, Tahran'da İranlı yetkililerle görüşecek. 
     





</TEXT>
</DOC>
