<DOC>
<DOCNO> 116845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/04/spor/spo04.html </URL>
<DATE> 2002/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
TRABZON KOLEJİ 
</HEADLINE>
<TEXT>

Samet Aybaba, iyi bir hava yakaladıklarını, kişilere endeksli olmak yerine benimsedikleri sistemin içinden yıldız yaratmayı amaçladıklarını vurguladı 
     "Palavra sıkmam" 
     TRABZONSPOR Teknik Direktörü Samet Aybaba, adım adım düşündüklerini hayata geçirdiğini söyledi. Genç teknik adam, "Trabzonspor’u kişilere bağımlı olmaktan kurtarmak istiyordum. Bunu gerçekleştirme noktasına geldik. Takım havası yarattık. Artık hem iyi oynuyor, hem de kazanıyoruz. İstikrarı sürdürmemiz gerek. Önümüzdeki dönem daha iyi bir süreç olacak. Herkes, Trabzonspor’u konuşacak. Boş konuşmayı sevmem. Işık görmediğim noktada palavra sıkmam" yorumunu yaptı. 
     
     "Hepsi parlıyor" 
     SİSTEMİN oturduğunu vurgulayan Aybaba, "Amacımız sistem içinden yıldız çıkarmak. Bugün Bushi, Oumar, Muzaffer, Hakkı, Lee Yong gibi isimler kadroda yok. Gökdeniz iki maç yoktu, şimdi yedek soyunuyor. Alişen, Mehmet Kahraman, Erdinç, Hasan, Hüseyin, Serkan Kılıç’la oynuyoruz. Ama sistem takır takır işliyor. Ve oynayanların her biri yıldız gibi parlıyor" ifadelerini kullandı. Trabzon’un hocası, hiçbir oyuncu için ön yargısı bulunmadığını da sözlerin ekledi. 
     
     Uğurlu Hüseyin 
     BORDO - Mavili kulüpte Gökdeniz’in yokluğunda dört maçtır sahaya kaptan olarak çıkan Hüseyin Çimşir takıma uğur getirdi. Bu maçların dördünü de kazanan Karadeniz ekibi, hızlı bir tırmanış gerçekleştirdi. Hüseyin, "Bu durum beni çok mutlu etti" dedi. Trabzonspor’da iki günlük izin sona ererken, futbolcular bugün Göztepe maçı için işbaşı yapacak. 
     
     Sümer beklemede 
     BAŞKANLIĞA adaylığını henüz resmi olarak açıklamayan Özkan Sümer’in Göztepe maçını beklediği öğrenildi. Sümer’in, bu maçın da kazanılması halinde 15 Aralık’taki kongre için adaylığını açıklayacağı öğrenildi. Yönetimin de ortak hareket etme eğilimi içinde bulunduğu, Özkan Sümer’in başkanlığındaki listeyi destekleme kararı alabileceği ifade edildi. 
     



 SPOR 
























</TEXT>
</DOC>
