<DOC>
<DOCNO> 124211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/12/son/sonspo10.html </URL>
<DATE> 2002/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Elazığspor'da Diyarbakırspor maçı hazırlıkları... 
</HEADLINE>
<TEXT>

     Elazığspor Teknik Direktörü Erol Tok, Birinci Süper Lig'de mücadele eden takımlar arasında, taraftar desteği olmayan tek takım olduklarını söyledi. 
     Tok,yapılan açıklamada, önlerinde 2 zorlu karşılaşma bulunduğunu belirterek, bu hafta yapacakları Diyarbakırspor maçından 3 puanla ayrılmak istediklerini bildirdi. 
     Elazığspor'un, Diyabakırspor maçını alarak rahatlaması gerektiğini ifade eden Tok, takımın pazartesi gününden itibaren hazırlıklarını kendi tesislerinde sürdürdüğünü söyledi. Takımda sakat ve cezalı oyuncu bulunmadığını, Mert Meriç'in, İstanbulspor maçından sonra çocuğunun hastalığı nedeniyle Elazığ'a gelmediğini bildiren Tok, bu futbolcunun antrenmanlara katılmadığını, bu konuda hazırladığı raporunu yönetime sunduğunu belirtti. 
     Pazar günü taraftarı yanlarında görmek istediklerini bildiren Tok, şöyle dedi 
     ''Diyarbakırspor karşılaşması bizim için çok önemli. Bu nedenle taraftarımızı yanımızda görmek istiyoruz. Her şehrin taraftarı, takımlarını tribünleri doldurarak destekliyor. Ancak bizim taraftarımız maalesef, maçlara istediğimiz ilgiyi göstermiyor. Ligde, taraftarı olmayan tek takım biziz. Maçlarımızı dolu tribünler karşısında oynamak istiyoruz.'' 
     





</TEXT>
</DOC>
