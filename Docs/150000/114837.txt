<DOC>
<DOCNO> 114837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/24/son/sondun10.html </URL>
<DATE> 2002/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'de kritik zirve başlıyor 
</HEADLINE>
<TEXT>

     AB üyesi 15 ülkenin devlet ve hükümet başkanlarının katılacağı Brüksel zirvesi, bu akşam saatlerinde başlayacak. 
     Aralık ayında yapılacak ve genişlemeye ilişkin önemli kararların alınması hedeflenen Kopenhag zirvesi öncesinde, AB bünyesindeki uzlaşamalara çözüm getirmesi beklenen Brüksel zirvesi, yarın akşam son bulacak. AB Dönem Başkanı Danimarka, sorunlara çözüm bulunamaması halinde, zirve süresinin uzatılabileceğini bildirdi. 
     AB ülkeleri, genişlemenin mali boyutunu, Ortak Tarım Politikası'nı ve bu politika çerçevesinde, 2004 yılında AB'ye katılması öngörülen aday ülkelere yapılacak yardımlarda üyelerin katkı paylarını tartışacaklar. Bu konuda, uzlaşmazlık içinde olan Fransa ve Almanya'nın çözüm arayışlarını artırmaları, Fransa Cumhurbaşkanı Jacques Chriac ile Almanya Başbakanı Gerard Schröder'in, zirve öncesinde ikili görüşme yapmaları bekleniyor. 
     Ortak Tarım Politikası'ndan PAC en fazla maddi gelir elde eden Fransa, bu politikada kapsamlı değişiklikler yapılmasına karşı çıkıyor. PAC'a en fazla maddi katkı sağlayan Almanya ise bu politikada reform istiyor ve kendi katkı payının azaltılması için çaba harcıyor. 
     AB Komisyonu'nun, 2004'te üye olacak adaylar için, PAC çerçevesinde öngördüğü yardım miktarları da uzlaşmazlık konusu oluyor. 
     Brüksel zirvesinde, AB bütçesine ilişkin kapsamlı görüşmeler yapılacak. AB'ye üye olacak ülkelerin bütçe katkı payları ve bu ülkelere yapılacak maddi yardımlar ele alınacak. Yeni üyelerin, başlangıçta, AB'den elde edecekleri gelirlerin, ödeyecekleri bütçe paylarının altında olmaması hedefleniyor. Çek Cumhuriyeti, Slovenya, Kıbrıs Rum Kesimi ve Malta, üye olacakları varsayılan 2004 yılından itibaren, AB'den alacakları yardımın, AB'ye verecekleri bütçe payından az olacağını görüyor ve bu durumu reddediyorlar. 
     AB Komisyonu, yeni katılacak ülkeler için, 2004-2006 yılları arasında, 42 milyar euro'luk yardım bütçesi öngörüyor. AB'nin yıllık bütçesi 100 milyar olarak kalıyor. 
     AB bütçesine katkı payı en yüksek olan Almanya, 2004 yılında gerçekleşecek genişlemeden sonra AB'nin maddi yapısının ne olacağının şimdiden tartışılmasını ve belirlenmesini önerirken, yeni katılacak ülkelerin ekonomilerinin tarım ağırlıklı olmasından duyduğu endişeyi yansıtıyor. 
     AB'nin genişlemesine ilişkin kesin kararların Kopenhag zirvesinde alınabilmesi için, genişleme planında adı geçen 10 aday ile tam üyelik müzakerelerinin zirve tarihinden önce tamamlanması gerekiyor. Bu müzakerelerin tamamlanması için de AB'nin adaylara yardımı konusunda iç uzlaşmazlıkların aşılması kesin şart olarak gündemde kalıyor. Bu nedenle Brüksel zirvesi, bir "iç hesaplaşma" toplantısı olarak nitelendiriliyor. Kopenhag zirvesinin başarılı olması için Brüksel zirvesinde sorunların aşılmasının şart olduğunu söyleyen Dönem Başkanı Danimarka, bu zirveyi gerekirse Pazar gününe kadar uzatacağını duyurdu. 
     
     TÜRKİYE DE GÜNDEMDE 

     AB'nin Brüksel zirvesinin gündeminde, genişleme konuları çerçevesinde Türkiye ile ilişkiler de ele alınacak. Devlet ve hükümet başkanları, Ankara'ya "cesaretlendirici bir mesaj" verecekler, ancak 3 Kasım seçimleri öncesindeki belirsizlik nedeniyle Türkiye'nin tam üyelik müzakerelerinin başlamasına ilişkin kararı, Aralık ayında yapılacak Kopenhag zirvesine bırakacaklar. 
     AB yetkilileri, zirve öncesinde bu konuda çeşitli açıklamalar yaptılar. 
     AB Komisyonu'nun genişlemeden sorumlu üyesi Günter Verheugen, "Türkiye'yi cesaretlendirmeye devam etmek gerektiğini" belirterek "Türkiye ile ilişkilerde, Helsinki'de belirlediğimiz strateji çok başarılı oldu. Umulandan daha iyi sonuçlar aldık. Türkiye'yi cesaretlendirmeye devam etmek gerekiyor" dedi. 
     Fransa Dışişleri Bakanı Dominique de Villepin, Brüksel zirvesinden Türkiye'ye "cesaret verici net bir mesaj" gönderilmesi gerektiğini söyledi. 
     Dominique de Villepin, "Türkiye büyük ilerlemeler kaydediyor, ancak henüz siyasi kriterleri tamamen yerine getirmedi" dedi. 
     Brüksel zirvesinde, Türkiye'nin çabalarını gereği gibi değerlendirmenin yöntemini bulmayı deneyeceklerini söyleyen Fransız bakan, 15 AB ülkesinin, Türklere, iyi yolda olduklarını ve bu gidişi AB'nin desteklediğini açıkça ifade etmenin yolunu bulmaları gerektiğini anlattı. 
     Dominique de Villepin, Kıbrıs sorununun, Kopenhag zirvesi öncesinde bir çözüme ulaştırılmasının esas olduğuna da değinerek, "Çözüm, Kıbrıs açısından, tam üyelik için bir önkoşul değil ama bir uzlaşmaya varmayı denememiz önem taşıyor" dedi. 
     
     TASLAK METİN 

     Dönem Başkanı Danimarka tarafından zirve sonunda yayımlanması beklenen sonuç bildirisinin taslak metnindeki Türkiye paragrafında, "AB Komisyonu'nun son ilerleme raporunda belirtildiği gibi, Türkiye, Kopenhag siyasi ve ekonomik kriterlerine ve AB müktesebatına uyum konusunda önemli adımlar attı. Bu adımlar, Türkiye'nin tam üyelik müzakerelerinin başlatılmasını yakınlaştırıyor" ifadeleri yer alıyor. 
     Metinde, AB'nin, Türkiye'yi reform sürecine ve bu reformları uygulamaya sokmaya devam etmesi, bu yönde "somut adımlar atması" için "cesaretlendirdiği" belirtiliyor. 
     Türkiye'ye yaklaşımın, diğer adaylarla aynı ilke ve kriterler çerçevesinde olduğu öne sürülen paragrafta, Kopenhag zirvesinde, Türkiye'nin adaylığının bir sonraki aşamasına yönelik karar alınması, bu karar alınırken, AB Komisyonu'nun ilerleme raporundaki verilerin temel olarak görülmesi isteniyor. 
     Metinde, Kıbrıs'ın AB'ye üyeliğinin, adadaki sorunların aşılmış haliyle gerçekleşmesinin tercih edildiği de ifade ediliyor. 
     Taraflara çözüm çabalarını sürdürmeleri ve fırsatları değerlendirmeleri çağrısı yapılırken, çözümsüzlük halinde, Kıbrıs Rum Kesimi'nin tam üyeliğine ilişkin kararın, Kopenhag zirvesinde, "Helsinki zirvesi sonuç belgesi ışığında" alınacağı ifade ediliyor. 
     Helsinki zirvesi belgesinde, Kıbrıs'ta sorunların çözülmesinin, tam üyelik için bir önkoşul olmadığı belirtiliyor, ancak Konsey'in, gelişmeler ışığında bir karar vereceği kaydediliyordu. 
     Brüksel zirvesi sonuç bildirisi taslağında, Kıbrıs'ın tam üyeliği halinde, özellikle Kuzey Kıbrıs'a yönelik maddi destekten söz ediliyor. Bu desteğin, 2004 yılında 39 milyon euro, 2005 yılında 67 milyon euro, 2006'da 100 milyon euro olacağı belirtiliyor. 
     





</TEXT>
</DOC>
