<DOC>
<DOCNO> 139470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/27/son/sonspo10.html </URL>
<DATE> 2003/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş, Avrupa kupalarındaki 86. maçına çıkıyor... 
</HEADLINE>
<TEXT>

     Beşiktaş, Çek Cumhuriyeti'nin Slavia Prag takımıyla bu akşam saat 19 30'da BJK İnönü Stadı'nda yapacağı UEFA Kupası 4. tur rövanş maçıyla birlikte, Avrupa kupalarındaki 86. maçına çıkmış olacak. Maç, TRT-1'den naklen yayınlanacak. 
     Beşiktaş'ta cezalı Zago ile sakatlığı süren Tümer dışında eksik yok. Sergen de ilk onbire yakın görünüyor. Muhtemel kadro Cordoba, Ali Eren, Ronaldo, Ahmet Y. , Kaan, Tayfur, Sergen Yasin , Pancu, İbrahim, İlhan, Ahmet D. 
     Siyah-beyazlılar, 1959 yılında başlayan Avrupa kupaları serüveninde, Türkiye'yi 13 kez Şampiyon Kulüpler, 7 kez Kupa Galipleri, 5 kez de UEFA Kupası'nda temsil etti. 
     "Kara Kartallar" bugüne kadar Avrupa'da yaptığı 85 maçta, 24 galibiyet, 41 yenilgi, 20 de beraberlik aldı. Siyah-beyazlılar, 3 kupada toplam 90 gol atarken, kalesinde 135 gol gördü. 
     Beşiktaş, Şampiyon Kulüpler Kupası'nda 1958-59 sezonunda Yunanistan'ın Olympiakos ve 1986-87 sezonunda da Kıbrıs Rum Kesimi takımlarından Apoel'in sahaya çıkmamaları üzerine hükmen galip ilan edilerek, tur atlamıştı. Bu karşılaşmalar değerlendirmeye alınmamıştır. 
     
     BEŞİKTAŞ'IN İSTANBUL'DA BİLEĞİ BÜKÜLMÜYOR 

     UEFA Kupası 4. tur rövanş maçında yarın Çek Cumhuriyeti'nin SK Slavia Prag takımıyla karşılaşacak olan Beşiktaş'ın, UEFA Kupası'nda İstanbul'da bileği bükülmüyor. 
     Siyah-beyazlılar, UEFA Kupası'nda, 9 maçtır İstanbul'da yenilgi yüzü görmedi. Bu kupada ilk ve son yenilgisini 3 Ekim 1985'de İspanya'nın Athletic Club Bilbao takımıyla 1. tur maçında 1-0'lık skorla alan Beşiktaş, bunun dışında rakiplerine yenilmedi. 
     UEFA Kupası'nda İstanbul'da yaptığı 11 maçın 7'sinde galip gelen ''Kara Kartallar'', 3 kez berabere kaldı ve yalnızca 1 kez yenildi. Siyah-beyazlılar, İstanbul'daki maçlarda rakip filelere 18 gol bırakırken, kalesinde 7 gol gördü. 
     
     UEFA KUPASI'NDA BEŞİKTAŞ 

     UEFA Kupası'na 6. kez katılan Beşiktaş, bugüne dek 4 kez ilk turda elenirken, 1996-97 sezonunda ise 3. tura kadar çıktı. 
     İlk olarak 1974-75 sezonunda UEFA Kupası'na katılan siyah-beyazlılar, Romanya'nın Steagul Roşu takımına elendi. 1985-86 sezonunda İspanya'nın Athletic Bilbao, 1987-88 sezonunda İtalya'nın İnter, 1988-89 sezonunda eski Yugoslavya'nın Dinamo Zagreb takımlarına karşı ilk turda kupaya veda etti. 
     1996-97 sezonunda da UEFA Kupası'na katılan Beşiktaş, ön eleme turunda Belarus'un Dinamo Minsk, 1. turda Belçika'nın Molenbeek, 2. turda da Polonya'nın Legia Varşova takımlarını eledikten sonra, 3. turda İspanya'nın Valencia takımına elenmekten kurtulamadı. 
     
     EN FARKLI YENİLGİLER VE GALİBİYETLER 

     Beşiktaş, Avrupa kupalarındaki en farklı yenilgisini 2000-2001 sezonunda Avrupa Şampiyonlar Ligi'nde aldı. 
     Bu sezonda Avrupa Şampiyonlar Ligi H Grubu'nda deplasmanda İngiltere'nin AFC Leeds United takımına 6-0 yenilen siyah-beyazlılar, böylece tarihindeki en ağır yenilgiyi almış oldu. Beşiktaş ayrıca aynı sezonda FC Barcelona'ya yine deplasmanda 5-0 yenilirken, 1986-87 sezonunda Avrupa Şampiyon Kulüpler Kupası çeyrek finalinde İzmir'de Dinamo Kiev'e, 1977-78 sezonunda da Kupa Galipleri Kupası'nda deplasmanda Macaristan'ın Diosgyör takımına aynı skorlarla 5-0 yenilmekten kurtulamamıştı. 
     Beşiktaş, Avrupa kupalarındaki en farklı skorlu galibiyetlerini ise 5-0'lık skorla bu sezon aldı. Siyah-beyazlılar, 1. tur rövanş maçında deplasmanda FK Sarajevo'yu 5-0 yenerek, Türk takımlarının da deplasmanlarda elde ettiği en farklı galibiyeti almış oldu. 

     
</TEXT>
</DOC>
