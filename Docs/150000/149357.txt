<DOC>
<DOCNO> 149357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/12/son/soneko12.html </URL>
<DATE> 2003/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Haftanın raporu... Borsa kazandırdı, dolar ve euro düştü... 
</HEADLINE>
<TEXT>

     IMF Niyet Mektubu'nun imzalanması, Irak'ta koalisyon güçlerinin ilerleyişi, Bağdat'ın düştüğü yolundaki haberlere olumlu tepki veren piyasalar, özellikle son 2 gün boyunca Irak'ın Kuzeyi ile Kerkük ve Musul'da yaşanan gelişmeleri yansıtan haberlerle tedirginlik yaşadı. 
     İMKB Tahvil ve Bono Piyasası'nda vadelerine göre ortalamalarda 1-3 puan arasında düşüşler olurken, altın ve dövizdeki gerileme sürdü. 
     Hisse senetleri haftalık bazda ortalama yüzde 1.45 oranında değer kazandı. 24 ayar külçe altının gram satış fiyatı yüzde 0.29 oranında, Cumhuriyet altınının satış fiyatı da yüzde 0.85 oranında düştü. Dolar, haftalık bazda yüzde 0.78 oranında, Euro da yüzde 0.67 oranında değer yitirdi. Yatırım fonlarının seyrini izleyen A.A Fon Endeksi ortalama yüzde 0.89 oranında artış kaydetti. Önceki hafta sonundaki oranlara göre, 1 aylık mevduat faizinin haftalık net getirisi yüzde 0.68, haftalık reponun net getirisi yüzde 0.70 olarak gerçekleşti. 
     
     İMKB'DE GEÇEN HAFTA 
     İstanbul Menkul Kıymetler Borsası'nda İMKB işlem gören hisse senetleri haftaya artışla başladı. 
     Haftanın ilk işlem gününde, ABD ile ilişkilerin dengelenmesi ve 1 milyar dolarlık yardım paketinin ABD Kongresi'nde onaylanmasının ardından başlayan yükseliş trendi devam etti. 
     IMF Niyet Mektubu'nun imzalanması ve Irak'taki koalisyon güçlerinin ilerleyişine bağlı olarak dış piyasaları da olumlu etkileyen gelişmeler sonucu hisse senetleri ortalama yüzde 3.15 değer kazandı. 
     Salı günü, son bir kaç gündür yaşanan yükselişin ardından kar satışları geldi. Ulusal 100 Endeksi, 1. seansta yüzde 1.05, 2. seansta da yüzde 1.10 geriledi. Endeksin günlük kaybı 230.14 puan ve yüzde 2.14 olarak belirlendi. 
     Çarşamba günü sıkışık seyir izleyen endeks, Irak savaşında yaşanan gelişmelerin ardından 10,900 puan seviyesine kadar yükseldi ve günü 10,886.18 puandan ve yüzde 3.55 oranında artışla tamamladı. ABD askerlerinin Bağdat'ı kontrol altına aldığına yönelik haberler, ikinci seanstaki alımlara neden olarak gösterildi. 
     Perşembe günü, hareketli bir seyir izleyen endeks, özellikle ikinci seansta Irak'ın Kuzeyi ve Kerkük'te yaşanan gelişmeleri yansıtan haberlerle gerilerken, Dışişleri Bakanı ve Başbakan Yardımcısı Abdullah Gül'ün açıklamalarıyla toparlandı. Ulusal 100 Endeksi, 1. seansta yüzde 3.41 gerilerken, 2. seansta yüzde 1.09 yükseldi. Endeksin günlük kaybı 256.52 puan ve yüzde 2.36 olarak belirlendi. 
     Haftanın son işlem gününde, Kerkük ve Musul'a ilişkin haberler nedeniyle piyasa kararsız bir seyir gösterdi. Ulusal 100 Endeksi, 1. seansta yüzde 0.03 artarken, 2. seansta yüzde 0.63 geriledi. Endeksin günlük kaybı 63.74 puan ve yüzde 0.60 oldu. 
     
     BORSA ENDEKSLERİ 
     İMKB Bileşik Endeksi, önceki hafta sonu kapanışa göre 150.90 puanlık artışla 10,415.02 puandan, 10,565.92 puana çıktı. Hisse senetlerinin haftalık ortalama değer artışı yüzde 1.45 oldu. 
     İMKB Ulusal-Mali Endeksi 176.41 puan artarak 12,322.03 puandan 12,498.44 puana, İMKB Ulusal-Sanayi Endeksi 272.80 puan artarak 10,599.84 puandan 10,872.64 puana ve İMKB Ulusal-Hizmetler Endeksi de 139.70 puan artarak 6,951.31 puandan 7,091.01 puana yükseldi. 
     Böylece, mali grup hisseleri ortalama yüzde 1.43 oranında, sanayi grubu hisseleri ortalama yüzde 2.57 oranında ve hizmetler grubu hisseleri de ortalama yüzde 2.01 oranında değer kazandı. 
     
     KAZANANLAR VE KAYBEDENLER 
     Borsada geçen hafta işlem gören 299 hisse senedinden 224'ü değer kazanırken, 44 hisse senedi değer yitirdi. 31 hisse senedinin değeri değişmedi. 
     Geçen hafta en yüksek oranlı artış yüzde 81.63 ile Net Turizm hisselerinde oldu. Önceki hafta sonu kapanışta 490 lira olan hisselerin fiyatı geçen hafta sonunda 890 liraya ulaştı. 
     Yüzde 61.70'lik artışla Doğusan hisseleri ikinci, yüzde 60.47'lik artışla da Net Holding hisseleri üçüncü olarak sıralandı. 
     En yüksek oranlı düşüş ise yüzde 13.04 ile Aselsan hisselerinde oldu. 
     Yüzde 12.26'lık düşüşle Bak Ambalaj hisseleri ikinci ve yüzde 9.46'lık düşüşle de Metemtur Otelcilik hisseleri üçüncü sırada yer aldı. 
     İMKB Ulusal Pazar'da geçen hafta toplam 1 trilyon 321 milyar 700.8 milyon adet hisse senedi işlem gördü ve karşılığında 2 katrilyon 718 trilyon 475.6 milyar liralık işlem hacmi gerçekleşti. 
     
     DÖVİZ 
     Döviz cephesinde geçen hafta, düşüşler hakim oldu. İstanbul serbest döviz piyasasında alınıp satılan ABD Doları yüzde 0.78 oranında, Euro da yüzde 0.67 oranında düşüş gösterdi. 
     Önceki hafta sonuna göre ABD Doları'nın Türk Lirası satış fiyatı 13 bin lira düşerek, 1 milyon 648 bin liraya, Euro'nun satış fiyatı 12 bin lira düşerek 1 milyon 770 bin liraya indi. 
     Cuma günkü kapanış itibariyle, öteki döviz türlerinden İngiliz Sterlini'nin Türk Lirası satış fiyatı yüzde 0.65 oranında düşerek 2 milyon 589 bin liraya ve İsviçre Frangı'nın satış fiyatı da yüzde 1.50 oranında düşerek 1 milyon 182 bin liraya geriledi. 
     Bugün öğle saatlerinde ise İstanbul serbest piyasada ABD Doları 1 milyon 647 bin liradan, Euro 1 milyon 774 bin liradan, İngiliz Sterlini 2 milyon 580 bin liradan ve İsviçre Frangı da 1 milyon 190 bin liradan satılıyordu. 
     
     ALTIN 
     Kapalıçarşı'da alınıp satılan 24 ayar külçe altının gram satış fiyatı önceki hafta sonuna göre yüzde 0.29 oranında, Cumhuriyet altınının satış fiyatı da yüzde 0.85 oranında düştü. 
     Külçe altının gram satış fiyatı 50 bin lira düşerek 17 milyon 300 bin liraya, Cumhuriyet altınının satış fiyatı da 1 milyon lira düşerek 117 milyon liraya geriledi. 
     İstanbul Altın Borsası'nda İAB işlem gören 24 ayar altının gram fiyatı ise yüzde 2.45 oranında düşerek 17 milyon 151 bin 100 lira oldu. 
     
     YATIRIM FONLARI 
     Yatırım fonlarına katılma belgeleri önceki hafta sonuna göre ortalama yüzde 0.89 oranında değer kazandı. 
     Yatırım fonlarının fiyat seyrini izleyen A.A Bileşik Fon Endeksi 3 bin 178 puan artarak 355,207 puandan 358,385 puana çıktı. 
     Geçen haftanın en çok değer kazanan katılma belgeleri, yüzde 5.96'lık artışla Koç A Tipi Holding ve Yatırım Şirketleri Fonu, yüzde 5.13'lük artışla Koç Allianz A Tipi Sigorta Özel Fonu ve yüzde 5.08'lik artışla İş A Tipi Mali Endeks Fonu oldular. 
     Geçen haftanın en çok değer yitiren katılma belgeleri ise yüzde 1.49 oranındaki düşüşle YKB B Tipi Yabancı Menkul Kıymetler Fonu, yüzde 0.97 oranındaki düşüşle Global B Tipi Değişken Fonu ve yüzde 0.95 oranındaki düşüşle Vakıf B Tipi Yabancı Menkul Fonu olarak sıralandılar. 
     
     HAZİNE İHALELERİ... 
     Hazine, geçen hafta, iki bono bir de tahvil ihalesi düzenledi. 
     Hazine'nin Pazartesi günü yaptığı 126 gün vadeli iskontolu bono ihalesinde, bileşik faiz yüzde 56,48 olarak gerçekleşti. 
     İhalede 1 katrilyon 626,8 trilyon liralık nominal, 1 katrilyon 393,3 trilyon liralık da net satış gerçekleşti. Basit faiz oranı yüzde 48,43, bileşik faiz oranı da yüzde 56,48 olarak gerçekleşen ihaleye gelen teklif ise 1 katrilyon 694,2 trilyon lira olarak belirlendi. Kamuya 3 trilyon liralık net satış yapılırken, bonoların geri ödemesi 13 Ağustos 2003 tarihinde gerçekleştirilecek. 
     Hazine Salı günü de biri 182 gün vadeli iskontolu bono, diğeri de 385 gün vadeli iskontolu tahvil olmak üzere iki ihale düzenledi. 
     Hazine'nin, 182 gün vadeli iskontolu bono ihalesine toplam 1 katrilyon 146.1 trilyon liralık teklif gelirken, ihaledeki net satış miktarı da 801.5 trilyon lira olarak gerçekleşti. Bono ihalesinde gerçekleşen bileşik faiz yüzde 56.99, basit faiz ise yüzde 50.59 oldu. 
     Hazine'nin ikinci ihalesi olan 385 gün vadeli iskontolu tahvil ihalesine ise toplam 4 katrilyon 684.2 trilyon liralık teklif geldi. İhaledeki net satış miktarı 2 katrilyon 456.4 trilyon lirayı buldu. İhalede gerçekleşen basit faiz 63.75, bileşik faiz ise yüzde 62.79 oldu. 
     182 gün vadeli bononun geri ödemesi 8 Ekim 2003, 385 gün vadeli tahvilin geri ödemesi de 28 Nisan 2004 tarihinde yapılacak. 
     
     TAHVİL-BONO-FAİZ-REPO 
     İMKB Tahvil ve Bono Piyasası'nda, ağırlıklı ortalamalara göre çeşitli vadelerdeki bonoların haftalık net getirileri yüzde 0.72 ile yüzde 1.20 arasında gerçekleşti. 
     Mevduat faizlerinde geçen hafta herhangi bir değişiklik olmadı. Önde gelen ve değerlendirmeye alınan 10 kamu ve özel bankanın faiz oranlarının ortalamalarıyla yapılan hesaplamalara göre, bir önceki hafta sonu geçerli olan oranlar itibariyle 1 ay vadeli mevduat faizinin haftalık net getirisi yüzde 0.68 oldu. 
     Önceki hafta sonunda İMKB Repo Ters Repo Pazarı'nda ortalama faizi yüzde 46'nın biraz üzerinde olan haftalık reponun net getirisi de yüzde 0.70 olarak gerçekleşti. 
     





</TEXT>
</DOC>
