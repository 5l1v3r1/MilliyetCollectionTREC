<DOC>
<DOCNO> 143386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/18/son/sondun22.html </URL>
<DATE> 2003/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD şok taktiklerden, Irak sokak çatışmalarından yana... 
</HEADLINE>
<TEXT>

     ABD, akıllı bomba ve füze cephanesiyle, Irak'a karşı açacağı savaşta erken zafer kazanmak için şok taktikler kullanmayı tercih ediyor. 
     Irak Devlet Başkanı Saddam Hüseyin ise muhtemelen son kaleleri olacak Bağdat ve Tikrit bölgesinde vur-kaç yöntemlerini ve sokak çatışmalarını yeğliyor. 
     Diplomat ve askeri uzmanların yeni Körfez Savaşı'nda kullanılacak olası taktikler hakkındaki görüşleri şöyle 
     
     ABD 
     ABD, bir nükleer bombanın psikolojik etkisini ve Irak ordusunda yenilgi duygusunu yaratmak için Tomahawk füzeleri, akıllı bombalar, sığınak bombaları ve sinyal karıştırıcılar konuşlandırabilir. ABD bununla, Saddam ve maiyetini tecrit etmeyi, ordunun savaşma isteğini kırmayı ve askerleri teslim olmaya ya da kaçmaya teşvik etmeyi hedefleyecek. 
     1991 Körfez Savaşı'nda, 5 haftalık hava bombardımanını 100 saatlik kara çatışması izlemişti. Göklerin hakimi olmaktan zevk alan Amerikan ve İngiliz birliklerinin, bu kez eşzamanlı olarak kara saldırısı başlatabileceği tahmin ediliyor. ABD'nin, kara saldırısında Kuveyt'in kuzeyinden Bağdat'a, Basra kentine ve Irak'ın güneydeki petrol yataklarına doğru ikili hamlelerde bulunabileceği belirtiliyor. 
     Hava birliklerinin de, Kerkük civarındaki petrol yataklarının güvenliğini sağlamak için kullanıbileceği kaydediliyor. Amerikan savaş uçaklarının ve helikopterlerinin, birliklerden önce yolu açması ve Irak'ın Körfez kıyısına bir amfibi birlik indirmesi de bekleniyor. 
     Afganistan'da Taliban yönetimi devirmek için düzenlenen operasyonda olduğu gibi özel birlikler, bu savaşta kesinlikle görev yapacak. 
     Türkiye'den henüz izin almaması nedeniyle ABD'nin kuzey cephesi açma planlarından vazgeçebileceği, ancak daha sonra Türkiye'nin yardımına gerek duyabileceği için iletişim kanallarını açık tutabileceği tahmin ediliyor. 
     ABD ve İngiltere'nin, bölgede 280 bin askeri bulunuyor. Bu sayının 1991'deki savaştan daha küçük olduğu ifade ediliyor. 
     Amerikan Hava Kuvvetleri, Afganistan'da 6750 kilogram ağırlığında ve 15 kilometrekarelik bir alanda her şeyi kül edecek güce sahip bomba ''papatya toplayan'' Daisy Cutter kullanmıştı. Irak için, 9450 kilogram ağırlığında ''Tüm Bombaların Anası'' olarak bilinen MOAB Massive Ordnance Air Blast Büyük Ordonat Hava Bombası bombasını hazırladı. 
     
     IRAK 
     Irak'ın stratejisi, sürpriz savaş meydanları hazırlamak ve vur-kaç taktikleriyle ağır kayıplar verdirmek olacak. 
     Saddam, Irak'ı 4 askeri bölgeye ayırdı ve her bir bölgenin savunulmasında küçük oğlu Kusay ile 3 sadık subayına güveniyor. Kusay, Saddam'ın Bağdat'taki güç üssünün ve Tikrit civarının savunulmasını sağlayacak. 
     Irak tankları ve diğer silahlarının çoğu eski. Daha iyi silahlanmış Cumhuriyet Muhafızları'nın, çoğunlukla Bağdat'ta yoğunlaşacağı tahmin ediliyor. 
     Saddam ve yönetimini, ''Saddam'ın Fedayileri'' olarak bilinen 18 bin ila 20 bin arasındaki birlikle beraber 15 bin askerder oluşan güvenlik gücü koruyor. 
     Irak'ın Amerikan ve İngiliz uçaklarıyla boy ölçüşemeyecek güçte 200'den fazla uçağı bulunuyor. 
     Kitle imha silahları olduğunu yalanlayan Irak'ın, bu silahlara sahip olduğu ve kullanacağı düşünülürse, kimyasal silahlara VX ve sarin sinir gazları, hardal ve klor gazı ve siyanürün dahil olacağı tahmin ediliyor. Biyolojik silahlara da şarbon, çiçek hastalığı, gıda zehirleyici ve ricin zehri dahil olabilir. 
     1991'deki Körfez Savaşın'da kullanılan Scud füzelerinin halefi Essamud 2 füzeleri ise kimyasal ya da biyolojik savaş başlığı taşıyabilir. 
     Irak, depolarındaki 120 Essamud 2 füzesinden 72 tanesi, menzili fazla olduğu gerekçesiyle yakın zamanda BM silah denetçilerinin gözetiminde imha edilmişti. 
     
     İNGİLTERE 
     İngiltere, bölgeye 45 bin asker, Ark Royal uçak gemisi, savaş gemileri ve uçaklar konuşlandırdı. 
     Amerikan ve İngiliz denizcileri, muhtemelen Basra'yı hedef alacak ve Irak'ın petrol yataklarını havaya uçurma girişimlerine karşı güneydeki yatakların güvenliğini sağlayacak. 
     İngiltere'nin Kraliyet deniz kuvvetlerinin amfibi saldırı ve mayın temizleme rolü de bulunuyor. 
     
     DİĞERLERİ 
     Avustralya, aralarında 150 özel asker, savaş uçakları ve gemilerin bulunduğu 2 bin hizmet personeliyle katkıda bulunuyor. 
     Bulgaristan, Çek Cumhuriyeti, Romanya, Slovakya ve Ukrayna, ABD'nin talebi üzerine kimyasal, biyolojik ve nükleer silahlar alanında uzman gönderdi ya da göndermeyi kabul etti. 
     





</TEXT>
</DOC>
