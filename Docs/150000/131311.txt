<DOC>
<DOCNO> 131311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/16/son/sontur08.html </URL>
<DATE> 2003/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğrenci disiplin affı tasarıdan çıkartıldı... 
</HEADLINE>
<TEXT>

     Yükseköğretim öğrencilerinin disiplin cezalarını bütün sonuçları ile birlikte kaldıran madde, AB'a uyum amacıyla hazırlanan tasarı metninden çıkartıldı. 
     Milli Eğitim, Kültür, Gençlik ve Spor Komisyonu, ''İkinci Uyum Paketi'' olarak isimlendirilen tasarının öğrenci affı ile ilgili maddesini ''Tali komisyon'' olarak görüşmek üzere komisyon Başkanı Tayyar Altıkulaç başkanlığında toplandı. 
     Altıkulaç toplantıyı açarken yaptığı konuşmada, düzenlemenin türban affı ile bir ilişkisinin olmadığını, üniversitelerde disiplin cezası alanların tamamına yakınının da yargı kararı ile okullarına döndüklerini söyledi. 
     Milli Eğitim Bakanı Erkan Mumcu da disiplin cezalarının büyük bölümünün Kürtçe öğrenim hakkı konusunda verilen dilekçelerle ilgili olduğunu belirtti. Bunlardan sınırlı cezaya çarptırılanların sürelerinin bittiğini, tamamen uzaklaştırılanların da yargı kararıyla okullarına döndüklerini bildiren Bakan Mumcu, ''Bu nedenle maddenin tasarıdan çıkartılmasında sakınca yoktur'' dedi. Bakan Mumcu, üniversitelerin yeniden yapılandırılması tartışmaları sırasında konunun çarpıtıldığını ve speküle edildiğini, maddenin tasarı metninden çıkartılması ile bunun da önüne geçileceğini sözlerine ekledi. 
     CHP Denizli Milletvekili Mustafa Gazalcı, Bakan Mumcu'ya teşekkür ederek, maddenin tasarıdan çıkartılmasının eğitim barışına katkı sağlayacağını söyledi. 
     Yapılan oylama sonucunda maddenin tasarı metninden çıkartılması oybirliğiyle kabul edildi. Bakan Mumcu oylamadan sonra yaptığı konuşmada, tasarının AB'nin istediği bir düzenleme olduğunu belirtti. Bir kişi sözkonusu olsa bile hakkın yok sayılamayacağını kaydeden Mumcu, ancak yargı kararları ile sorunun büyük ölçüde giderildiğini ifade etti. 
     
     ''351 ÖĞRENCİYİ KAPSIYOR'' 

     Milli Eğitim Bakanı Erkan Mumcu, komisyon toplantısından ayrılırken gazetecilerin sorularını cevaplandırdı. 
     Mumcu, tasarı metninden çıkartılan maddenin 351 öğrenciyi kapsadığını, bunların tamamen hak kaybına uğramalarının sözkonusu olmadığını, ''Suiistimallerin önüne geçmek için'' maddenin metinden çıkartılmasını önerdiğini bildirdi. 
     Erkan Mumcu, AB'nin sözkonusu yasal düzenlemenin yapılmasını geçen hükümet döneminde istediğini, ancak bu dönemde gündeme geldiğini söyledi. 
     
     YÖK'E TEPKİ 

     AK Parti Yozgat Milletvekili Mehmet Çiçek de bir konuşma yaparak YÖK ve rektörlerin son dönemde yaptığı açıklamalara tepki gösterdi. Bu açıklamalarda Anayasa'nın yok sayıldığını ifade eden Çiçek, üniversitelerde özgür ve bağımsız bir eğitim yapılması dileğinde bulundu. 
     AK Parti'li Çiçek, ''Atatürkçülük, laiklik, Türkiye Cumhuriyeti'nin korunması ve bekasının hiçkimsenin tekelinde olmadığını'' kaydederek, ''Her Türk vatandaşı en az bu insanlar kadar bu konuda duyarlıdır'' dedi. 
     Tasarı daha sonra asli komisyon olan Adalet Komisyonu'nda ele alınacak. 
     





</TEXT>
</DOC>
