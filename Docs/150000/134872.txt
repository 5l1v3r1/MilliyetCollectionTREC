<DOC>
<DOCNO> 134872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/03/son/sontur10.html </URL>
<DATE> 2003/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Batan geminin personelinden sadece biri kurtarılabildi 
</HEADLINE>
<TEXT>

     Zonguldak açıklarında ambar çatlaması sonucu su alarak batan Rus bandıralı ''Strelets'' adlı nehir tipi kuru yük gemisinin 14 mürettebatından birinin kurtarıldığı, su yüzeyinde görülen diğer mürettebata da ulaşılmaya çalışıldığı bildirildi. 
     Kherson Limanı'na gitmek üzere 1 Şubat'ta İstanbul Boğazı'ndan Karadeniz'e çıkan 132 metre boyundaki Rus bandıralı ''Strelets'' adlı boş kuru yük gemisi, olumsuz hava koşulları nedeniyle ambar çatlaması sonucu su alarak Ereğli'nin yaklaşık 50 mil açığında battı. 
     Aynı bölgeden geçen Liberya bandıralı ''Altai'' adlı tanker ile Bulgaristan bandıralı ''Victor Vesletz'' adlı kuru yük gemisi, su yüzeyinde görülen mürettebatı kurtarmak amacıyla çalışma başlattı. 
     Denize filika indirmeye çalışan ''Altai'' adlı tankerin bir mürettebatı da, bu sırada denize düşerek kayboldu. 
     Yürütülen çalışmalar sonucu, batan ''Strelets''in 14 mürettebatından makine mühendisi Sergei Lukoyanov kurtarılarak, ''Altai'' adlı tankere alındı. 
     Bulgaristan bandıralı ''Victor Vesletz''in kaptanı, en son yapılan telsiz görüşmesinde, su yüzeyinde insan vücutları gördüklerini, ancak olumsuz hava koşulları nedeniyle ulaşmakta güçlük çektiklerini bildirdiği belirtildi. 
     İlgililer, bölgeden geçen diğer sivil gemilerin yanı sıra, Sahil Güvenlik Komutanlığı ile Kıyı Emniyeti ve Gemi Kurtarma İşletmeleri Genel Müdürlüğü'ne bağlı ekiplerin de bölgedeki kurtarma çalışmalarına katıldığını bildirdiler. 

     
</TEXT>
</DOC>
