<DOC>
<DOCNO> 129607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/08/son/sontur24.html </URL>
<DATE> 2003/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Derya Tuna'dan Asena'ya suçlama... 
</HEADLINE>
<TEXT>

     Yaklaşık 3 ay önce uğradığı silahlı saldırıda bacağından yaralanan Derya Tuna'nın avukatı Fisun Kimiran, kendisini ''Derya Tuna'nın vurdurttuğu'' yolunda açıklamalarda bulunduğu gerekçesiyle ''Asena'' takma adlı oryantal Onur Çakmak hakkında suç duyurusunda bulunacaklarını ve hakkında tazminat davası açacaklarını söyledi. 
     Müvekkiline yönelik silahlı saldırı olayından dolayı Hüseyin Bozan'ın yargılanacağı Şişli 1. Asliye Ceza Mahkemesi'ndeki duruşma öncesinde basın mensuplarının sorularını yanıtlayan Kimiran, ''Asena''nın kendisini ''Derya Tuna'nın vurdurttuğu'' yolundaki açıklamaları üzerine polisin bugün müvekkilinin evine giderek, ifadesine başvurmak üzere şubeye götürmek istediğini bildirdi. 
     Tuna'nın, bu açıklama ve polisin evine gelmesinden dolayı çok üzüldüğünü ve en kısa zamanda şubeye giderek ifade vereceğini anlatan avukat Kimiran, ''Dansöz hanım, müvekkilime iftira attı. Bu iftiradan dolayı hakkında savcılığa suç duyurusunda bulunacağız. Ayrıca, tazminat davası da açacağız'' dedi. 
     Müvekkilinin, ''Asena''nın ne evini ne de telefonunu bildiğini ifade eden avukat Kimiran, ''Zaten hiç görüşmüyorlardı. Bu olaylardan dolayı İdo'nun can güvenliği tehlike altında... 2 gündür okula gitmiyor. Korkuyor. Bu durumda emniyete başvurarak koruma talep edeceğiz'' diye konuştu. 
     Avukat Fisun Kimiran, müvekkili Derya Tuna'yı silahla yaralayan Hüseyin Bozan ile ''Asena''yı yaraladığı gerekçesiyle yakalanan Ahmet Demir'in, daha önce bir cezaevinin aynı koğuşunda kaldıklarını öne sürdü. 
     
</TEXT>
</DOC>
