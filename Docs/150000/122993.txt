<DOC>
<DOCNO> 122993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/06/son/sondun20.html </URL>
<DATE> 2002/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş Rum Kesimi AB'ye girerse, müzakere olmaz 
</HEADLINE>
<TEXT>

     KKTC Cumhurbaşkanı Rauf Denktaş, Kıbrıs Rum kesiminin 12 Aralık'ta AB'ye girmesi halinde müzakerelerin devam etmesinin imkansızlaşacağını söyledi. 
     Denktaş, New York'ta kalmakta olduğu Marmara Manhattan Oteli'nden hastaneye gitmek üzere çıkarken, basına kısa bir açıklamada bulundu. 
     KKTC Cumhurbaşkanı Denktaş, burada, ''Kıbrıs Rum kesimi 12 Aralık'ta Avrupa Birliği'ne girerse, müzakerelere devam etmek bizim açımızdan imkansız bir görev haline dönüşür'' dedi. 
     Kopenhag zirvesiyle ilgili olarak konulmuş olan 12 Aralık tarihine ilişkin olarak Denktaş, ''Benim görevim, Türklerin haklarını koruyacak çizgide iyi niyetle ve barış isteyerek çalışmaktır. Başkalarının koyduğu tarihler bizi bağlamamalıdır'' diye konuştu. 
     Denktaş, BM Kıbrıs Özel Temsilcisi Alvaro de Soto'nun KKTC Cumhurbaşkanlığı Müsteşarı Ergun Olgun ve Rum temsilciyle şu saatlerde ara bölgede buluşarak, tarafların vermiş oldukları cevapları gözden geçirmekte olduklarını kaydetti. Denktaş, ''bundan sonraki sürecin, bu incelemenin sonuçlarına bağlı olacağını'' ifade etti. 
     Rauf Denktaş, ayrıca bugün hastanede göğsünden yeniden su alınacağını ve ülkesine dönüp dönmemesine doktorların ondan sonra karar vereceklerini ifade etti. 
     





</TEXT>
</DOC>
