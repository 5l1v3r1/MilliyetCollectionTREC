<DOC>
<DOCNO> 140630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/04/son/sontur25.html </URL>
<DATE> 2003/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Saynur Gelendost toprağa verildi... 
</HEADLINE>
<TEXT>

     Geçirdiği kalp krizi nedeniyle vefat eden Bodrum Gönüllüleri Derneği Kurucusu ve Genel Sekreteri Saynur Gelendost, toprağa verildi. 
     Saynur Gelendost için kurucusu olduğu Bodrum Gönüllüleri Derneği, Gökova Sürekli Eylem Kurulu, Türk-Yunan Kardeş Şehir Halkası tarafından Barış Meydanı'ndaki Denizciler Derneği önünde tören düzenlendi. 
     Muğla Valisi Hüseyin Aksoy, törende yaptığı konuşmada, Saynur Gelendost'u Muğla'ya atanmadan önce basından izleyerek tanıdığını, daha sonra kentle ilgili güzel çalışmalarıyla daha yakından tanıma fırsatı bulduğunu söyledi. Aksoy, ''Çevre bilinci oluşmasında ve korunmasında onun önderliğinde pek çok mesafe alındığını düşünüyorum. Gelendost'un pek çok etkinliğine de fırsat buldukça katıldım. Başlattığı çevre bilincinin geliştirilmesi yönünde çalışmaların sürdürülmesini ve herkese başsağlığı diliyorum'' dedi. 
     Bodrum Belediye Başkanı Mazlum Ağan ise ''Yeşil-mavi temiz bir Bodrum için, barış için, sürdürdüğün çabaları hiç durdurmayacağız, Saynur Gelendost rahat uyu'' dedi. 
     Eşi Can Gelendost ise Saynur Gelendost'un en çok istediği şeyin insanlar arasındaki dostluğu sağlamak olduğunu belirterek, ''Demokrasi aşığı bir hümanistti. Olması gerektiği gibi yaşadı ve öyle de gitti'' dedi. 
     Bu arada, Adliye Camii'nde kılınacak cenaze namazı Müftülük izniyle ilk kez Barış Meydanı'nda kıldırıldı. Yakınları ve çevreciler, ''Saynur Gelendost, bu dünyadaki son eylemini de yine bir meydanda yaparak veda etti'' dedi. 
     Cenaze namazının ardından Gelendost'un naaşı, alkışlar arasında cenaze aracına alınarak Türbe Mezarlığı'nda toprağa verildi. 
     





</TEXT>
</DOC>
