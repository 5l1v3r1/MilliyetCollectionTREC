<DOC>
<DOCNO> 145747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/27/son/soneko29.html </URL>
<DATE> 2003/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Emekliler yılda 1 kez fiş ya da fatura verecek 
</HEADLINE>
<TEXT>

     Gelirler Genel Müdür Vekili Osman Arıoğlu, yeni vergi düzenlemeleriyle getirilecek sistemde, emeklililerin yılda 1 defa fatura ve fiş vereceğini, ancak 3 ayda bir avans niteliğinde iade alacağını bildirdi. 
     Arıoğlu, TBMM'ye sevkedilen birinci vergi düzenlemeleri tasarısına ilişkin, basını bilgilendirme toplantısı yaptı. 
     Konuyla ilgili soruları da yanıtlayan Arıoğlu, tasarıyla gelir ve kurumlar vergisinde fon payının kaldırıldığını, ancak bunun yaratacağı vergi kaybının etkin denetimlerle ve diğer uygulamalarla telafi edileceğini söyledi. 
     ''Biz mütevaziyiz. Tasarıya vergi reformu falan demiyor, bunları vergi düzenlemeleri olarak nitelendiriyoruz'' şeklinde konuşan Arıoğlu, sözkonusu düzenlemeyi ikinci ve üçüncü tasarıların takip edeceğini vurguladı. Arıoğlu, enflasyon muhasebesine ilişkin düzenlemenin de iki ya da üçüncü pakette yeralacağını ifade etti. 
     Arıoğlu, ''Enflasyon muhasebesine 2004 yılı başında geçileceği taahhüt edilmişti. Bunun değişme olasılığı var mı'' sorusuna da, ''Şu anda yok'' karşılığını verdi. 
     
     EMEKLİYE VERGİ İADESİ 
     Arıoğlu, tasarıyla işçi ve memurların yanı sıra emeklilerin vergi iadesi uygulamasında da değişikliğe gidildiğini belirterek, bu konuda şu bilgileri verdi 
     ''Emekliler, şu anda 3 ayda bir belgelerini teslim ediyor ve vergi iadesi alıyorlar. Yeni düzenleme, emekliye fatura ve fişleri, yılda 1 defa teslim imkanı sağlıyor. Mevcut uygulamada emeklilerin 3 ayda bir verdiği fatura ve fişlerin, bunları yıl sonunda teslim eden işçi ve memurlarınkilere karıştırıldığı, bu şekilde kötüye kullanıldığı şikaletleri vardı. Fatura ve fişlerin hep birlikte teslimi ile bu önlenecek. Ancak, burada emeklinin kayba uğramaması için 3 ayda bir avans niteliğinde vergi iadesi ödenecek. 
     Avans tutarını, belki 3 aylık maaş karşılığı alınan vergi iadesinin tamamı kadar yapmayız. Bunun hesabını yapacağız. 2004 başında uygulamaya girecek sistem, bazı riskleri de telafi edecek.'' Arıoğlu, 3 ayda bir avans niteliğinde iade alan emeklinin yıl sonunda hiç belge vermemesi ya da ölümü halinde nasıl bir uygulamaya gidileceği sorusu üzerine de şöyle konuştu 
     ''Sistemi kurarken geneli dikkate almak lazım. Biz, bir şeyi yaparken hep istisnaları dikkate alıyoruz. Bu şekilde de büyük kitleyi mağdur ediyoruz. Bunu yapmayalım diyoruz. Bu durumdaki vergi iadesi alacağı için bir formül bulunur. Sistemi kurarken gerekli rahatlamayı hedefliyoruz. Asgari kayba sebebiyet verdirmeyecek tedbirleri de alacağız.'' 
     
     ASGARİ ÜCRETİN VERGİ DIŞI KALMASI 
     Asgari ücretin vergi dışı bırakılması konusundaki görüşlerini de açıklayan Gelirler Genel Müdür Vekili, bunun vergi tekniği açısından doğru bir yaklaşım olmadığını söyledi. 
     Böyle bir uygulamanın vergiden kaçmayı da beraberinde getireceğini kaydeden Arıoğlu, asgari ücretin vergi yükünün halen yüzde 6 düzeyinde bulunduğunu, bunun da önemli bir rakam olmadığını vurguladı. Asgari ücret üzerindeki yükü sosyal sigorta priminin oluşturduğun da anlatan Arıoğlu, ''Durum böyleyken yüzde 6'nın tartışılacak bir tarafı yok. Ama asgari ücreti vergi dışı bırakmanın sisteme vereceği kayıp çok ciddi olur. Hem kayıt dışılıkla mücadele diyoruz. Böyle derken, bu olmaz'' dedi. 
     
     DOKTOR VE AVUKATLARA UYARI 
     Arıoğlu, toplantıda doktor, avukat gibi serbest meslek erbabını da doğru beyanda bulunmaya çağırdı. 
     Vergi barışının ardından bu yıl 4 bine yakın vergi denetmenini cari dönem incelemesine ayırabileceklerini ifade eden Arıoğlu, gerek denetim elemanları, gerekse bilgisayar altyapısının oluşturulması ile bu kesimler üzerinde etkin inceleme yapacaklarını belirtti. 
     
     YENİ VERGİ DÜZENLEMELERİ 
     Arıoğlu, toplantıda yeni vergi tasarısı ile getirilen düzenlemeler hakkında da detaylı bilgi verdi. 
     Tasarıda yer alan bazı düzenlemeler şöyle sıralanıyor 
     YATIRIM İNDİRİMİ Teşvik belgesi kaldırılıyor. Yatırım indirimi oranı yüzde 40 olarak belirleniyor. Yatırım indiriminde yüzde 19.8'lik istisna stopajı kaldırılıyor. Bölge ve sektör ayrımına son veriliyor. Yatırım indirimindeki vergi yükü karın dağıtılmaması ya da sermayeye eklenmesi halinde yüzde 19.8'den 18'e, karın tamamının dağıtımı halinde ise yüzde 49.8'den yüzde 36.45'e düşürülüyor. 

KURUM KAZANÇLARININ VERGİLENDİRİLMESİ Kurumlar vergisinde fon payı kaldırılıyor, böylece kurum bünyesinde yük yüzde 10 düşüyor. Kurum kazançları üzerindeki nihai vergi yükü kar dağıtımı halinde yüzde 65'den 45'e çekiliyor. Stopaj uygulaması basitleştiriliyor, stopaj bütün kazançlar dağıtım aşamasına erteleniyor. Vergi alacağı kaldırılıyor. Karın sermayeye eklenmesi kar dağıtımı sayılmıyor. Böylece bedelsiz hisse senedi alan ortakların beyanname vermemesi öngörülüyor. 

EĞİTİM VE SAĞLIK HARCAMALARI Okul ve yurt bağışları için yapılan harcamaların tamamının gelir ve kurumlar vergisi matrahından indirilmesi sağlanıyor. Eğitim ve sağlık harcamalarının gelirin yüzde 5'i ile sınırlı olmak kaydıyla gelir vergisi matrahından indirimine imkan tanınıyor. 

GELİRİN TOPLANMASI VE BEYANI Beyan eşiği gelir vergisindeki ikinci dilime bağlanıyor. Bu şekilde 2003 yılı için 8.5 milyar liradan 12 milyar liraya çıkarılıyor. Arazi kira geliri ve alacak faizi gibi 1 lira olsa dahi beyana tabi gelirler için 500 milyon liralık beyan sınırı getiriliyor. 

VERGİ ORANLARI Gelir vergisindeki yüzde 10'luk fon payı kaldırılıyor. Gelir vergisi tarifesi yüzde 20-45 aralığında düzenleniyor. Ancak ücretliler için 5 puan indirimli tarife geçerli kılınıyor. Kurumlar vergisindeki geçici vergi oranı kurumlar vergisi ile eşitlenerek yüzde 25'den 30'a çıkarılıyor. 

VERGİ DÖNEMLERİ Kira geliri elde edenlerin de Ocak ayı yerine gelir vergisinde genel beyan dönemi olan Mart'da beyanname vermesi öngörülüyor. Halen Mart, Haziran ve Eylül'de ödenen gelir vergisinin Mart ve Temmuz'da, Nisan, Temmuz ve Ekim'de ödenen kurumlar vergisinin de Nisan'da tahsili hükme bağlanıyor. Muhtasar ve KDV beyannamelerinin de her ayın 23'ünde verilmesi benimseniyor. 

DİĞER DÜZENLEMELER KDV iade alacaklarının SSK prim borçlarına mahsubu için 1 aylık ek süre alınıyor. Kredi Teminat Fonu için KDV ve damga vergisi istisnası getiriliyor. Enflasyon muhasebesinin birinci adımı olarak altın alım ve satımı ile uğraşanlara, mallarını sürekli değerleme imkanı veriliyor. Sürücü kurslarınca ödenen harçlar indiriliyor. Basit usulde vergilendirilen 800 bine yakın küçük esnafın teslim ve hizmetleri KDV'den müstesna tutuluyor. Diş protezcilerinin serbest meslek yerine ticari kazanç hükümlerine göre vergilendirilmesi öngörülüyor. Vergi iadesi sistemi yeniden düzenleniyor. 
     




</TEXT>
</DOC>
