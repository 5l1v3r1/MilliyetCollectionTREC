<DOC>
<DOCNO> 142375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/13/spor/spo07.html </URL>
<DATE> 2003/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Yavuz Patron biziz 
</HEADLINE>
<TEXT>

MHK Başkanı, futbol kurallarını kendilerinden daha iyi kimsenin bilemeyeceğini söyledi 
     Hakkımızı veriyorlar’ 
     MERKEZ Hakem Kurulu’nun düzenlediği Birinci Süper Futbol Ligi hakemlerinin aylık olağan eğitim çalışmalarına İstanbul’da devam edildi. Başkan Bülent Yavuz, hakemlerin asli görevinin futbol oyun kurallarını sahaya yansıtmak olduğunu söyledi, "Bu işin patronları biziz. Bizden başka kimse iyi bilemez. Artık medya da bu çizgide, Türk hakeminin hakkını veriyor. Futbolda artık hakemlerin kararları dışında konular konuşuluyor" dedi. 
     
     Hakemlik hobi değil’ 
     YAVUZ, hakemliğin hobi olarak görülmemesi gerektiğini de hatırlattı. MHK Başkanı, "Hakem sık sık düdük çalarak oyunu durdurmamalı. Hakemlerimiz, haftada 1 gün idman yaparak, maç yönetmeyi düşünmesin. Eleştirilerdeki doğrulara her zaman dikkat edeceğiz. Ancak yanlışları da elimizin tersiyle iteceğiz. Hakem camiası olarak futbolun içindeki herkese ve her kuruma eşit uzaklıkta olduğumuz unutulmasın" ifadesini de kullandı. 
     
     İnişler tehlikelidir’ 
     MHK Başkanı, derbiler öncesinde 5 gün boyunca hakemlerin konuşulduğuna dikkat çekti. Bülent Yavuz şöyle devam etti "Atanan hakemin psikolojik durumunu siz düşünün. Bu hakemlerimizin stres yaşamamaları için çok çalıştık. Başarılı olacaklarını da biliyorduk. Ligin bitimine az kaldı. Şu an hakemler olarak zaman bakımından inişe geçtik. İnişler daha tehlikelidir. Bu nedenle fiili müdahalelerle ilgili derslerimizde sınırları tespit edeceğiz". 
     



 SPOR 
























</TEXT>
</DOC>
