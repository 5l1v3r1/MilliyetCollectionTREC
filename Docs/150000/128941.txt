<DOC>
<DOCNO> 128941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/05/son/sontur09.html </URL>
<DATE> 2003/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Emniyetten sürücülere kış uyarıları... 
</HEADLINE>
<TEXT>

     Araçlarda kötü bir lastiğin, her zaman için kaza nedeni olabileceği belirtildi. 
     Gaziantep Emniyet Müdürlüğü'nün internet sitesinde yer alan uyarılarda, iyi bir sürüş ve frenleme için lastiklerin dış yüzeyi ve stepne dahil tümünün havasının mutlaka kontrol edilmesi gerektiği belirtiliyor. 
     Eski ve yıpranmış lastiklerin, özellikle yağışlı havalarda direksiyon hakimiyetini sürücünün elinden tamamen alabileceğine dikkat çekilen sitede, şu uyarılara yer veriliyor 
     ''Kabak lastikler değiştirilmeli. Lastiklerin tamamı değiştirilmiyorsa, iki ön veya iki arka lastik değiştirilmeli. Her iki lastiğin de aynı desende olmasına dikkat edilmeli. Lastik diş derinliklerinde eşit olmayan aşınma, ön düzen sisteminde bir arıza olduğunun habercisidir. 
     Fren hidrolik yağının seviyesindeki azalma da bir arızanın habercisi olarak kabul edilmeli. Fren pedalına basıldığında pedal önce bir yerde durup, daha sonra bir gevşeme hissediliyorsa, ciddi bir sorun var demektir. Fren pedalına basılınca bir yaylanma hissediliyorsa da sistemde hava vardır.'' 
     
     ''ABS YETMEZ'' 
     ABS fren sisteminin, virajlarda, ıslak yüzeylerde, çakıl ve benzeri malzemeli yollarda daha iyi yol tutuşu sağlamayacağı vurgulanan sitede, ''Emniyet kemerini, taşıtın ortasındaki direklerde bulunan ayarlı tutucularından, boya göre ayarlayın. Emniyet kemeri, kesinlikle boyun bölgesi üzerinde olmamalı, kaza sırasında boğulmaya neden olabilir'' deniliyor. 
     Kış aylarında araçlarda elektrik harcamasının arttığı anımsatılan sitede, araçların, zamanı gelmemiş bile olsa kış bakımından geçirilmesi gerektiği belirtiliyor. 
     
     ''SOĞUKTA EL FRENİ ÇEKMEYİN, DONAN CAMA SICAK SU DÖKMEYİN'' 
     Soğuk havalarda aracın el freninin kesinlikle çekilmemesi, eğer çekili unutulmuş ve donmuşsa, araç itilerek sıkışan frenin açılmasına çalışılması gerektiği ifade ediliyor. 
     Dona karşı kapı kolları, elektrikli dikiz aynaları ve antenlerin vazelinle silinmesi önerilen sitede diğer uyarı ve öneriler de şöyle 
     ''Donan cama sıcak su dökülmemeli, cam çatlar. Çeşme suyu, yavaş ama iyi bir buz çözücüdür. Camların dış yüzeyinin antifrizle silinmesi uygundur. İç yüzeylerin sıvı sabunla silinmesi durumunda buğulanma engellenir.'' 
     





</TEXT>
</DOC>
