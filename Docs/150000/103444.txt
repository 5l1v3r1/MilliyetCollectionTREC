<DOC>
<DOCNO> 103444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/23/ekonomi/eko01.html </URL>
<DATE> 2002/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Garih üç dinle anılacak 
</HEADLINE>
<TEXT>

Geçen yıl öldürülen Üzeyir Garih için Aya İrini’de düzenlenen anma töreninde Musevilik, Hıristiyanlık ve Müslümanlığa özgü dini müzikler çalınacak 
     EYLEM TÜRK 

     İşadamı Üzeyir Garih pazar günü anılacak. Geçen yıl 25 Ağustos’ta Eyüp Sultan Mezarlığı’nda bıçaklanarak öldürülen Garih’i anma töreni, Aya İrini’de gerçekleştirilecek. 
     Anma töreni Garih’in kişiliğine uygun bir şekilde organize edildi. Dinler ve toplum katmanları arasında hoşgörü ve iyi niyetin yerleşmesi için yaşamı boyunca çaba sarfeden Garih’in anma töreni, üç büyük dini buluşturacak. 
     
     İnternette de anılıyor 
     Törende Musevilik, Hıristiyanlık ve Müslümanlık’a özgü dini müzikler bir arada çalınacak. Törene Garih’in ailesi, sevenleri ve ona yakın işadamları katılacak. 
     Anma törenleri kapsamında ayrıca Alarko’ya ait internet sitesinde de Garih’e özel bir bölüm ayrıldı. 
     Özgeçmişi, son kitapları ve fotoğrafları ve köşe yazılarının konduğu sitede ayrıca, siyasilerin de Garih ile ilgili görüşleri yeralıyor. 
     
     Çok yönlü bir işadamıydı 
     1929’da İstanbul’da doğan Garih, 1951 yılında İ.T.Ü.’den Makina Yüksek Mühendisi olarak mezun oldu. 1954 yılında İshak Alaton’un teklifi ile iki kişilik Alarko Kollektif şirketi’nin eş ortağı olarak faaliyete başlayan Garih, Alarko Şirketler Topluluğu’nda İshak Alaton’la birlikte Başkanlık görevini yürütüyordu. 
     Alarko’daki görevlerinin dışında Üzeyir Garih TÜSiAD, DEİK, MESS, Loyd Vakfı, Sisav, Rotary, Lions, Propeller, İstanbul Sanayi Odası Meclisi, Turizm Yatırımcıları Derneği, AIESEC ve benzeri yerli yabancı birçok vakıf ve derneklerin yönetim ve danışma kurullarında çalışmıştı. 
     Garih’in Deneyimlerim, Yönetim Teknikleri, Yönetim İlkeleri, Globalleşme sürecinde Türkiye, İş Hayatında Motivasyon adlı birçok kitabı bulunuyor. 
     



 EKONOMİ 


















</TEXT>
</DOC>
