<DOC>
<DOCNO> 144025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/20/son/sontur21.html </URL>
<DATE> 2003/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Boğaziçi Üniversitesi'nde savaş karşıtı eylem... 
</HEADLINE>
<TEXT>

     ABD'nin Irak'a müdahalesi, Boğaziçi Üniversitesi'nde BÜ öğretim üyeleri ile öğrencilerin katıldığı gösteriyle protesto edildi. 
     Üniversitenin Güney Kampusü'nde toplanan öğrenciler ve öğretim üyeleri, ''Savaşa Hayır'', ''Barış Hemen Şimdi'' şeklinde slogan attı. 
     Yaklaşık 70 öğretim üyesinin imzaladığı bildiriyi okuyan Prof. Dr. Vural Altın, bu sabah, Ortadoğu'yu karanlık bir diktatörlükten arındırmayı hedeflemesine rağmen haklılık ve yasallığı belirsiz görünen bir savaşın başladığını söyledi. 
     Prof. Dr. Altın, ''Ülkemiz, kamuoyumuzun vicdanında halen yüzde 90'a yakın ezici bir çoğunlukla reddedilen bir savaşta müttefikimizin yanında yer almak veya dostluğuna büyük değer verdiğimiz bu müttefikimizle ilişkilerimizi zedelemek gibi iki kötü seçenek arasında sıkışmış bir konumda ve kötünün iyisini seçmek durumunda'' dedi. 
     Türkiye'nin savaşa aktif katılması durumunda Ortadoğu ve dünya kamuoyu nezdinde daha da yalnızlaşacağını savunan Prof. Dr. Altın, bununla birlikte AB'den de dışlanacağını ifade etti. 
     Prof. Dr. Altın, Türkiye'nin NATO üyeliğinin ve imzalamış olduğu ikili anlaşmaların zorunlu kıldığı yükümlülükler ötesinde bu savaşa katkıda bulunmamasının orta ve uzun vadeli çıkarlarına daha uygun olacağını kaydetti. 
     BÜ Öğrenci Kulüpleri ve Öğrenci Temsilcilikleri Kurulu adına bir açıklama yapan Burak Köse de, bilgi çağı olarak nitelendirilen bu dönemde üniversitelerin küresel bilgiyi elinde tutan ve üreten kurumlar olarak dünya ekonomi ve politikası içerisinde önemli bir işleve sahip olduklarını vurguladı. 
     Köse, ''Bu pozisyonu ile üniversiteler savaşa değil barışa, silah ve savaş stratejilerine değil insanlığın temel ihtiyaçlarına, kısacası ölüme değil, yaşama hizmet etmelidir'' diye konuştu. 
     Köse, BÜ'de 2 hafta boyunca savaş karşıtı etkinlikler gerçekleştireceklerini söyledi. 
     Açıklamanın ardından ''Iraklı Ana Heykeli'' açıldı. Kampusün içerisinde savaş karşıtı slogan atan öğrenciler, sembolik Bağdat maketini ziyaret ederek, üzerine gül yaprakları bıraktı. 
     Sembolik olarak hazırlanan petrol şehitleri mezarlığını da ziyaret eden öğrenciler, daha sonra Büyük Toplantı Salonu'nda düzenlenen ''Savaşa Karşı Sanat'' sergisini gezdi. 
     





</TEXT>
</DOC>
