<DOC>
<DOCNO> 141374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/08/ekonomi/eko01.html </URL>
<DATE> 2003/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Ünlü borsacıları da vurdu 
</HEADLINE>
<TEXT>

Bir müşterinin Alo Takas’ı aramasıyla ortaya çıkan Data Menkul’deki trilyonluk vurgunda, dolandırılanlar arasında ünlü borsacılarında bulunduğu anlaşıldı 
     SONGÜL HATISARU 

     Data Menkul Değerler’in sahibi İbrahim Sezgin’in dolandırdığı müşterileri arasında piyasanın gedikli oyuncularının da bulunduğu anlaşıldı. "Ayı Fikret" lakabıyla bilinen ünlü bir borsacı ve yatırım kulübü şeklinde çalıştığı arkadaşlarının da dolandırılan müşteriler arasında bulunduğu belirtiliyor. 
     
     Virman yolunu seçti 
     Borsadaki işlemlerinden zarar edince, müşterilerinin hisselerini Anadolu Yatırım’da bulunan eşinin hesabına transfer edip bir bölümünü burada satarak nakte dönüştüren Sezgin’den h l haber alınamadığı belirtiliyor. Sezgin’in, müşterilerinin mallarını virmanladığı aracı kurum olan Anadolu Yatırım’ın da işlemleri dün Sermaye Piyasası Kurulu SPK tarafından geçici olarak durduruldu. 
     Sezgin ve eşinin Anadolu Yatırım’ın kredili müşterisi olduğu iddia ediliyor. Sezgin’in Anadolu Yatırım’da yaptığı kredili işlemlerde teminatını tamamlamak için müşterilerinin mallarını virmanladığı iddia ediliyor. Eğer bu bilgi doğruysa Anadolu Yatırım’ın da açığa düşebileceği iddia ediliyor. Borsanın durgun seyrettiği bir ortamda, dikkat çekmemek için virman yöntemini kullanan Sezgin’in hisse satmak yerine başka hesaplara virman yaptığı konuşuluyor. Data Menkul Değerler’in hesabında para veya hissesi olan 838 müşterisi bulunuyor. 
     
     Borsacılar tepkili 
     Data Menkul’deki yaklaşık 2.5 trilyon tutarındaki vurgun, bir müşterinin Alo Takas’ı arayıp hisselerini kontrol etmesi ve yerinde olmadığını anlaması ile ortaya çıktı. Öte yandan, teknolojik altyapının çok gelişkin olduğu sermaye piyasasında SPK ve İMKB’nin gözetim ve denetim dairelerine karşın bir süredir yürütüldüğü anlaşılan operasyonun erken farkedilmemesi borsa camiasında tepki yarattı. Borsanın içinde bulunduğu trend nedeniyle zor günler geçiren aracı kurumlar bankaların aksine şu ana kadar mali sistemde yaşanan büyük krize karşın sağlam kalmayı başardılar. 
     
     Güvenlik konusu 
     Data Menkul’deki vurgun sektörde güvenlik sorununu yıllar sonra tekrar gündeme getirdiği için borsacılar denetimlerin sıkılaştırılmasını istiyor. Trilyonluk vurgun, yatırımcıların güvenlik unsuruna da önem vermeleri gerektiğini bir kez daha gösterdi. Müşteriler çalışacağı aracı kurumlar için daha seçici davranıp işlem yapmayacakları zaman hesaplarında bulunan mallarına bloke koyabilirler. 
     
Arsan Tekstil’de film gibi oyun...      Data Menkul Değerler’deki operasyonla sarsılan borsa kulislerinde diğer bir gündem maddesi de Arsan Tekstil. Söylentilere göre, Arsan Tekstil hissesini 14 bine kadar çıkarmak için bir anlaşmaya girişen eski borsacı Mateo’nun operasyonu bozulunca işler karışmış. Hisseyi yükselttikten sonra borsadaki trend nedeniyle tahtadan çıkamayan Mateo’nun çalıştığı aracı kuruma borç taktığı konuşuluyor. Aracı kurumun borcun kapatılmasını istemesi üzerine, hesabını kapatamayan Mateo ve arkadaşlarıyla, aracı kurum yetkilileri arasındaki sert tartışmanın sürdüğü söylentileri dolaşıyor. 
     



 EKONOMİ 























</TEXT>
</DOC>
