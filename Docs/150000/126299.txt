<DOC>
<DOCNO> 126299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/23/spor/spo03.html </URL>
<DATE> 2002/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
TATİL HARÇLIĞI 0-1 
</HEADLINE>
<TEXT>

Cim-Bom, 2002’nin son karşılaşmasını Ayhan’ın ustalık kokan golüyle kapadı. Sarı-Kırmızılılar, ligin ilk bölümünü Beşiktaş’ın ardından ikinci sırada noktaladı 
90 dakika      ERHAN TELLİ 

     "Yerli malı, yurdun malı. Herkes onu kullanmalı." Hele bir de ithal mamulleriniz bozuk çıkarsa, ya paraya kıyıp daha yeni modelini alıp kullanmalı, ya da tamir edip, biraz daha kullanmayı denemelisiniz. Sanırız iki maçtır Galatasaray’ın sahaya çıkan on birine bakan herkes değişikliğin farkında. Sarı - Kırmızılı takım, kaleci Mondragon’u saymazsanız, yabancısız oynuyor, ya da oynamak zorunda kalıyor. Eğer aldığınız yabancılar altı aydır sizinle yiyip - içip, yatıp - kalkıyor ve hala uyum sağlayamıyorsa, gözünün yaşına bakmadan ya evine postalarsınız, ya da yedek kulübesine oturtup, beraberce maç seyredersiniz. Seyredeceğiniz maç ise, ancak böyle zevksiz ve rahatsızlık veren bir 90 dakika olur. 
     Maçın başında pozisyonları mı, yoksa Ümit Karan ile Hakkı’yı mı takip edelim şaşırıyoruz. Oyunun kalitesine bakarsanız, Galatasaray gol ümidi Ümit ile onun sırtından düşmeyen Hakkı’yı seyretmek, daha heyecan verici... Dirsekler, yumruklar, tükürükler havada uçuşuyor. Yan hakem de öylece seyrediyor. Metin Tokat, şöyle gözucuyla bir bakıverse, ikisi de kırmızı yiyecek. Onlar kavga etmeye, yeni figürlerle devam ederken, cılız mı cılız Galatasaray atakları da ara sıra Samsun kalesinde yaşanıyor. Bunlardan birinde 12. dakikaya girilirken, Hasan Şaş sağdan ortalıyor, Ayhan biraz da artistik bir voleyle topu dışarıya gönderiyor. 37’de Samsun defansının gelişi güzel uzaklaştırmaya çalıştığı top, Arif’in önüne düşüyor, fırsatçı Arif’in sert şutu kaleciye çarpıp dışarıya gidiyor. Tam ilk yarı bitecek derken, 44’te İgnotov’un uzaktan sert vuruşunu, Mondragon son anda kornere çeliyor, hemen ardından 45. dakikada Ümit Karan’ın karşı karşıya kaldığı pozisyonda direğe gönderdiği topu, Berkant boş kaleye yollayamıyordu. Devre böylece sona erdi. 
     İkinci yarı yine Ümit - Hakkı savaşıyla başlarken, sahneye Ayhan çıktı. 56. dakikada Hasan Şaş’tan aldığı topla ceza sahası içinde iki kişiyi geçen Ayhan, meşin yuvarlağı yerden filelere yolladı ve hayat öpücüğü veren golü attı. 
     69’da Arif’in ara pasında topla buluşan Ümit Karan, maçın başrollerini paylaştığı, en yakın arkadaşı Hakkı ile girdiği ikili mücadelede yerde kaldı, fakat hakem Metin Tokat "Devam" dedi. 75’te İgnotov’un kullandığı korner atışında Ertuğrul kafayı vurdu, auta giden top Galatasaray defansına nefes aldırdı. Maçın son dakikasında Can, sert şutunda kaleyi yokladı. Ancak takımına beraberliği getirecek golü kaydedemedi. 
     Galatasaray, sonuçta üç puanı cebine koyarak, devreyi kazandığı bu altın puanlarla bitirdi. 
     
Gözlerini hırs bürüdü      "Sen kalene bak" 
     ASLAN’DA futbolcuların gözünü hırs bürüdü. Yapılan hataları hazmedemeyen Sarı-Kırmızılılar, dünkü karşılaşmada birbirlerinin yanlışlarını söylerken, adeta kavga etti. Samsunspor’un geliştirdiği bir pozisyonda Ertuğrul’a kafa vurdurduğu için Hakan Ünsal’a kızan Mondragon, arkadaşına bağırdı. Bu kez Hakan da Kolombiyalı kaleciye, "Sen kalene bak" diye çıkıştı. 
     
     "Bir anlık kızgınlık" 
     ARDINDAN da Vedat, savunmadaki arkadaşı Ümit Davala ile ağız dalaşına girdi. Ancak Vedat bunun kavga olarak algılanmaması gerektiğini belirterek, "Saha içinde hepimiz galip gelmek için mücadele veriyoruz. Bu sırada her işyerinde, ailede olduğu gibi tartışmalar çıkabilir. Ama bu anlık bir olaydır" diyerek, bu ağız dalaşının hırstan kaynaklandığını ifade etti. 
     
     Maçın hakemi 
     Tokat vasattı 
     METİN Tokat dengeli bir maç yönetmeye çalıştı ve bunda da birçok kez başarılı oldu. Oyunu durdurmamak için çaba sarfeden ve faul hareketlerini iyi süzen Tokat kartlarını da yerinde kullandı. Ümit Karan - Sinan pozisyonunda penaltı düdüğü çalabilirdi. Bu pozisyondan önce Samsunsporlu Ercan’ın, Ümit Karan’a gösterdiği taban ceza alanı içinde tehlikeli hareket atışını gerektiriyordu. 
     
     Maçın adamı 
     Ayhan’dan mükemmel gol 
     Sahanın yıldızıydı. Takımını üç puanı kazandıran adamdı. Attığı gol ustalık kokuyordu. Hasan Şaş’tan pası aldığı anda topu önüne alışı ve defansı geçişi, sonunda ağları bulan vuruşu alkışları topladı. Gol dışında hem hücuma hem de defansa destek vermek için çok çalıştı ve 90 dakikayı olumlu kapadı. 
     
     Göze batanlar 
     VEDAT Galatasaray’da yeniden eski günlerine dönerken, dün akşam da sahnedeydi. Hatasız bir 90 dakika çıkardı, alkış aldı. 
     BÜLENT Kaptan, tecrübesiyle azmini birleştirip, yüreğiyle oynadı. Maç boyunca ayakta kalan isimlerden oldu. 
     CİHAN Zaman zaman tutuk, zaman zaman etkili oynadı. Ancak istenilen düzeyden oldukça uzak bir görüntü çizdi. 
     ARİF Cim-Bom’un gol umudu, Samsunspor karşısında etkisizdi. Sık sık kaleyi yokladı, ama bir türlü gol bulamadı. 
     HASAN ŞAŞ Bir solda, bir sağda arı gibi çalıştı. Attığı her pasta rakip kalede tehlike yarattı. Golün hazırlayıcısıydı. 
     ERTUĞRUL Maça forvette başladı. Savunmada devam etti. Son dakikalarda yine hücuma çıktı. Elinden geleni yaptı. 
     HAKKI Maç boyunca Ümit Karan’a göz açtırmadı. Müdahaleleri yerindeydi. Savunmada güven veren bir görüntüdeydi. 
     
     Notlar... 
     Galatasaray 18’i bulamadı 
     CHRİSTİAN, Ergün, Balic, Batista, Suat ve Emre Aşık’ın sakatlıkları nedeniyle kadro kurmakta zorlanan Galatasaray, 18 kişilik maç kadrosuna ancak 17 futbolcu koyabildi. İlk 11’de yabancı olarak sadece Mondragon yer alırken, diğerleri kenarda oturdu. 
     
     Sarı - Kırmızılılar stada alınmadı 
     HAFTA içinde Galatasaray taraftarını stada almayacağını açıklayan Samsunspor Yönetimi bunu dünkü maçta uyguladı. Yapılan anonslarla da Sarı - Kırmızılı kaşkol, bayrak ve beresi olan seyircinin içeriye giremeyeceği duyuruldu. 5 otobüs dolusu Cim - Bom taraftarı ise bu uygulamayı protesto etti. 
     
     Yedek Felipe ısınmadan kaçtı 
     KARŞILAŞMAYA yedek başlayan Felipe, arkadaşlarıyla ısınmaya çıktı ancak kısa süre sonra gözden kayboldu. Yedeklerle çalışmayıp doktorla sohbet eden Sambacı, daha sonra kulübedeki yerini aldı. 
     
     Cim-Bom’a 10 gün devre arası tatili 
     GALATASARAYLI futbolcular bugünden itibaren 10 gün süreyle tatile çıkıyor. Yeni yılı aileleriyle birlikte geçirecek olan Sarı - Kırmızılılar, 3 Ocak’ta topbaşı yapacak. Cim - Bom, 5 Ocak’ta da hazırlık kampı için İspanya’ya gidecek. 
     
     Gençlerin gol düellosu 2-2 
     İLK yarının son maçında karşı karşıya gelen Samsunspor ile Galatasaray’ın PAF takımları 2-2 berabere kaldı. İki takımın da eşitliği bozma çabaları sonuç vermedi. 
     
     Ümit Karan tepki gördü 
     KARŞILAŞMANIN son dakikasında oyundan alınan Ümit Karan’ın rakip tribünlerine yaptığı kol hareketi büyük tepki gördü. Sarı - Kırmızılı futbolcu ise, "Samsun-spor taraftarı tuhaf" diyerek yapılan olumsuz tezahürattan yakındı. 
     
     Ercan ve Musa kart cezalısı 
     SAMSUNSPOR’UN iki tecrübeli ismi Musa ve Celil sarı kart cezalısı oldu. Dünkü karşılaşmada kart gören iki futbolcu da ikinci yarının ilk maçı olan Bursaspor deplasmanında forma giyemeyecek. 
     
ASLAN'IN BÜYÜKLÜĞÜSamsun’dan mutlu dönen Teknik Direktör Fatih Terim, ligin ilk yarısındaki kriz ve kaosa rağmen ikinci olmalarını şöyle açıkladı "Bu, Galatasaray’ın büyüklüğünden ileri geliyor." 
     "Sevinemeyiz" 
     SAMSUNSPOR deplasmanından tek golle üç puan çıkaran Galatasaray’ın Teknik Direktörü Fatih Terim, ligin ilk yarısından genel olarak mutlu olmadığını söyledi. Cim-Bom’un zirvede olmadıktan sonra sevinemeyeceğine dikkat çeken Terim, "Yine de bu kadar kaosa, krize rağmen bulunduğumuz konum çok iyi. Bu da Galatasaray’ın büyüklüğünden ileri geliyor" dedi. 
     
     "Transfer yapacağız" 
     SEZON başından bu yana geçen 6-7 aylık süre içerisinde oynanan futbola ve yaşananlara bakarak sağlıklı bir analiz yapma fırsatı bulacaklarını belirten Fatih Terim, şunları söyledi "Bunlara bakarsak takviye yapmak istiyoruz. Araya Noel tatilinin girmesi bir dezavantaj olarak gözüküyor ama yeni gelecek isimleri kampa yetiştirmek için çaba göstereceğiz." 
     
Revivo freni      FENERBAHÇE ile ilişkilerini bozmak istemeyen Galatasaray Yönetimi, Revivo’nun transferine fren koydu. Teknik Direktör Fatih Terim, İsrailli futbolcunun gündeminde bulunmadığını belirtirken, Sarı - Lacivertli yönetici Nihat Özdemir ise "Galatasaray almaktan vazgeçti" ifadesini kullanması dikkat çekti. Avukatını devreye sokan Revivo ise Fenerbahçe Yönetimi’nden gelecek haberi bekliyor. 
     
Bu ne sevgi      Sevgilisinden ayrılmayı hazmedemeyen Samsunlu bir taraftar, "Seni seviyorum" pankartı açarak sahaya girdi ve sesini duyurmaya çalıştı 
     Sahada biri var 
     SAMSUN 19 Mayıs Stadı’nda dün ilginç bir an yaşandı. Maçın son dakikalarına doğru, elinde "Seni seviyorum" pankartıyla saha içine giren Samsunsporlu bir taraftar, yeşil zeminde koşmaya başladı. Önüne geçen polise pankartı kaptıran Kırmızı - Beyazlı seyirci, bu kez emniyet mensuplarından kurtulmak için mücadele verdi. 
     
     Sonunda teslim oldu 
     GÜVENLİK güçlerine zor anlar yaşatan taraftar, bir süre koştuktan sonra polisin jopuyla karşılaşmamak için ellerini kaldırıp, teslim oldu. Maç da bu süre içerisinde durdu. Samsunspor taraftarının, kız arkadaşından ayrılmasını hazmedemediği, ona olan sevgisini anlatabilmek için böyle bir eyleme kalkıştığı öğrenildi. 
     
İstatistik Ümit Karan Topla buluşma 23 İsabetli pas 7 Hatalı pas 5 Şut 6 İsabetli şut 2 Top kaybı 7 Top kazanma 2      
     



 SPOR 
































</TEXT>
</DOC>
