<DOC>
<DOCNO> 124026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/11/son/sontur17.html </URL>
<DATE> 2002/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
DYP'de Genel Başkan adayı sayısı 11'e yükseldi... 
</HEADLINE>
<TEXT>

     DYP'nin 7. Olağan Büyük Kongresi'nde genel başkanlığa aday olduklarını açıklayan 3 yeni isimle birlikte aday sayısı 11'e yükseldi. 
     DYP Genel Merkezi'nde bugün ilk olarak, İstanbul'da ticaretle uğraştığını ve dört yıl önce emekli olduğunu belirten Şaban Yiğit, basın toplantısı düzenledi. 
     Genel başkanlığa adaylığını açıklayan Yiğit, DYP'nin genel seçimlerde barajın altında kaldığını, genel başkan boşluğunu doldurmak için aday olmaya karar verdiğini ifade etti. 
     Yiğit, genel başkanlık seçiminde şansının ne olduğunun sorulması üzerine, ''Bugün genel başkanlığa talibim. Şansımı DYP'nin sayın delegeleri tayin edecek. Şansımı kendim belirleseydim, başkanlığımı şimdiden ilan ederdim'' dedi. 
     DYP Genel Merkezi'nde günün ikinci basın toplantısını, partinin Aydın-Çine ilçe teşkilatından 1970 doğumlu Erdem Alp düzenledi. 
     Genel başkanlığa aday olduğunu açıklayan Alp, büyük kongreden sonra DYP'nin eski günlerine döneceğine inandığını söyledi. 
     Çine'nin sorunlarını partiye duyurmak için aday olduğunu ifade eden Alp, ''Başkan olacağım diye bir iddiam yok. Sorunları dile getirebilirsem, ne mutlu bana'' diye konuştu. 
     Erdem Alp, kongrede diğer adaylardan birinin lehine çekilebileceğini de söyledi. 
     Dursun Atabek, bugün DYP Genel Merkezi'nde genel başkanlığa adaylığını açıklayan üçüncü kişi oldu. 
     Eşi Engin Atabek ile partiye gelen Atabek, Türkiye Asansör Sanayicileri Derneği Genel Başkanı olduğunu, Kuzey Doğu Anadolu'da ve Kafkaslar'da Osmanlı'nın uzun süre hükümranlığını sürdürmüş olan Kıpçaklı Atabek'lerin ataları olduğunu anlattı. 
     Atabek, bir partide milletvekili, bakan ve genel başkan olunabileceğini, ancak lider olmanın o kişinin genleri ile alakalı olduğunu savunarak, ''Onurlu geçmişim ve genlerim, Türkiye'nin merkez partisi olmaya hak kazanmış DYP'de lider olmaya, DYP'nin misyonuna layık olmaya muktedirdir. DYP'yi tek başına iktidara taşıyacak kararlılık, azim ve iradeyle genel başkanlığa adayım'' dedi. 
     DYP'de bugüne kadar Aydın Menderes, Mehmet Ağar, İlhan Kesici, Takiddin Yarayan, Ufuk Söylemez, Mehmet Sena Ekici, Hasan Subaşı ve İnci Çavaş adaylıklarını açıkladılar. 
     DYP'de genel başkan adaylığını resmen açıklayanların sayısı Yiğit, Alp ve Atabek ile birlikte 11'e yükselmiş oldu. 
     





</TEXT>
</DOC>
