<DOC>
<DOCNO> 109444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/25/spor/yurundul.html </URL>
<DATE> 2002/09/25/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Üstünde durulmamalı 
</HEADLINE>
<TEXT>

     Galatasaray dün gece Ali Sami Yen’de çağdaş futbolun gereklerinin tümünü sahaya başarılı bir şekilde yansıtan Barcelona karşısında bir varlık gösteremedi ve üç puanı kaybetti. 
     Sarı - Kırmızılı takım çok zor bir ilk yarı geçirdi. Hücum girişimlerindeki yetersizliğin ve takım savunmasındaki arızaların en önemli nedeni rakibin oyuna sürekli hükmetmesiydi. Barcelona, Dünya’da kolektif uyumu en üst düzeyde olan takımlardan bir tanesi. Teknik Direktör Van Gaal’in kazandırdığı yüksek fizik kondisyon, isabetli pas trafiği, hele Rivaldo gibi vites düşüren yıldızın gitmesiyle daha da çabuklaşan oyun anlayışları Galatasaray’ı bozdu. Yenen gole kadar Galatasaray mücadele ederek pozisyon vermedi. Bölüm bölüm de atak girişimlerinde bulundu. Ama geride hemen çoğalan Barcelona’nın iyi yerleşmiş savunma kurgusu delinemedi. Felipe zamanlamalı paslarını kullanacak ortam bulamadı. Arif de ikili sıkıştırmalarla nefes alamadı. Christian da zaten pasif bir görüntüdeydi. Yenen golden sonra da devre bitimine kadar çok net kale önü tehlikeleri yaşandı. 
     İkinci yarıya Galatasaray, Hasan Şaş ile başladı. Seyircinin de desteğiyle kısa bir süre yüklendi. Ama rakibin çalışılmış ve devamlı tehlike teşkil eden duran toplarından birinde ikinci gol yenince maç da orada bitti. Çünkü Barcelona topa sürekli hükmeden takım olduğundan baskı altına almak mümkün değildi. 
     Bu maç hemen unutulup fazla üzerinde durulmamalı. Artık hemen Brugge maçına kilitlenmeli. Çünkü Galatasaray bu maçı kazandığı takdirde grup ikinciliğini cebine koyar. Ama bu maçtan da ders almak lazım. Fatih Terim’in en büyük yanlışı ilk yarıdaki defans seçimiydi. Sarr savunma yetersizliği olan bir kenar adamı. Oyuna da hiçbir katkı sağlayamadı. Ayrıca Meksikalı Almaguer de Şampiyonlar Ligi için güvenilecek bir oyuncu değil. İlk yarıda Kluivert’in yüzünü arkadaşlarına dönerek atakların olgunlaşmasını sağlaması ve de pozisyonlara girmesi engellenemedi. Bizce Emre’yi mutlak surette hazırlayıp kullanmak gerekir. 
     İtalyan hakem Messina tek kelime ile mükemmel bir yönetim gösterdi. 
     
     



 SPOR 


























</TEXT>
</DOC>
