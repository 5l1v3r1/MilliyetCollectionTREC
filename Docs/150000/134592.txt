<DOC>
<DOCNO> 134592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/02/yazar/sazak.html </URL>
<DATE> 2003/02/02/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Savaş yetkisi 
</HEADLINE>
<TEXT>

     Bakanlar Kurulu, Meclis’e Anayasa’nın 92. maddesindeki "Türk Silahlı Kuvvetleri’nin yabancı ülkelere gönderilmesi veya yabancı silahlı kuvvetlerin Türkiye’de bulunmasına izin verilmesi" istemiyle başvuracak. 
     MGK toplantısı ardından yayımlanan bildiri Bush yönetiminin Irak’a yönelik baskıları "kuzey cephesi" açarak etkili kılmak üzere Türkiye’den beklediği "güçlü sinyalin sonunda verildiği anlamına geliyor. Ankara’da Cumhurbaşkanı Sezer’in başkanlığında askeri ve sivil yönetimi bir araya getiren toplantının yapıldığı saatlerde Washington’da Irak’a müdahalenin iki ateşli savunucusu Bush ile Blair buluşarak, Saddam rejimine "silahsızlanma" konusunda son bir süre tanıyorlardı. 
     Bush’a göre bu süre aylar olmayacak, haftalarla ifade edilecekti. 
     ABD başkentinde Irak’la ilgili 3 takvim öne çıkıyor Colin Powell’ın BM Güvenlik Konseyi’ne yeni kanıtlar sunacağı 5 Şubat. Silah denetçilerinin ek raporunun görüşüleceği 14 Şubat. Ve Mart başında harekat. 
     MGK’nın bundan önceki kararında BM Güvenlik Konseyi’nin denetçi raporlarını ele alacağı 27 Ocak tarihinin beklenmesinden söz edilmişken bu defa "bağlayıcı" bir takvim verilmiyor. Hayli zor kurulduğu anlaşılan uzunca bir paragrafta Türkiye’nin Irak politikasında askercil yanı ağır basan önlemleri netleştiriliyor 
     "Anayasamızın 92. maddesinin aradığı uluslararası yasallık koşullarının gerçekleşmesine bağlı olarak TBMM’ce istenmeyen olası gelişmelere karşı tümüyle Türkiye’nin çıkarlarını korumak üzere gerekli görüşülecek askeri önlemlere işlerlik kazandırılmasına yönelik kararların alınmasını sağlayacak adımların, bir takvim uyarınca hükümet tarafından atılması konusunda tavsiyede bulunulması kararlaştırılmıştır." 
     Hükümet muhtemelen bayram ertesi MGK’nın tavsiyesine uygun bir karar taslağını Meclis’e sunacaktır. 
     Kararın TBMM’den geçmesi AKP grubuna bağlı. 
     AKP liderleri, hükümetin üçüncü ayında "firesiz" grup desteği gereken ilk ciddi sınavı Irak konusunda verecekler. Erdoğan ve Gül milletvekillerini ikna edemezlerse "savaş yetkisi AKP’yi böler " 
     Başbakan Gül, bir aydır "savaşsız bir çözüm" için her yolu denedi, saygın bir uğraş vererek, Ortadoğu ağırlıklı "aktif barış diplomasisi" uyguladı. Ancak sonuçta ABD’nin baştan beri istediği yere gelindi. 
     Savaş kapıda. 
     Türkiye’nin üs ve limanlarının kullanılacağı, ABD askerlerinin kuzey Irak’a gireceği bir savaşın dışında kalmak bu saatten sonra mümkün mü 
     Bu çılgınlığın savaşsız son bulması için hala zaman var. Saddam’la Bush arasındaki inatlaşma dünyayı bir felakete sürüklemeden durdurulabilir. Barış umudu sonuna kadar korunmalıdır. 
     
     







Zurnanın zırt dediği... 


Beykoz paça 


Irak’a ABD için değil, Türkiye için gireceğiz 


Uğur Mumcu, Davos, Porto Alegre 


Gökkuşağı medya 


"Hap Kuşağı"na tepkiler 


En uzun tahtta kalan padişah kim 


Göbek atarak sürünüyoruz 


Turkey hindi - Türkiye 


Savaş yetkisi 


Sen neden daha iyi olasın ki 


Yeni yasayı Sayın "Okuyan"a sorun 


IMF ile anlaşmada gecikmenin bedeli 


Harp kesin fatura belirsiz 


CHP’li Küçük, iGSAŞ’ı Meclis’e getirdi 


</TEXT>
</DOC>
