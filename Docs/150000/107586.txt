<DOC>
<DOCNO> 107586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/14/son/sondun12.html </URL>
<DATE> 2002/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Demokrat Partili ABD'li milletvekili Irak'ta... 
</HEADLINE>
<TEXT>

     Beraberinde üç kişilik heyetle Bağdat'a gelen Demokrat Partili Amerikan milletvekili Nick Rahall, amaçlarının BM silah denetçilerinin Irak'a dönüşü ve barış için çaba sarfetmek olduğunu bildirdi. 
     Rahall, Bağdat'a gelişinde yaptığı açıklamada, ''İnsani bir görev için buradayız. Sadece Irak halkına, sıkıntılarıyla Amerikalıların ilgilendiğini değil, Amerikan halkının çoğunun barış yanlısı bireyler olduğunu göstermek için buradayız'' dedi. 
     Irak hükümetinden yetkililerle yapılmış henüz bir görüşme planlarının bulunmadığını anlatan Rahall, ancak böyle bir olanakları olursa, Irak'ın BM silah denetçilerinin dönüşünü koşulsuz olarak kabul etmesi üzerinde durmayı istediğini belirtti. 
     Aralarında eski senatör James Abourezk'in de bulunduğu heyete başkanlık eden Rahall, silah denetçilerinin Irak'a dönüşünün barış yönünde bir adım olacağını kaydederken, bunun ABD Başkanı George Bush'un Irak lideri Saddam Hüseyin'in devrilmesi istediğini sona erdirip erdirmeyeceği konusunda yorum yapmadı. 
     Rahall, ''Başkan Bush adına konuşamam. Burada bir dışişleri bakanı ya da bir silah denetisi olarak bulunmuyorum. Ben sadece yanıtlanmasını istediğim soruları olan bir kongre üyesiyim'' dedi. 
     Irak'a son yıllarda bir Amerikalı parlamenter tarafından ilk kez yapılan ve Dışişleri Bakanlığı tarafından onaylanan ziyarette, Bağdat'daki hastanelerde de incelemeler yapılması planlanıyor. 
     





</TEXT>
</DOC>
