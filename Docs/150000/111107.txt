<DOC>
<DOCNO> 111107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/04/yasam/yas09.html </URL>
<DATE> 2002/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Ayılana gazoz bayılana limon 
</HEADLINE>
<TEXT>


     Gözlerini keman, klarnet sesleri arasında açmışlar. 26 kişilik orkestra semtin oteli Armada’da sahneye çıkınca keşfedilmeleri uzun sürmedi 
PINAR AKTAŞ İstanbul 
     Dedeleri Selanik’ten göçmüş, İstanbul’a gelip Ahırkapı’ya yerleşmişler. 26’sı da birbiriyle akraba, doğuştan müzisyen. 
     Çoğu, aralarında Zeki Müren ve Müslüm Gürses’in de bulunduğu ünlü sanatçıların arkasında sahneye çıkmış. Ama artık kendileri için çalacaklar. Çünkü Sony Music onları keşfetmiş. 
     Henüz kasetleri çıkmamasına rağmen, lüks gece kulüpleri gibi yerlerde çalmak için hergün yeni bir teklif alıyorlar. Sony’nin yolladığı CD, Paris’in ünlü barı "Buddha"da herkese göbek attırıyor. 
     
     Burada herkes şef 
     Semtleri olan Ahırkapı’daki Armada Otel’in sahibi Kasım Zoto, geçtiğimiz Hıdrellez’de düzenlenen bir gecede çalmaları için 26 kişiyi otele çağırdı. 
     Hiç prova yapmadan sahneye çıkıp, hem eğlendiler hem eğlendirdiler. O kadar güzel tepki aldılar ki Zoto, "Ben sizi profesyonellerin ellerine teslim edeyim" dedi. 
     Ardından Sony Music devreye girdi ve kontratı imzaladı. Onlar şimdi Pulp Fiction’ın bilindik "Misirlou"sunu Roman havasına uyarladıkları enstrümantal şarkılarıyla 9 Ekim’de çıkacak "Ahırkapı" adlı kaset ve CD’lerinin heyecanını yaşıyorlar. 
     26 kişilik bir grupta her kafadan bir ses çıkmaması mümkün mü Onlar için mümkün. Çünkü kendi deyimleriyle "gruptaki herkes şef." Hatta para konusunda bile anlaşmazlıkları yok. 
     
     Demokratik bir grup 
     Grup sözcüsü "Tom" Osman Dursun, şöyle konuşuyor "Romanların nasıl insanlar olduğunu herkes bilir. Özgürlüğümüze çok düşkünüz. Paylaşmayı da insanlara yardım etmeyi de çok severiz. 3 lirayı da 3 milyon doları da bölüşürüz. Bizde 26 kişi de aynı haklara sahip, demokratiğiz." 
     Dursun, Türkiye’yi çoktan aşmış. Grubun idealinin yurtdışında popüler olmak olduğunu söylüyor. 
     Gülay Poyda, grubun tek kadın üyesi. Ailesinin uğraşı olduğu için 15 yıl önce müzikle tanışmış. Değişik yerlerde çalışmış. 25 erkekle aynı grupta çalışıyor ama hiç rahatsız değil. "Hepsi benim kardeşim, ağabeyim. Neticede Romanız. Bizde birbirine yabancılık yoktur" diyor. 
     



 YAŞAM 


















</TEXT>
</DOC>
