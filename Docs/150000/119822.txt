<DOC>
<DOCNO> 119822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/19/son/sontur28.html </URL>
<DATE> 2002/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Nüfus cüzdanları çalındı, habersizce evlendiler 
</HEADLINE>
<TEXT>

     Adana'da, kaybettikleri nüfus cüzdanları kullanılarak ''bilgileri olmaksızın'' evlenen genç kız ve genç adam, mahkemelik oldular. 
     Gaziantep'in Şahinbey İlçesi Sırasöğüt Köyü nüfusuna kayıtlı Emine Ürünlü 24 ile Adana'nın merkez Yüreğir ilçesi Alihocalı Köyü nüfusuna kayıtlı Neşet Tanık'ın 28 , yaklaşık 7 yıl önce, farklı şehirlerde nüfus cüzdanlarını kaybetmeleri, birbirleriyle mahkemelik olmalarına neden oldu. 
     Yeni nüfus cüzdanı çıkarmak üzere Nüfus Müdürlüğü'ne müracaat ettiğinde Neşet Tanık ile evli olduğunu öğrenen Emine Ürünlü, görevli memura, ''hiç evlenmediğini'' anlatmaya çalıştıysa da başarılı olamadı. 
     Bunun üzerine Emine Ürünlü, nikah akdinin yapıldığı Mersin'in altbirim Yenişehir Belediyesi Evlendirme Memurluğu'ndan aldığı belgelerle Neşet Tanık aleyhine 3. Ağır Ceza Mahkemesi'nde dava açtı. Görülen davada, Neşet Tanık, ''nüfus cüzdanının kaybolduğunu ve evlendiğinden habersiz'' olduğunu ispat etmesi üzerine beraat etti. 
     Neşet Tanık da, Mersin 3. Ağır Ceza Mahkemesi'ndeki beraat kararını aldıktan hemen sonra, avukatları aracılığıyla ''evliliğin iptali'' davası açtı. 
     Adana 3. Asliye Hukuk Mahkemesi'nde bugün görülen duruşmaya Neşet Tanık gelmezken Emine Ürünlü hazır bulundu. Duruşma, eksik evrakın tamamlanması amacıyla ertelendi. 
     
     NÜFUS CÜZDANINDA ''BOŞANDI'' YAZARSA KORKUSU 

     Adana Adliyesi'ndeki duruşmadan önce gazetecilere açıklama yapan Emine Ürünlü, nüfus cüzdanını kaybettikten bir süre sonra halıcılık kursuna kayıt yaptırabilmek için yenisini çıkarmak istediğinde olayın ortaya çıktığını söyledi. 
     Köyde yaşadığı için nüfus cüzdanı çıkartmaya gerek duymadığını belirten Emine Ürünlü, ''Nüfus müdürlüğünde evli olduğumu söylemeleri üzerine şok geçirdim. Nüfus cüzdanının üzerinde evli yazacağı için de yenisini almadım. Bugüne kadar kimliksiz dolaştım'' dedi. 
     Emine Ürünlü, verilecek karardan sonra alacağı nüfus cüzdanının medeni hali bölümünde ''boşandı'' yazmasının korkusunu yaşadığını da sözlerine ekledi. 
     Bu arada, Emine Ürünlü ile Neşet Tanık'ın kimliklerini kullanarak sahte evlilik yapan ve evlenme kütüğünde resimleri bulunan kişilerin bulunması içinse araştırmaların sürdüğü belirtildi. 
     





</TEXT>
</DOC>
