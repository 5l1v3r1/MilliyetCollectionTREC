<DOC>
<DOCNO> 129049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/06/son/sondun11.html </URL>
<DATE> 2003/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam Hüseyin ''BM denetimleri tam bir istihbarat çalışması'' 
</HEADLINE>
<TEXT>

     Irak Devlet Başkanı Saddam Hüseyin, ABD'nin olası müdahalesinin sadece Irak üzerinde tehdit oluşturmadığını belirterek, tüm Arap dünyasını ABD'nin izlediği yayılımcı politikaya karşı uyardı. ABD'nin olası müdahalesine karşı mücadele vereceklerini söyleyen Saddam, Arap dünyasına seslenerek, "Büyük bir güç örneği gösteriyor, ulusların kaderi için bir meşale yakıyoruz" dedi ve halkına cihad çağrısında bulundu. 
     Irak ordusunun 82'nci kuruluş yıldönümünde konuşan Irak Devlet Başkanı Saddam Hüseyin, konuşmasına Irak halkının tanrının gücüyle her zaman kanını dökmeye hazır olduğunu belirterek başladı. Askerlerin ve Irak halkının, Tanrı'nın yardımıyla, cennet vaadiyle hiçbirşeyi yapmaktan çekinmemesi gerektiğini belirten Saddam, ABD'nin olası müdahalesini de askerleri için bir "fırsat" olarak değerlendirdi. 
     Irak halkına, "Oynamanız gereken çok büyük bir rol var" diye seslenen Saddam, "Bize dayatılmış büyük zorluklar var. 
     Bu zorluklar bize onur, gurur kazandırıyor. Sadece bugünü kutlamıyor, değerlerimizi anıyoruz. Tüm bunlardan aldığımız inancımızın doktrini, yarın çocuklarımıza ve torunlarımıza da yol gösterecektir" dedi. 
     
     "FİLİSTİNLİLERİN DENEYİMLERİNDEN ÖRNEK ALACAĞIZ" 

     Saddam, konuşmasında bölgedeki en büyük müttefiki olan Filistin'e de değindi. Filistinliler'in deneyimlerinden örnek alacaklarını kaydeden Saddam, Arap dünyasına seslenip, "Büyük bir güç örneği gösteriyor, ulusların kaderi için bir maşale yakıyoruz" diyerek cihad çağrısında bulundu. 
     Irak'ın "kılıcın ve kalemin ulusu" olduğunu söyleyen Saddam, bu nedenle Tanrı'nın her zaman Irak halkının yanında olacağını ifade ederek, Tanrı'nın, düşmanları ise büyük bir utanca boğacağını kaydetti. Saddam, "Düşmanlarımız her zaman utanç içinde olacak, her yılda utançları daha da artacak" dedi. 
     
     "ABD'NİN AMACI KÖRFEZ DÜNYASINI ETKİ ALTINA ALMAK" 

     Saddam, ABD'nin işledikleri suçlarla her zaman büyük bir utanç içinde olacağını belirtirken, Irak'ın ok ve silahlarının da her zaman onları hedef alacağını söyledi. 
     Her mücahidin savaşının, Tanrı'nın yardımıyla düşmanların karşısında olacağını kaydeden Saddam, yaşanan bütün kargaşaya rağmen, Irak halkının mücadeleye devam etmesi gerektiğini söyledi. Saddam, "Şu andaki kargaşayı düşmanlarımız yaratmaktadır. Onların amacı Körfez dünyasını tamamen etki altına almaktır. Bütün bunların içinde siyasi ve askeri müdahale vardır. Bütün kaynaklarımıza egemen olma isteği vardır" dedi. 
     ABD tarafından bu isteklerle sürekli olarak benzer senaryoların ortaya atıldığını belirten Saddam, düşmanın belirli ülkelerin topraklarının işgal etmek istediğini belirtirken, tüm Arap dünyasını ABD'nin izlediği yayılımcı politikaya karşı uyardı. 
     Yıllardan beri Irak'ın üzerinde çeşitli şekillerde baskılar uygulandığını kaydeden Saddam, "Düşmanımız, sürekli makul ve insani olmayan yollar seçmektedir" dedi. 
     Irak'ta bir karmaşa yaratılmaya çalışıldığına dikkat çeken Saddam Hüseyin, ABD'nin tek amacının Siyonist hedeflerine ve petrole ulaşmak olduğunu kaydetti. Saddam, düşmanların bu nedenle Siyonistler'le sürekli olarak işbirliği halinde olduğunu dile getirdi. 
     11 eylül saldırılarının, ABD ekonomisinin ne kadar 
     zayıf olduğunu ortaya çıkardığını belirten Saddam, ABD yönetiminin şimdi Amerikan halkının gözünü ekonomiden ayırarak, başka yerlere yöneltmek istediğini kaydetti. 
     Saddam, ABD politikalarının tüm dünyada büyük bir öfke uyandırdığını belirterek, "ABD, Güvenlik Konseyi'nin açıkladığı yetkilerin önüne geçmeye çalışıyor. Bütün bu yalanları izlemek yerine ve kamuoyunun aldanmasını beklemek yerine, müfettişler şimdi Irak'ı inceliyor. Yetkililerle görüşüyor, belirli alanlarda silah üretip üretilmediğini kontrole çalışıyorlar" dedi. 
     
     "ARAP DÜNYASINI ELE GEÇİRMEK İSTİYORLAR" 

     Saddam Hüseyin, konuşmasında ABD'nin olası müdahalesinin sadece Irak üzerinde bir tehdit oluşturmadığını, tüm Arap halkları üzerinde belirli hedeflere ulaşmak istediğini belirterek, "Müdahale, bütün Arap dünyasında karışıklık yaratmak için yapılıyor. 
     Hedefleri, Arap dünyasını ele geçirmek. Bölgede bir tehdit yaratarak, Irak'a yönelik baskılar arttırılıyor. Bütün bunlar stratejik bir politikanın parçası" dedi. 
     Saddam, konuşmasında Irak halkını da savaşa hazırladı. 
     Beklenen her türlü operasyon ve saldırıya karşı Irak halkına "dayanıklı olmak gerekiyor" diye seslenen Saddam, "Geleceğin güvenli olacağına inanmamız gerekiyor. Tabii ki şimdi düşmanlarımız bir karanlık yaratıyor olabilir. Ancak bizler heşeye hazırlıklıyız. Tanrı her zaman kafirleri yenilgiye uğratacaktır. Ve kendi vatanında bulunanların yanında olacaktır. Her şekilde bütün bunlarla mücadeleye hazırız. 
     Büyük zafer kazanılacaktır. Çünkü zafer her zaman gerçeğin yanında olacaktır" dedi. 
     ABD'nin Irak'ı güç kullanarak silahsızlandırma tehditlerini ''yılan tıslaması ve köpek havlaması'' olarak niteleyen Saddam Hüseyin, ''ABD saldırdığı takdirde halkının ve ordusunun galip geleceğini, çünkü adaletin yanlarında olduğunu'' kaydetti. 
     Irak lideri, ordusunun, ulusu koruma sözünü tutacağını belirtti. 
     Saddam, ABD'nin dikkatleri, İsrail'in Filistinlilere karşı işlediği suçlardan başka yöne çekmek istediğini de savundu. 
     
</TEXT>
</DOC>
