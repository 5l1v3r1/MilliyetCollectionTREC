<DOC>
<DOCNO> 133569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/28/spor/spo06.html </URL>
<DATE> 2003/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Inter, Okan’la doğdu 
</HEADLINE>
<TEXT>

İtalyan basını, Empoli önünde sadece 29 dakika oynamasına rağmen, milli oyuncumuzu Inter’in üçüncü iyi adamı seçti 
     INTER’İN, Empoli’yi 3 - 0 yendiği maçla ilgili olarak İtalyan basınında "Okan girdi, Inter yeniden doğdu" yorumları yapıldı. 61. dakikada oyuna girmesine rağmen, başarısı ile dikkat çeken Okan, üç gol atan Vieri ve Zanetti’den sonra Inter’in en iyisi olarak gösterildi. La Gazzetta dello Sport, "Sağ kanada daha canlılık ve garanti verdi. Bir de ikinci golün asistini yaptı" derken, Corriere dello Sport ’Mücadeleci hırsını tüm takıma yaydı" diye yazdı. 
     LA Repubblica da, Okan’ın sağ kanada gereken isim olduğunu vurguladı. Teknik Direktör Hector Cuper’in değişmezi olan Emre için ise "Durgundu" yorumları yapıldı. Empoli maçında 90 dakika oynayan Emre için gazetelerde "Bundan önceki maçlarda gösterdiği performanslara oranla daha az kararlı ve orta halliydi" denildi. Bu arada maçta kaval kemiği kırılan Almeyda’nın 2 ay sahalardan uzak kalacağı, bir orta saha oyuncusu arayışına başlandığı bildirildi. 
     



 SPOR 
























</TEXT>
</DOC>
