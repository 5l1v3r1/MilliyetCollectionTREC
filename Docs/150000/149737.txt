<DOC>
<DOCNO> 149737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/14/son/sondun52.html </URL>
<DATE> 2003/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Iraklı muhalif Çelebi'den BM'ye sert çıkış.. 
</HEADLINE>
<TEXT>

     Iraklı muhalefet lideri Ahmed Çelebi, ''BM, Fransa ve Almanya'ya Irak'ta iyi gözle bakılmadığını ve bunların Irak'ta oynayacak bir rolleri olmadığını'' söyledi. 
     Fransız Le Monde gazetesine demeç veren Çelebi, ''BM'nin Irak'ta merkezi bir rol oynayacağını sanmıyorum. Bilfiil Saddam Hüseyin'in müttefiki haline geldi'' dedi. 
     ''Fransa ve Almanya'nın da bilfiil Saddam Hüseyin ve rejimine destek verdiğini'' belirten Çelebi, ''Ahlaki açıdan bunlar Irak'ta çok kötü görülüyor. Şimdi nasıl Irak'a gelecekler Iraklılar bunu asla kabul etmeyecektir. Fransa ve Almanya Irak halkına karşı çıkmak için BM'yi kullandı'' diye konuştu. 
     Gelecekteki Irak hükümetinde hiçbir göreve talip olmadığını belirten eski bankacı Çelebi, ''Sadece, tamamen yolsuzlaşmış ve çöküntüye uğramış sivil toplumun yeniden yapılandırılmasına katılmak istiyorum'' dedi. 
     Çelebi, ''Geçici Amerikan hükümeti yoktur. Geçici otorite Iraklılar tarafından seçilecektir ve uzman komite daha sonradan halkoyuna sulunacak anayasa taslağını kaleme alacaktır'' dedi, ancak bu otoritenin ne zaman kurulacağı hakkında bilgi vermedi. 
     





</TEXT>
</DOC>
