<DOC>
<DOCNO> 125046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/16/son/sontur14.html </URL>
<DATE> 2002/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Memur maaş zamları için çalışılıyor... 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, Devlet Personel Başkanlığı'nın, ''personel rejim reformu'' adı altında bir çalışma yaptığını belirterek, Türkiye'de, bu konuda aksayan yönlerin tespit edileceğini bildirdi. 
     Başbakan Yardımcısı Şahin, Türkiye Güçsüzler ve Kimsesizlere Yardım Vakfı Başkanı Gülgen Dural'ı kabulünde, gazetecilerin sorularını yanıtladı. 
     Şahin, ''Acil Eylem Planı''nın nasıl işleyeceği ve ne zaman tam olarak uygulamaya geçeceğine ilişkin soruyu yanıtlarken, acil eylem planına göre 1, 3, 6 ay ve 1 yıl içerisinde yapılması gerekenlerin geçen haftaki Bakanlar Kurulu toplantısında tek madde olarak görüşüldüğünü belirterek, 1 ay içerisinde neler yapılacağının ilgili bakanlara ve bu bakanlıklara bağlı kuruluşlara hangi görevlerin düştüğü konusunda bir çizelge dağıtıldığını bildirdi. 
     Şahin, şöyle konuştu 
     ''Bana bağlı olan Vakıflar Genel Müdürlüğü, Gençlik ve Spor Genel Müdürlüğü ve Devlet Personel Başkanlığı gibi kuruluşlara düşen görev neyse ben onlara talimatımı verdim. Örneğin, Devlet Personel Başkanlığı, bir personel envanteri çıkaracak. Personel rejimi konusunda Türkiye'de aksayan yönlerin tespiti ve bu konuda yeni neler yapılacağı konusunda hazırlık yapmak üzere Devlet Personel Başkanlığı'na görev verildi. Şu anda Devlet Personel Başkanlığı, bu konuda çalışıyor. Personel rejim reformu adı altında bir çalışma, şu anda yapılıyor. Taslak önümüze geldiğinde değerlendireceğiz. Bunun süresi 6 aydır. 6 ay dolmadan yeni personel reformumuz adı altında neler getirmeyi planlıyoruz, bunlar netleşecektir. 
     Hem seçim beyannamemizde hem de hükümet programımızda, devletin daha iyi işleyebilmesi, vatandaşa daha kolay ve ucuz hizmet verebilmesi için neler yapılacağı bulunmaktadır. Vatandaş, bir devlet dairesine gittiğinde işi hemen olmalı ve bu iş yapılırken de çok ucuza mal edebilmeliyiz. Bu iki esasa dayalı bir çalışma yapılıyor. Personel envanteriyle ilgili bana bağlı kuruluşlardan bilgi geldi. Ben de Başbakanlığa gönderdim. Bu konuyla ilgili devlet bakanlarımızdan bir arkadaşımız ilgileniyor. Ayrıca, Hazine'de de bir ünite, bu konuyla ilgileniyor. Bunun genel sorumlusu da Devlet Bakanı ve Başbakan Yardımcısı Abdüllatif Şener'dir.'' Şahin, genel olarak bakıldığında personel fazlası olup olmadığının sorulması üzerine de bazı yerlerde personel fazlası, bazı yerlerde de personel açığı bulunduğunu belirterek, bu dengenin bilgiler toparlandıktan sonra sağlanacağını ve aksaklıkların giderileceğini söyledi. 
     
     MEMUR MAAŞ ZAMMI 
     Memur maaşlarına yapılacak zam oranlarına ilişkin soruyu yanıtlarken de Şahin, bu konuda, birinci derecede Maliye Bakanlığı'nın sorumlu olduğunu söyledi. Maliye Bakanlığı'nın konuya ilişkin bir çalışma yaptığını ifade eden Şahin, Çarşamba günkü Bakanlar Kurulu toplantısına Maliye Bakanı'nın hazırlıklı olarak geleceğini kaydetti. 
     Şahin, ''Ekonomik imkanlarımız dahilinde, 2003 yılı hedefleri açısından kuşkusuz ki memur ve çalışanlarımızın refah seviyesinin nasıl yükseltileceğinin arayışı içindeyiz. Ama imkanlarımızın ne olduğunu en iyi Maliyemiz bilir. Bu konuyla ilgili olarak umuyorum ki yakında bir karar verilir'' diye konuştu. 
     ''ABD'nin isteği üzerine Türkiye'deki 2 üssün incelenmesi için bir karar imzaya açıldı mı '' sorusuna ise Şahin, ''Hayır. Ben herhangi bir şey imzalamadım. Bakanlar Kurulu'nda da böyle bir şey imzalanmış değil'' yanıtını verdi. 
     





</TEXT>
</DOC>
