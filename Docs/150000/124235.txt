<DOC>
<DOCNO> 124235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/12/son/sonspo34.html </URL>
<DATE> 2002/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Avusturya ve İsviçre'de 8 stat şampiyonaya ev sahipliği yapacak 
</HEADLINE>
<TEXT>

     UEFA'nın bugün aldığı kararla Avusturya-İsviçre ortaklığıyla organize edilmesine karar verilen 2008 yılındaki 13. Avrupa Futbol Şampiyonası finallerine, 8 stadın evsahipliği yapacağı bildirildi. 
     Avusturya-İsviçre ortaklığı organizasyon komitesinden verilen bilgiye göre, finallerin yapılacağı kentler ve statlar hakkındaki ayrıntılar şöyle sıralandı 
     AVUSTURYA 
Ernst Happel Stadı-Viyana 50 bin seyirci kapasiteli, açılış töreni, grup maçları, 1 çeyrek final, 1 yarı final ve final maçına evsahipliği yapacak. 
     New Waidmannsdorf Stadı-Klagenfurt 32 bin kişilik statın inşası, 2006 yılında tamamlanacak. Şampiyonanın evsahipliği alınırsa kapasitesinin 40 bin kişiye çıkarılacağı açıklanmıştı. Grup maçları ve 1 çeyrek final maçı oynanacak. 
     Salzburg Stadı-Salzburg İnşa halinde olan 32 bin700 seyirci kapasiteli stadın yapımı, gelecek yıl sonunda tamamlanacak. Grup maçlarına evsahipliği yapacak. 
     Tivoli-New Stadı-Innsbruck 32 bin seyirci kapasiteli. 2004 yılına kadar kapasitesi 15 bin 200 kişi artırılacak. Bunun için çalışmalar sürüyor. Burada grup maçları yapılacak. 
     İSVİÇRE 
Zürih Stadı-Zürih FC Zürih'in Hardturm Stadı'nın bulunduğu bölgede inşa edilecek ve 2006 yılında yapımı tamamlanacak. 30 bin seyirci kapasiteli statta, grup maçları yapılacak. 
     St-Jakob Park Stadı-Basel 33 bin seyirci kapasiteli statta grup maçları ve 1 çeyrek final maçı gerçekleştirilecek. 
     Wankdorf Stadı-Bern Dünyanın en güçlü güneş enerjisi sistemine sahip olacak yeni ulusal stat, 2004'de tamamlanacak. 40 bin seyirci kapasiteli statta grup maçları ile 1 çeyrek ve 1 yarı final maçı yapılacak. 
     Stade De Geneve-Cenevre 30 bin seyirci kapasiteli yeni bir stat. Yapımı 2003'te tamamlanacak. Statta grup maçları gerçekleştirilecek. 
     Avusturya-İsviçre, tanıtım için 110 milyon eurodan fazla harcama yaptı. 
     FUTBOL GEÇMİŞLERİ 
AVUSTURYA 
İlk resmi lig, yalnızca Viyana takımlarının katılımıyla 1911'de kuruldu. 7 yıl sonra Avusturya Futbol Federasyonu yaşama geçirildi. 1949'dan sonra Viyana dışından takımlar lige alındı. Şu anda kayıtlara göre Avusturya'da 2 bin 300 kulüp ve 120 bin futbolcu bulunuyor. 
     İSVİÇRE 
İsviçre Futbol Ligi, Futbol Federasyonu'nun oluşturulmasından 3 yıl sonra 1898'de kuruldu. Ülkede 1451 kulüp ve 89 bin futbolcu var. 
FUTBOLDAKİ BAŞARILARI 
AVUSTURYA 
1934 ve 1954 Dünya Kupası'nda yarı final oynadı. Olimpiyatlarda 1936'da ikinci, 1912 ve 1952'de çeyrek finalist, 1960 Avrupa Futbol Şampiyonası'nda çeyrek finalist oldu. 
İSVİÇRE 
1954'de evsahipliği yaptığı Dünya Kupası'ndan sonra 2. kez büyük bir futbol organizasyonuna evsahipliği yapacak olan İsviçre, Dünya Kupası'nda 1934, 1938 ve 1954'te çeyrek finalist, olimpiyatlarda 1924'te ikinciliği elde etti. 1964 ve 1996 Avrupa Futbol Şampiyonası'nda birinci turda elendi. 

     





</TEXT>
</DOC>
