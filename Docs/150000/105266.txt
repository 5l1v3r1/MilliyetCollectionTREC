<DOC>
<DOCNO> 105266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/02/son/sondun16.html </URL>
<DATE> 2002/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Rum basını "Annan, Sezer ile görüşmek istiyor" 
</HEADLINE>
<TEXT>

     Rum basını, 6 Eylül görüşmeleri öncesinde adadaki diplomasi trafiğine geniş yer verirken, BM Genel Sekreteri Kofi Annan'ın, Cumhurbaşkanı Ahmet Necdet Sezer ile görüşmek istediğini ileri sürdü. 
     Rum Fileleftheros gazetesinin, ''Belçika Modeli Çözüm Hazır'' başlığıyla verdiği haberde, Belçika modeli anayasanın Kıbrıs sorununun çözümünde yapılacak bir anlaşmaya ''temel'' oluşturabileceği belirtildi. 
     ''Güvenilir kaynaklara dayandırılan'' haberde, Belçika modelinin AB içerisindeki sorunlarına rağmen işlediği ve Kıbrıs için mantıklı bir seçenek olabileceği görüşünün BM'ye iletildiği kaydedildi. 
     Belçika Dışişleri Bakan Yardımcısı Neyts'in konuya ilişkin yaptığı açıklamalara yer veren gazete, Belçika'nın, yönetim sistemini taraflara anlatmak için çalışma başlattığını ve tarafların da buna ilgi gösterdiklerini yazdı. 
     Haberde, KKTC Cumhurbaşkanı Rauf Denktaş'ın isteğiyle Belçika modelinin doğrudan görüşmelerde ele alındığı, ancak Denktaş'ın anayasanın tamamı değil sadece bazı unsurları üzerinde durduğuna dikkat çekildi. 
     Fileleftheros, İngiltere'nin Kıbrıs Özel Temsilcisi Sir David Hannay'ın temaslarına ilişkin de, Hannay'ın temel mesajının, sürecin devamı için tarafların egemenlik konusunda adım atmaları yönünde olduğunu belirtti. 
     İngiltere'nin iç ve dış egemenliklere atıfta bulunan formüller geliştirdiğine ve temel unsurun dönüşümlü başkanlık olduğunu yazan gazete, BM ve arabulucuların bu konunun 6 Eylül'de netleşmesini istediklerini yazdı. 
     Gazete, Atina'nın ''To Vima'' gazetesine dayanarak verdiği bir başka haberde de, Genel Sekreter'in Kıbrıs sorununun çözümüyle ilgili bütünlüklü bir belge hazırladığını, ancak liderlere ne zaman verileceğinin kesinlik kazanmadığını kaydetti. 
     Fileleftheros, Annan'ın Paris'e gitmeden önce Cumhurbaşkanı Ahmet Necdet Sezer ile görüşmek istediğini ve bu görüşmede sadece Kıbrıs konusunun ele alınacağını da ileri sürdü. 
     





</TEXT>
</DOC>
