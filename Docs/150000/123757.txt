<DOC>
<DOCNO> 123757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/10/son/soneko25.html </URL>
<DATE> 2002/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
MÜSİAD AB için tarih en geç 2003 olmalı 
</HEADLINE>
<TEXT>

     Müstakil Sanayici ve İşadamları Derneği MÜSİAD Genel Başkanı Ali Bayramoğlu, Türkiye'nin 12 Aralık'ta özel statü değil tam üyelik tarihi beklediğini belirterek, ''Türkiye'nin AB'ye alınmak yerine oyalanmakta olduğunu defalarca duyurduk. Türk halkı ve işletmeleri artık bekleme odasında kalmak istemiyor. En geç 2003 sonu müzakerelerin başlama tarihi olmalıdır'' dedi. 
     Bayramoğlu, Kopenhag Zirvesi öncesi yaptığı yazılı açıklamada, AB'nin tarih vermemesi halinde bunun dünyanın sonu anlamına gelmeyeceğini vurgulayarak, ''AB yolunda 'sonuna kadar' mücadeleden yanayız ancak AB Türkiye'ye tarih vermezse kıyamet kopmaz. Türkiye'nin Kopenhag kriterleri kapsamında yaptığı düzenlemeler Türk toplumunun kendi geleceği içindir'' görüşünü dile getirdi. 
     Avrupa Birliği ülkelerinin 12 Aralık tarihi yaklaştıkça dürüstlük ve samimiyet zaafı göstermelerinin arttığını belirten MÜSİAD Genel Başkanı Ali Bayramoğlu, şunları kaydetti 
     ''40 yıl önce müracaat eden Türkiye bekleme odasında tutulurken 5-10 yıl önce müracaat eden ülkelerin önünün açılması yanlıştır, samimiyetsizliktir. Toplumun ekseriyetinin AB'ye girmeye kararlı olduğu bir ortamda zemini kaybetmeyi göze almak demektir. Türkiye'nin AB üyeliğinden her iki taraf hatta bütün medeniyetler kazançlı çıkacaktır. 
     AB küçük hesaplarla büyük fırsatı kaçırmamalıdır. AB, kriterlerin kağıt üzerinde değil, gerçek hayatta da yerine getirilmesi için Türkiye'ye destek vermeli, samimiyetini gösterip makul bir tarih vermelidir. Türkiyesiz AB, bir anlamda bu bölgeden dışlanmış olacak, Avrupa'nın en genç ve dinamik pazarını kaybedeceği gibi kültürel zenginlikten de yoksun kalacaktır.'' Ali Bayramoğlu, AB Dönem Başkanı Danimarka'nın Başbakanı Anders Fogh Rasmussen ve AB Komisyonu'nun genişlemeden sorumlu üyesi Günter Verheugen'in açıklamalarının ve Türkiye'nin AB'de yerinin ne olacağı tartışmalarının AB'nin samimiyetsizliğini ortaya çıkardığını belirtti. 
     3 Kasım seçimleri sonrası büyük bir kararlılık ve efor sergileyerek AB ülkelerini teker teker dolaşan Recep Tayyip Erdoğan'ın AB yetkililerince ifade edilen bazı olumsuz açıklamalar sonucunda gösterdiği tepkiyi desteklediklerini belirten Bayramoğlu, ''AB-Türkiye ilişkilerinin tek taraflı platonik aşk olarak algılanması yaklaşımının dışına çıkılarak AB'nin yükümlülüklerini hatırlatması açısından anlamlıdır'' ifadesini kullandı. 
     





</TEXT>
</DOC>
