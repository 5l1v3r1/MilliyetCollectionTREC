<DOC>
<DOCNO> 122251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/02/son/sondun06.html </URL>
<DATE> 2002/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz araştırmacı yağmur makinesi yapıyor... 
</HEADLINE>
<TEXT>

     İngilitere'de bir araştırmacı, ''yağmur makinası'' projesi için hükümetten destek aldı. 
     Times gazetesinin haberine göre, Edimbourg Üniversitesi'nden Profesör Stephen Salter, yağmur yağdırmak amacıyla düşündüğü aygıtı geliştirebilmek için resmi makamlara başvurdu ve hükümetten projesi için 105 bin sterlinlik destek kredisi aldı. 
     Times gazetesinin haberine göre, Prof. Salter'ın bulut oluşturmaya yönelik makinası, 60 metre boyunda, yumurta çırpıcısını andıran ve rüzgarla çalışan bir türbin. Tekneye yerleştirilecek türbin, deniz suyunu emip havaya püskürterek yağmur bulutu oluşturacak. 
     62 yaşındaki araştırmacı, aygıtının kurak bölgelere yağmur yağdırılmasını, belli dönemlerde suların yükselmesinin önlenmesini sağlayabileceğini düşünüyor ve bazı meslektaşlarının yağmur projesini küçümsemelerini de önemsemiyor. Gazeteye konuşan Prof. Salter, ''Onlar, demir gemi yapılamayacağını da söylediler, Marconi'nin radyo dalgalarının ufuktan öte gidemeyeceğini de ama hep haksız çıktılar...'' dedi. 
     





</TEXT>
</DOC>
