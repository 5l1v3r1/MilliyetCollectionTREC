<DOC>
<DOCNO> 146984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/02/son/sondun17.html </URL>
<DATE> 2003/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
''ABD, Ankara'ya mali yardımı Türkiye'nin işbirliğine bağlıyor..'' 
</HEADLINE>
<TEXT>

     ABD'de yayımlanan The Washington Post gazetesi, ABD Başkanı George Bush yönetiminin ek savaş bütçesinde Türkiye için yer alan krediye çevrilebilir 1 milyar dolarlık hibe yardımının gerçekleşmesinin, Türkiye'nin bundan sonra Irak'ta işbirliği göstermesine bağlı olacağını yazdı. 
     Gazete, Ankara'da bulunan ABD Dışişleri Bakanı Colin Powell'ın uçakta yaptığı açıklamalara dayanarak, Irak savaşında Türkiye'nin ABD ile acilen işbirliğine girmemesi durumunda, 1 milyar dolarlık yardımın sağlanmasında zorluklar çıkacağını ifade etti. 
     Washington Post, Powell'ın ''Hem ABD yönetiminde, hem de Kongre'de Türkiye'ye karşı hala bir ölçüde hayal kırıklığı var. Kongre'deki insanlar, duruma bakıyorlar ve Türkiye için 1 milyar dolarlık yardımın kabul edilip edilmemesini düşünüyorlar'' sözlerine işaret ederek, ABD'nin, Türkiye ile gelecek günlerde tam işbirliği görmek istediğini belirtti. 
     Gazete, ilk defa olarak Powell'ın açıklamasıyla Türkiye için öngörülen yardım talebinin, Türkiye'nin savaşta işbirliğine bağlandığı görüşünü dile getirdi. Gazete, Powell'ın, Türkiye'nin Kuzey Irak'a asker göndermesine gerek olmadığı yönündeki sözlerine de yer verdi. 
     

     
</TEXT>
</DOC>
