<DOC>
<DOCNO> 145681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/27/son/sondun18.html </URL>
<DATE> 2003/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak Sağlık Bakanı "Savaşın başından beri 350 sivil öldü" 
</HEADLINE>
<TEXT>

     Irak Sağlık Bakanı Ümit Mithat Mübarek, savaşın başından beri 350 Iraklı sivilin öldüğünü belirterek, ABD ve İngiltere'yi ayrım gözetmeden saldırmakla suçladı. 
     Mübarek, yaptığı basın toplantısında, ''Bu şehitlerin ve kurbanların çoğu, kendilerini koruyamayacak durumda olan çocuk, kadın ve yaşlılardır'' dedi. 
     Bağdat'ta son 24 saatteki saldırılarda 36 kişinin öldüğünü, 215 kişinin yaralandığını bildiren Mübarek, ''Görüyorsunuz ki, bu saldırganlar Amerikalılar ve İngilizler ve onların müttefikleri yaşlarına bakmaksızın sivilleri hedef alıyorlar'' diye konuştu. 
     Mübarek, savaşta ölen ve yaralanan sivillerin toplamının 4 binden fazla olduğunu söyledi. 
     Sağlık Bakanı, ABD ve İngiltere'yi kasıtlı olarak sivilleri hedef almakla suçlayarak, Bağdat'ta pazaryerine yapılan saldırının ''ahlaksız askeri saldırıların tipik bir örneği'' olduğunu söyledi. Mübarek, ''Morallerini bozmak için Irak'ta insanları hedef alıyorlar. Ayrım gözetmiyorlar'' dedi. 
     Amerikan ve İngiliz güçlerinin sivil hedeflere misket bombası attığını belirten Mübarek, koalisyon güçlerinin Necef'te bir tıp merkezini bombaladıklarını, bir ambulansa yaptıkları saldırıda şoförün öldüğünü söyledi. 
     Rastgele saldırılara karşın tıbbi stoklarının iyi durumda ve morallerinin yüksek olduğunu belirten Mübarek, özellikle ülkenin güneyinde suyun kirlenmesi yüzünden salgın hastalıklardan korktuklarını dile getirdi. 
     




</TEXT>
</DOC>
