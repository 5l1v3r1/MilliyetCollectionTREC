<DOC>
<DOCNO> 107463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/13/son/sontur15.html </URL>
<DATE> 2002/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan ve Erbakan için kötü haber... 
</HEADLINE>
<TEXT>

     Yargıtay Cumhuriyet Başsavcısı Sabih Kanadoğlu, AK Parti Genel Başkanı Recep Tayyip Erdoğan ile kapatılan RP'nin Genel Başkanı Necmettin Erbakan'ın milletvekili adayı olamayacağını ileri sürerek, Yüksek Seçim Kurulu'na YSK ihbar yazısı gönderdi. 
     Başsavcı Kanadoğlu, bugün YSK Başkanlığı'na Erdoğan ve Erbakan'ın milletvekili olamayacağını ileri sürdüğü 2 ayrı ihbar yazısı gönderdi. 
     Kanadoğlu'nun Erdoğan ile ilgili YSK'ya gönderdiği ihbar yazısı 6 sayfadan oluştu. Erdoğan hakkındaki ihbar yazısının sonuç bölümünde Erdoğan'ın anayasanın 76 2, Milletvekili Seçimi Kanunu'nun 11 f-3, Adli Sicil Kanunu'nun 9 2 maddeleri ile Anayasa Mahkemesi'nin Erdoğan hakkındaki kararı ve YSK'nın daha önce verdiği kararlara atıfta bulunularak Türk Ceza Kanunu'nun TCK 312 2 maddesinden hükümlü Erdoğan'ın milletvekili seçilme yeterliliği bulunmadığından milletvekili adayı olamayacağının karara bağlanması istendi. 
     Erbakan hakkındaki ihbar yazısının sonuç bölümünde de Anayasal ve yasal düzenlemeler, YSK'nın önceki kararları doğrultusunda yine TCK'nın 312 2 maddesinden hükümlü Erbakan'ın milletvekili seçilme yeterliliği bulunmadığından bağımsız milletvekili adayı olarak yaptığı başvurunun reddine karar verilmesi talep edildi. 
     Kanadoğlu, her iki ihbar yazısında da, ''Milletvekili seçilmeye engel mahkumiyeti bulunanın adli sicilden sabıka kaydının silinmesine karar verilmiş olması, seçilmeye engel hükümlülüğü ortadan kaldırmaz ve seçim hukuku yönünden sonuç doğurmaz'' ifadesini kullandı. 
     Başsavcı Kanadoğlu, her iki başvuruyu da ''ihbar'' niteliğinde yaptı. Kanadoğlu, Erbakan hakkındaki ihbar yazısını bağımsız adaylık için başvurduğu Konya İl Seçim Kurulu Başkanlığı'na da gönderdi. 
     Yargıtay Cumhuriyet Başsavcısı Sabih Kanadoğlu, AK Parti Genel Başkanı Recep Tayyip Erdoğan hakkında verilmiş bir beraat kararı ve memnu haklarını iadesine ilişkin kesinleşmiş bir hüküm bulunmadığını bildirdi. 
     Başsavcı Kanadoğlu, Erdoğan hakkındaki ihbar yazısında, Erdoğan'ın milletvekili seçilme yeterliliğini Ceza Hukuku, Anayasa Hukuku ve Seçim Hukuku yönünden irdeledi. Erdoğan'ın Türk Ceza Kanunu'nun TCK 312 2 maddesi uyarınca Diyarbakır 3 No'lu DGM tarafından hapis cezasına çarptırıldığını hatırlatan Kanadoğlu, bu hükmün kesinleştiğini, TCK'nın söz konusu maddesinde yapılan değişikliğin ardından Erdoğan hakkında Diyarbakır 3 No'lu DGM'nin adli sicil kaydının silinme isteminin reddine, Diyarbakır 4 No'lu DGM'nin ise kabulüne yönelik kararlarına yer verdi. 
     Kanadoğlu, ihbar yazısında, Diyarbakır 3 No'lu DGM'nin bu kararını temyiz ettiğini de hatırlatarak, bu temyize ilişkin tebliğnamesinden alıntılar yaptı. Diyarbakır 4 No'lu DGM'nin kararının hukuken ''yok hükmünde'' olduğunu, bu nedenle Diyarbakır 3 No'lu DGM'nin kararının da kesinleşmediğini savunan Kanadoğlu, ''O halde hükümlü Erdoğan hakkındaki mahkumiyet kararı geçerliliğini korumaktadır'' dedi. 
     Yargıtay 8. Ceza Dairesi'nin yaptığı temyiz istemine ilişkin vereceği kararı YSK'ya ivedilikle sunacağını da ifade eden Kanadoğlu, şöyle devam etti 
     ''Kaldı ki TCK'nin 2 2 kararı uyarınca sanığın eyleminin sonradan yürürlüğe giren kanun uyarınca suç olmaktan çıktığını, duruşmalı yapılan yargılama sonunda tartışıp irdeleyen, eski hükmü ortadan kaldıran kesinleşmiş bir beraat kararı bulunmadığı cihetle Diyarbakır 4 No'lu DGM'nin yetki gaspı sonucu verdiği, hukuki değer taşımayan meskur karar niteliği ve sonucu itibarıyla 'Adli Sicil Kaydının Silinmesi' kararıdır. Bu nedenle, Anayasa'nın 76 2, Milletvekili Seçimi Kanunu'nun 11 f-3 ve Adli Sicil Kanunu'nun 9 2 maddeleri ile Yüksek Kurulunuzun istikrarlı biçimde süregelen kararları karşısında adli sicildeki sabıka kaydının silinmesi, milletvekili seçilme yeterliliğini yeniden kazandırmaz. Başka bir deyimle, milletvekili seçilmeye engel mahkumiyeti bulunanın adli sicilden sabıka kaydının silinmesine karar verilmiş olması, seçilmeye engel hükümlülüğü ortadan kaldırmaz ve Seçim Hukuku yönünden sonuç doğurmaz.'' 
     
     ''ANAYASA MAHKEMESİ KARARI HERKESİ BAĞLAR'' 

     Kanadoğlu, daha sonra Anayasa ve Seçim Hukuku yönünden Erdoğan'ın durumunu değerlendirdi. Anayasa'nın 76. maddesinin 2. fıkrasının ve Milletvekili Seçimi Kanunu'nun 11. maddesinin affa uğramış olsalar bile TCK'nın 312 2 maddesinden hüküm giyenlerin milletvekili seçilemeyeceğini öngördüğünü hatırlatan Kanadoğlu, daha sonra af, yargılamanın yenilenmesi, adli sicil sabıka kaydının silinmesi, erteleme, memnu hakların iadesi gibi kavramlar hakkında da bilgi verdi. 
     Erdoğan hakkında verilmiş bir beraat kararının bulunmadığını, Anayasa Mahkemesi'nin 4454 sayılı Basın ve Yoluyla İşlenen Suç ve Cezaların Ertelenmesine İlişkin Yasa ve 4616 sayılı Şartla Salıverilme Kanunu'nun Erdoğan hakkında uygulanamayacağına işaret ettiğini kaydeden Sabih Kanadoğlu, Anayasa Mahkemesi'nin Erdoğan'ın milletvekili seçilme yeterliliği bulunmadığını, bu kararın yasama, yürütme, yargı organlarını, idare makamlarını, gerçek ve tüzel kişileri bağladığını belirtti. 
     YSK'nın 1961 tarihli bir kararında, ''affa uğramış olsa bile'' ibaresi nedeniyle yasaklılık halinin memnu hakların iadesi yoluyla aşılamayacağını açıkça ifade ettiğini anlatan Kanadoğlu, Erdoğan hakkında memnu haklarının iadesinin ilişkin kesinleşmiş bir hüküm de olmadığını ifade etti. 
     
     HASAN CELAL GÜZEL KARARI 

     Başsavcı Kanadoğlu, ihbar yazısında Anayasa Mahkemesi'nin Hasan Celal Güzel'in TCK'nın 312 2 maddesinden aldığı mahkumiyet nedeniyle parti üyeliğinden çıkarılması isteminin reddedildiğini hatırlatarak, kararın bu kişiye ilişkin olarak yapılacak işlemlerde bağlayıcılığının söz konusu olduğunu kaydetti. 
     Anayasa Mahkemesi'nin aynı suçtan mahkumiyet nedeniyle Erdoğan'ın milletvekili seçilme yeterliliği bulunmadığını tespit ederek, Erdoğan'a 4454 ve 4616 sayılı yasa hükümlerinin uygulanamayacağını karar altına aldığını ifade eden Kanadoğlu, Yüksek Mahkeme'nin bu tespit ve kararının bu kişiye yönelik olarak tüm makam, merci ve kişileri bağladığını vurguladı. Kanadoğlu, ''Dolayısıyla adı geçen mahkemenin bir başka kişi hakkında daha önce verdiği 19 Temmuz 2001 sayılı kararın Recep Tayyip Erdoğan ile ilgisi bulunmamaktadır. Aksi halde adı geçen mahkemenin kaldı ki her iki kararın konuları birbirinden farklı olup önceki kararının Erdoğan hakkında da tekrarlanması gerekmekte idi'' dedi. 
     Kanadoğlu, bu nedenle Güzel hakkındaki Anayasa Mahkemesi kararının Erdoğan yönünden emsal teşkil ettiği ve adı geçen hakkında da uygulanması gerektiği yolundaki görüşün geçerliliğinin bulunmadığını kaydetti. 
     Sabih Kanadoğlu, Erdoğan hakkındaki yazısının sonuç bölümünde, Anayasa'nın 76 2, Milletvekili Seçimi Kanunu'nun 11 f-3, Adli Sicil Kanunu'nun 9 2 maddeleri ile Anayasa Mahkemesi'nin Erdoğan hakkındaki kararı ve YSK'nın daha önce verdiği kararları karşısında, TCK'nın 312 2 maddesinden hükümlü Erdoğan'ın, ''milletvekili seçilme yeterliliği bulunmadığından milletvekili adayı olamayacağının karara bağlanmasını'' istedi. 
     
     ERBAKAN 

     Başsavcı Kanadoğlu, kapatılan RP'nin Genel Başkanı Necmettin Erbakan hakkındaki ihbar yazısında ise Erbakan'ın TCK'nın 312 2 maddesinden aldığı mahkumiyet kararının 4454 sayılı Yasa gereğince Diyarbakır 1 No'lu DGM'ce ertelendiğini, aynı mahkemenin adli sicil kaydının da silinmesine karar verdiğini hatırlattı. Mahkemenin bu kararı üzerine Adli Sicil ve İstatistik Genel Müdürlüğü'nün hükümlünün sabıka kaydını sildiğini kaydeden Kanadoğlu, bununun Adli Sicil Kanunu'na aykırı olduğunu savundu. 
     Adli sicil kaydının silinmesine dayanak alınan Diyarbakır 1 No'lu DGM'nin kararının bütünüyle hukuka aykırı olduğunu savunan Kanadoğlu, şöyle devam etti 
     ''4454 sayılı kanunun 2. maddesinde yer alan 'ertelemenin sonuçları' incelendiğinde 'vaki almamış sayılması'nın 4616 sayılı Kanunun 2 son maddesinin yürürlüğe girdiği 22 Aralık 2000 tarihinden itibaren 3 yılın kasıtlı bir cürümden dolayı mahkum olmama şartına bağlı olduğu görülmektedir. O halde hükümlü için 'vaki olmamış sayılma' tarihi şartların yerine getirilmesi kaydıyla 22 Aralık 2003 tarihidir. 
     O halde bu süreyi gözetmeyen ve erteleme ile birlikte adli sicil kaydının silinmesini karar veren mezkur karar tümüyle hukuka aykırıdır.'' Adli sicil kaydının silinmesinin, kaybedilen seçilme yeterliliğini geriye getirmeyeceğine işaret eden Kanadoğlu, Erbakan hakkındaki ihbar yazısının sonuç bölümünde Anayasal, yasal ve YSK'nın daha önceki kararları doğrultusunda Erbakan'ın milletvekili seçilme yeterliliği bulunmadığından, bağımsız aday olarak yaptığı başvurunun reddine karar verilmesini istedi. 
     
</TEXT>
</DOC>
