<DOC>
<DOCNO> 129980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/10/son/sondun22.html </URL>
<DATE> 2003/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Turizm Bakanı Hayatımda limuzine hiç binmedim" 
</HEADLINE>
<TEXT>

     Turizm Bakanı Güldal Akşit, İngiltere'nin başkenti Londra'da düzenlenen ve dünya genelinden 600 büyük firmanın katıldığı ''Boat Show'' fuarı sırasında kendisi ve ekibi için Limuzin kiralandığı yolunda ortaya atılan iddiaların asılsız olduğunu belirterek, ''Ben hayatımda Limuzine hiç binmedim'' dedi. 
     Türkiye'nin ana sponsorluğunu yaptığı Boat show fuarına yüksek ücret ödendiği yolundaki iddiaların da yanlış olduğunu açıklayan Akşit, ''Buraya ödediğimiz ücret KDV hariç sadece 340 bin sterlindir'' diye konuştu. 
     Akşit, her yıl düzenlenen boat show fuarına Türkiye'nin ilk kez 4 yıl önce, 18 metrekarelik bir stand alabilmek için büyük mücadeleler vererek katıldığını belirterek, şöyle dedi 
     ''Ülkemizin üç tarafının denizlerle çevrili olduğunu düşünürsek yat turizminin ve bu sektöre yönelik bir fuarın Türkiye için ne kader önemli olduğunu görürüz. Bu yıl biz bu fuara ana sponsor olarak katılıyoruz. Bize fuar merkezinin tam ortasında 565 metrekarelik bir alan tahsis edildi. 
     Fuar organizasyon komitesi, Türkiye standına gerçek bir marina görüntüsü vermek için burayı 2 milyon galon su ile doldurdu. Teşhir edilen tekneler yüzer durumda oldu. Koca bir deniz fenerinin üzerinde de Türkiye yazıyor. Yani bu önemli fuarın en güzel standı bizim oldu. 
     Bu standta Mevleviler gösteri yapıyor, halk oyunları ekipleri dans ediyor ve fuarın değişik yerlerindeki dev ekranlarda Türkiye'nin tanıtım filmleri gösteriliyor. Bütün bunlara karşılık ana sponsor olarak, bizim ödediğimiz para 340 bin sterlindir. Bu rakam 500 bin sterlinin üzerindeyken pazarlık sonucu bu seviyeye çekilmiştir. Yani basında yer aldığı gibi 650 bin sterlin, 1.2 milyon sterlin gibi rakamlar asla söz konusu değildir. 340 bin sterlin harcanarak uluslararası önemli bir fuarda her gün Türkiye'nin tanıtımı yapılmaktadır.'' Akşit, Fuarın açılışına Türkiye'nin ana sponsor olmasından dolayı bakan olarak kendisinin gittiğini ve açılışta bir konuşma yaptığını ifade ederek, orada bulunduğu dönemde bütün zamanını da fuar alanında tur operatörleri ve basın temsilcileriyle Türkiye'nin tanıtımı için görüşmeler yaparak geçirdiğini söyledi. Kendisine ve ekibine limuzin kiralandığı yolundaki iddiaların asılsız olduğunu vurgulayan Akşit, şöyle konuştu 
     ''Ben hayatımda Limuzine hiç binmedim. Londra'da bize otel fuar merkezi ve havaalanı transferleri için sayın Büyükelçinin aracı tahsis edildi. Ayrıca ekip için bir minibüs kiralandı. Yani ortada Limuzin filan yok.'' Turizm Bakanı Güldal Akşit, yat turizminin üç tarafı denizlerle çevrili bir ülke için teşvik edilmesi gerekli bir sektör olduğunu da vurgulayarak, ''Ben yat turizminin Türkiye için çok önemli bir potansiyel olduğuna inanıyorum'' dedi. 
     





</TEXT>
</DOC>
