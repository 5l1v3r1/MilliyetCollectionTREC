<DOC>
<DOCNO> 141866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/10/son/sontur11.html </URL>
<DATE> 2003/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP milletvekilenden Meclis Başkanı'na destek ve tebrik... 
</HEADLINE>
<TEXT>

     CHP Antalya Milletvekili Osman Özcan, Amerikan askerleri ve bunların araç ve teçhizatların limanlardan sevkıyatı ile ilgili görüntülerden duyduğu tepkiyi dile getiren TBMM Başkanı Bülent Arınç'ı kutladı. 
     CHP'li Özcan, Meclis Başkanı Arınç'a gönderdiği açık mektupta, ''Televizyonlarımızda, Amerikan askerlerinin, araç ve teçhizatlarının ülkemizden geçişi ile ilgili olarak, konuşmalarınızı izledim. Benim tüylerim diken diken oluyor... sözlerinizi dinlerken, benim de tüylerim diken diken oldu. TBMM'nin vermediği bir yetkiyi, kim nasıl veriyor anlamakta zorlanıyorum'' dedi. 
     Osman Özcan, açık mektubunda daha sonra şu görüşleri dile getirdi 
     ''Türk milletvekillerinin limanlarımızı ziyareti engellendiği bir gerçek iken, Amerikan askeri, ağır silah ve teçhizatlarının Türkiye topraklarına girmesi ve topraklarımız üzerinden Kuzey Irak'a geçmesi, Meclisimizin kararına saygısızlık olduğu gibi, aynı zamanda bir Anayasa ihlalidir. 
     Bu davranışlarla, Türk milletinin gururu incinmiştir, TBMM'nin kararı hiçe sayılmıştır, saygınlığına gölge düşürülmüştür. Bu suçu işleyenler kime dayanırsa dayansın, mutlaka hesap vermelidirler. Ülkemizin bir aşiret devleti değil hukuk devleti olduğu bilinci içinde, yüce Meclisimiz buna hemen el koymalıdır. 
     Görüşlerinize aynan katılıyorum. TBMM'nin saygınlığını, onurunu korumakta kararlı ve azimli olan başkanımızı saygılarımla selamlıyor, kutluyorum.'' 
     





</TEXT>
</DOC>
