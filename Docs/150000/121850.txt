<DOC>
<DOCNO> 121850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/29/son/sonspo25.html </URL>
<DATE> 2002/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Göztepe'de, Denizlispor maçı hazırlıkları... 
</HEADLINE>
<TEXT>

     Birinci Süper Futbol Ligi'nde bu hafta Denizlispor ile karşılaşacak Göztepe'de profesyonel şube sorumlusu Halil Kiraz, 1 Aralık Pazar günü yapılacak karşılaşmada hedeflerinin puan almak olduğunu söyledi. 
     Kiraz, yaptığı açıklamada, Denizlispor karşısında, Gaziantepspor maçında sakatlanan Göksel'in oynayamayacağını belirterek, ''Göksel'in eksikliğini hissedeceğiz ama yeri doldurulacak'' diye konuştu. 
     Denizlispor'un iyi bir takım olduğunu belirten Kiraz, ''Hedefimiz Denizlispor'dan puan almak. Denizlispor güçlü bir takım. Denizlisporlu futbolcular UEFA Kupası maçı yorgunluğunu Pazar gününe kadar üzerlerinden atacaklardır. 3 gün uzun bir süre'' dedi. 
     Kendisinin de Göztepe'nin Fuar Şehirleri Kupası'nda başarılı olan kadrosunda yer aldığını hatırlatan Kiraz, ''Olympique Lyon karşısında Denizlispor'u izlerken, sanki zaman tünelinden geçmiş gibi oldum. Denizli halkı takımlarını bağrına basmış. Başarılarıyla mutlu olduk. Denizlispor dün istediği kadar iyi oynayamadı ama bana göre Olympique Lyon'dan daha iyi bir ekip'' diye konuştu. 
     Öte yandan Göztepe'de Göksel, Şenol ve Ahmet'in sakatlıkları nedeniyle Denizlispor karşısında forma giyemeyeceği öğrenildi. 
     





</TEXT>
</DOC>
