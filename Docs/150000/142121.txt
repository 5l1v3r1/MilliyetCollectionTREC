<DOC>
<DOCNO> 142121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/12/guncel/gun20.html </URL>
<DATE> 2003/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Gülen’in avukatı beraat’ peşinde 
</HEADLINE>
<TEXT>

DGM, Gülen’in avukatlarının davanın 5 yıl ertelenmesine itiraz ettiği ’yargılama devam etsin’ başvurusunu reddetti 
     GÖKÇER TAHİNCİOĞLU Ankara 

     Ankara 2 Nolu DGM, hakkındaki davayı Şartla Salıverilme Yasası kapsamına sokarak ertelediği Nur Cemaati lideri Fethullah Gülen’in "dava ertelenmeden yargılamaya devam edilsin" başvurusunu reddetti. Erteleme kararına önceki gün itiraz eden Gülen’in avukatları, dün de bu karara itiraz etti. DGM, yargılamaya devam etme kararı alsaydı, Gülen ya beraat edecek ya da aldığı ceza infaz edilmeden ertelenecekti. 
     
     Yargılama tehdidi 
     Gülen hakkında Terörle Mücadele Yasası’nın 7. maddesi uyarınca "örgüt kurup yönetmek" suçundan açılan davanın önceki gün yapılan duruşmasında, davanın Şartla Salıverilme Yasası kapsamında olduğuna karar verildi. 23 Nisan 1999’dan önce işlenen suçların 5 yıllığına ertelenmesini düzenleyen yasa uyarınca, bu süre içinde yeni bir suç işlenmesi halinde, ertelenen davanın yeniden görüleceği belirtildi. 
     Gülen’in avukatları ise Şartla Salıverilme Yasası’nın 4758 nolu yasayla değiştirilen 1. maddesi uyarınca bu karara itiraz ederek, erteleme kararının müvekkillerini yargılama tehdidi altında bıraktığını, yargılamanın sürdürülerek Gülen’in beraatının kararlaştırılmasını istedi. 
     
     Talebi reddetti 
     İtirazı değerlendiren mahkeme, 21.5.2002’de çıkan yasa uyarınca 3 aylık sürede başvuru yapılmadığını belirterek, bu talebi reddetti. Gülen’in avukatları ise üst mahkeme kabul edilen Ankara 1 Nolu DGM’ye başvurarak karara itiraz etti. Ankara 1 Nolu DGM, itirazı reddederse Gülen’in beraat etme şansı ortadan kalkacak. İtirazı kabul ederek yargılamanın devamına karar vermesi halinde ise 2 Nolu DGM’nin bu kararın bozulması için Adalet Bakanlığı’na başvurma eğiliminde olduğu ifade edildi. 
     
     
     



 GÜNCEL 






















</TEXT>
</DOC>
