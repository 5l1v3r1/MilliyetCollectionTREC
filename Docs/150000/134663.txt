<DOC>
<DOCNO> 134663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/02/son/sontur27.html </URL>
<DATE> 2003/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP Genel Başkanı ABD ile Saddam aynı kefeye konulamaz 
</HEADLINE>
<TEXT>

     ANAP Genel Başkanı Ali Talip Özdemir, Türkiye'nin müttefiki ABD ile ''terörü koruyan, Türkiye'ye hasmane tutum içinde olan Saddam Hüseyin''i aynı kefede değerlendirmenin mümkün olmadığını söyledi. 
     ANAP'ın, Kızılcahamam'da 2 gün süren Merkez Karar ve Yürütme Kurulu MKYK toplantısı sona erdi. 
     Toplantıya ilişkin değerlendirmelerde bulunan Özdemir, ANAP için bir yol haritası hazırladıklarını ifade etti. 
     Toplantıda, 3 Kasım 2002 seçimlerinin de değerlendirildiğini belirten Özdemir, ''ekonomik krizle birlikte ANAP'ın halktan koptuğunu ve inandırıcılığını kaybettiğini, bu nedenle seçimlerden böyle bir sonuç aldıklarını'' anlattı. 
     Özdemir, MKYK üyesi 50 kişinin, 81 ili tek tek dolaşacağını, halkın ayağına gideceklerini söyledi. 
     Hükümetin uygulamalarını takip amacıyla komiteler oluşturduklarını belirten Özdemir, hükümetin uygulamalarına bakıldığı takdirde, verilen sözlerin tam olarak yerine getirilemediğinin görüldüğünü savundu. 
     
     IRAK 

     Bir soru üzerine, Irak konusunu da değerlendiren ANAP lideri Özdemir, Irak ve Kıbrıs konusunda hükümetin daha tutarlı olması gerektiğini söyledi. 
     Özdemir, Irak'ta savaş olmasını istemediklerini vurgulayarak, ''Türkiye'nin Irak halkının demokrasiye kavuşmasını istemesi, Kuzey Irak'ta değişik oluşumların meydana gelmesini arzulamaması halinde mutlaka masada yerini alması gerekiyor'' dedi. 
     Türkiye'nin müttefiki ABD ile ''terörü koruyan, Türkiye'ye hasmane tutum içinde olan Saddam Hüseyin''i aynı kefede değerlendirmenin mümkün olmadığını belirten Özdemir, müdahale karşısında Türkiye'nin mutlaka müttefikiyle birlikte yerini alacağını söyledi. 
     Irak'a müdahale konusunda ABD'nin kararlı göründüğünü kaydeden Özdemir, Türkiye'nin de tarafsız kalmaması gerektiğini dile getirdi. 
     Özdemir, Türkiye'nin her türlü olasılığı göz önünde bulundurarak, yarın bir savaş çıkacakmış gibi eylem planının hazırlıklı olması gerektiğini kaydetti. 
     Bu konuda hükümetin çok sesliliği bırakması gerektiğini ifade eden Özdemir, Dışişleri Bakanlığı, Başbakan Abdullah Gül ve AK Parti Genel Başkanı Recep Tayyip Erdoğan'dan farklı sesler çıktığını savundu. 
     Özdemir, ''363 milletvekilli tek başına bir hükümete benziyor mu Bu belediye başkanlığına benzemez'' diye konuştu. 
     Kıbrıs konusuna da değinen Özdemir, Türkiye'ye 60 kilometre uzaklıktaki KKTC'nin stratejik öneminin büyük olduğuna işaret etti. 
     





</TEXT>
</DOC>
