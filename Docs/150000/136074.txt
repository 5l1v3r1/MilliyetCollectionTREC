<DOC>
<DOCNO> 136074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/09/son/soneko05.html </URL>
<DATE> 2003/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Pamukta üretim düşüyor tüketim artıyor 
</HEADLINE>
<TEXT>

     Pamukta bu sezon üretimin düşmesi, tüketimin ise yükselmesi bekleniyor. 
     İzmir Ticaret Borsası İZTB uzmanlarının hazırladığı rapora göre, dünyada bu sezon üretimin yüzde 10 azalarak 19.3 milyon tona, tüketimin ise yüzde 2.5 oranında artarak 20.7 milyon tona ulaşabileceği belirtildi. 
     Raporda pamuk ekim alanlarının azalış göstermesine rağmen verimliliğin artması nedeniyle 2001-2002 sezonunda son 10 yılın en yüksek üretim düzeyine çıkıldığı kaydedildi. 
     2001-2002 sezonunda, tüketimin de ilk defa 20 milyon tonu aştığı kaydedilen raporda, 1980-1981 sezonunda 9 milyon ton olan dünya pamuk ticaret hacminin, 2001-2002 sezonuna kadar yüzde 40 oranında artarak 12.6 milyon tona ulaştığı hatırlatıldı. 
     Üretici ülkelerin uyguladığı destekleme programlarının arttığı bildirilen raporda, Brezilya, Çin, Mısır, Yunanistan, Meksika, İspanya, Türkiye ve ABD'de, devlet yardımlarının bu sezon tahmini olarak 4.4 milyar dolara yükseldiği belirtildi. 
     Raporda, daha önce pamuk üreticilerine destekleme uygulamayan Arjantin, Benin, Kolombiya, Fildişi Sahili, Hindistan ve Mali'nin de üreticilerine acil yardım vermek zorunda kaldığı kaydedilen raporda, ''Düşük fiyatlar karşısında, pamuğa düşük oranlarda destek veren ya da destekleme uygulanmayan ülkelerde, üreticiler büyük sıkıntılarla karşı karşıya kalmaktadırlar'' denildi. 
     Özellikle ABD ve Yunanistan'ın destekler sayesinde üretimini hızla artırdığına dikkat çekilen raporda, pamuk fiyatlarının düşmesine neden olan bu desteklerin devam etmesi halinde bu iki ülkeden yapılan ithalatın da artacağı kaydedildi. 
     Raporda, şu ifadelere yer verildi 
     ''Genel olarak ülkemiz tarım politikalarının ve özellikle de son derece kritik bir durumda olan pamuk politikalarının, dünyadaki bu gelişmeler dikkate alınarak yeniden belirlenmesinde yarar vardır. Aksi taktirde, ülkemiz açısından iyi bir gelir ve istihdam kaynağı olan tekstil ve konfeksiyon sektörlerinin hammaddesi pamukta tümüyle dışa bağımlı hale gelmemiz kaçınılmazdır.'' 
     





</TEXT>
</DOC>
