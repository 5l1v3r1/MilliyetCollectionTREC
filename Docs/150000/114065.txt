<DOC>
<DOCNO> 114065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/20/son/soneko01.html </URL>
<DATE> 2002/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Türker "İşçi ve bağkur emeklilerinin maaşları düzeltilecek" 
</HEADLINE>
<TEXT>

     Devlet Bakanı Masum Türker, işçi ve Bağ-Kur emeklilerinin maaşlarının düzeltileceğini bildirdi. 
     Bakan Türker, konuya ilişkin yaptığı açıklamada, işçi ve Bağ-Kur emeklilerinin emeklilik maaşlarının satın alma gücü bakımından emekli memurların maaşlarının altında kaldığını belirterek, şunları söyledi 
     "Memurlara yapılan 100 milyonluk zamdan uygulanmaya başlayan 75 milyon lirası, memur emeklilerinin maaşlarına yansımıştır. Geri kalan 25 milyon liralık zammın emekli maaşlarına yansıması 2003 yılı içinde olacaktır. Bu yıl içinde emekli memurların maaşlarına yapılan bu ara zam, emekli işçilere göre satın alma güçlerini artırmıştır. 
     İşçi ve Bağ-Kur emeklilerinin satın alma güçlerinde doğan bu eksikliğin giderilmesi gerektiği açıktır. Diğer taraftan işçi ve Bağ-Kur emeklilerine, yılbaşından bu yana enflasyona bağlı olarak cüzi zamlar yapılmaktadır. 
     Yasalar, yıl sonu itibariyle bu yapılan cüzi zamların toplamıyla, memurlara yapılan zammın arasındaki farkın hükümet tarafından karşılanabileceğini belirtmektedir. Bu, yasal olarak kullanılarak, işçi ve Bağ-Kur emeklilerinin maaşları düzeltilecektir. 
     Bu konuda kaynak ihtiyacı hesaplandıktan sonra bütçe disiplini içinde, uygulanan program çerçevesinde işçi ve Bağ-Kur emeklilerine bu zam yapılacaktır. Bu zam onların yasal hakkıdır." 
     





</TEXT>
</DOC>
