<DOC>
<DOCNO> 142426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/13/son/sondun10.html </URL>
<DATE> 2003/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
''Bridget Jones'', Marilyn Monroe oluyor... 
</HEADLINE>
<TEXT>

p    ''Bridget Jones'un Günlüğü'' filmiyle üne kavuşan ve ''Chicago'' müzikalindeki rolüyle Oscar ödülüne aday gösterilen Renee Zellweger'in beyazperdede şansı iyice açıldı. Güzel yıldız, sinemanın efsane sarışı Marilyn Monroe'yu canlandırmak için görüşme masasına oturdu. 
     Internetteki ''peoplenews'' sitesinin haberine göre, Monroe'yu keşfeden fotoğraf sanatçısı Bruno Bernard'ın hayat hikayesinin konu edildiği filmdeki ''Marilyn Monroe'' rolü Zellweger'e teklif edildi. 
     Bruno Bernard'ın filmin yapımcılığını üstlenen kızkardeşi Susan Bernard, Los Angeles'ta güzel yıldız ile biraraya geldi. Zellweger'in Monroe rolü için ''biçilmiş kaftan'' olduğunu belirten Bernard, ''O, 'Chicago' müzikalinde bir harikaydı. Bence, Marilyn Monroe rolü için Renee'den iyisi bulunamaz'' açıklamasında bulundu. 
     Renee Zellweger, ''Bridget Jones'un Günlüğü-2'' filmi için önümüzdeki aylarda kamera karşısına geçmeye hazırlanıyor. Ünlü yıldız, eğer getirilen teklifi kabul ederse bu filmin ardından Monroe projesinin çekimlerine başlayacak. 
     Marily Monroe, 5 Ağustos 1962'de aşırı dozda uyuşturucu alarak yaşamını yitirmişti. ''Erkekler Sarışınları Sever'', ''Bazıları Sıcak Sever'' gibi filmlerle efsaneleşen Monroe, hayata veda ettiğinde 32 yaşındaydı. 

     
</TEXT>
</DOC>
