<DOC>
<DOCNO> 106264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/07/son/sondun16.html </URL>
<DATE> 2002/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Rum basını "Kofi Annan'dan kritik mesajlar" 
</HEADLINE>
<TEXT>

     BM Genel Sekreteri Kofi Annan'ın, dün Paris'te KKTC Cumhurbaşkanı Rauf Denktaş ve Rum Yönetimi lideri Glafkos Klerides'le yaptığı görüşmelerde, ''anlaşın, çünkü zaman bitiyor'' yönünde kritik mesajlar verdiğini yazan Rum basını, görüşmelerin toprak ve egemenlik konularında al-verle yoğunlaştırılmasının beklendiğini kaydetti. 
     Fileleftheros gazetesi, Annan'ın kendi çözüm çerçevesini vermede kararlı olduğunu ifade ederek, Genel Sekreter'in iki tarafa baskı uygulayarak daha esnek olmalarını istediğini kaydetti. 
     Annan'ın, önümüzdeki aylarda Kıbrıs konusunda bir anlaşmaya varılabilmesi için liderlerin hangi konularda taviz vermeleri gerektiğine işaret ettiğine dikkati çeken gazete, ''Edinilen bilgilere göre Kofi Annan'ın tavsiyeleri, egemenlik ve toprak yetki karşılığı toprak mantığı daha yoğun şekilde gündeme geliyor gibi ana konularda al-ver yolunu açıyor'' ifadelerine yerverdi. 
     Genel Sekreter Annan'ın şahsen devreye girişlerinin, Aralık ayına kadar bir çözüm olması için geriye sayımın işareti sayıldığı yorumunu yapan gazete, Annan'ın, 3-4 Ekim New York'ta yapılacak görüşmeden sonra her iki lidere de kapsamlı çözüm çerçevesi sunacağı imasında bulunduğunu yazdı. Gazete, BM'nin çözüm çerçevesinin hazır olduğunu, yapılacak yoğun görüşmelerde yeni unsurlar ortaya çıkarsa, üzerinde değişiklik yapılacağını savundu. 
     Haravgi gazetesi, görüşmeleri, ''al-ver, anayasa ve toprak görüşmeler odağında'' başlığıyla okuyucularına duyururken, Politis gazetesi, ''Annan'ın Cumhurbaşkanı Denktaş'tan öze ilişkin ve süreçle ilgili, özellikle de toprak konusunda somut adımlar talep ettiğini'' yazdı. 
     Mahi gazetesi, ''Kofi Annan dizginleri ele alıyor'', Cyprus Mail gazetesi de, ''Fırsatı Yakalama Zamanı'' başlıklarını kullandı. 
     





</TEXT>
</DOC>
