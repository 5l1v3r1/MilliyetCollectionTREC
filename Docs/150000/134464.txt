<DOC>
<DOCNO> 134464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/01/son/sondun02.html </URL>
<DATE> 2003/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Afganistan'daki Türk askerleri dönüyor... 
</HEADLINE>
<TEXT>

     Afganistan'ın başkenti Kabil'in güvenliğini sağlamak amacıyla 8 aydır Uluslararası Güvenlik Destek Gücü ISAF bünyesinde görev yapan Türk askerlerinin geri dönüşü başladı. 
     Afganistan'ın başkenti Kabil'de ISAF bünyesinde görevini başarıyla tamamlayan Türk askerlerinden 199 kişilik ilk birlik, bugün Kabil'den ayrıldı. 
     ISAF Komutanı Tümgeneral Hilmi Akın Zorlu, ilk Türk personelinin intikali dolayısıyla Kabil Havaalanı'nda düzenlenen törende yaptığı konuşmada, ''Ulu Önder Atatürk ve Gazi Emanullah Han'ın temellerini attığı ve miras bıraktığı Afgan Türk dostluğunu pekiştirdiklerini ve unutulmaz dostluklar yarattıklarını'' söyledi. 
     Zorlu, Türk askerlerine hitaben, ''Birliklerimizin görev bölgelerinden ayrılışı esnasında yerel halkın topluca sergilediği üzüntü ve sizleri gözyaşlarıyla uğurlamaları, buna en büyük örnektir. Siz sadece Afgan halkının sevgisi ve saygısını değil, uluslararası toplumun da takdirini kazandınız'' dedi. 
     Türk askerlerinin intikali, devir teslim töreninin yapılacağı 10 Şubat'tan 17 Şubat'a kadar devam edecek. 
     





</TEXT>
</DOC>
