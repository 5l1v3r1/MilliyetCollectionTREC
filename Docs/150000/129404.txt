<DOC>
<DOCNO> 129404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/08/siyaset/asiy.html </URL>
<DATE> 2003/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Yargıtay Başsavcısı’ndan sürpriz açıklama Siirt’ten aday olamaz 
</HEADLINE>
<TEXT>
Erdoğan yakasını kurtaramıyor 
Genel seçimdeki adaylığı YSK tarafından reddedilen AKP liderinin, "3 Kasım seçiminin devamı olduğu gerekçesiyle" Siirt’ten milletvekili adayı olamayacağı savunuldu 
     ANKARA Milliyet 

     Yargıtay Cumhuriyet Başsavcısı Sabih Kanadoğlu, genel seçimdeki adaylığı YSK tarafından reddedilen AKP Genel Başkanı Recep Tayyip Erdoğan’ın, "3 Kasım seçiminin devamı olduğu" gerekçesiyle Siirt’ten de milletvekili adayı olamayacağını savundu. Kanadoğlu, Anayasa’da Erdoğan’ın önünü açmak için yapılan değişikliğin, "yeni isimlerin aday olamayacağı Siirt seçiminde uygulanamayacağını, Erdoğan’ın ara seçim beklemesi gerektiğini" kaydetti. 
     Yazılı açıklamasında YSK’nın Siirt seçimine ilişkin aldığı kararları anımsatan Kanadoğlu, "Milletvekili Seçimi Kanunu’nun MSK 16. maddesine göre, aynı seçimde birden fazla seçim çevresinde aday olmanın mümkün olamadığını" bildirdi. 3 Kasım seçiminde aday gösterilen kimselerin Siirt seçiminde aday gösterilemeyeceğini savunan Kanadoğlu, görüşüne gerekçe olarak YSK’nın "Siirt seçiminin ara seçim değil, 3 Kasım seçiminin devamı ve tekrarı niteliğinde olduğuna" ilişkin kararını gösterdi. Kanadoğlu, YSK’nın "boşalan aday listelerine yeni isim bildirilir" görüşünün de yanlış olduğunu vurguladı. MSK’nın 25. maddesine göre aday listelerinin doldurulmasının gerekmediğini kaydeden Kanadoğlu, bu gibi durumlarda, listede bir alt sırada bulunan kişinin öne kaydırılması gerektiğini ifade etti. Kanadoğlu böylece, Erdoğan’ın listedeki adayların istifası durumunda aday gösterilemeyeceğini savundu. 
     Erdoğan’ın Anayasa değişiklikleriyle kazandığı milletvekili seçilme yeterliliğinin Siirt’te yapılacak seçim için geçerli olmadığını da vurgulayan Kanadoğlu, şunları kaydetti 
     "01. 01. 2003 tarihinde 30 yaşını dolduran bir vatandaşın Siirt ilinden aday olması söz konusu olmadığı gibi 3 Kasım seçiminden sonra yapılan yasal değişikliklerle seçilme yeterliliğine kavuşanların da buradan aday olabilmesi söz konusu değildir." 
     
     



 SİYASET 















</TEXT>
</DOC>
