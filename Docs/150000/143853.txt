<DOC>
<DOCNO> 143853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/20/son/sondun30.html </URL>
<DATE> 2003/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Barzani ''Türk ordusu sınırı geçerse çok büyük acılar olabilir'' 
</HEADLINE>
<TEXT>

     Irak Kürdistan Demokrat Partisi'nin lideri Mesud Barzani, ''Türk hükümetinin kaygılarını gidermek için her şeyi yaptıklarını ama Türk ordusunun sınırı geçmesi halinde büyük acıların olabileceğini'' öne sürdü. 
     Barzani, İtalyan Corriere della Sera gazetesine verdiği demeçte, ABD'nin Irak'ı bombalamasının ardından ''demokratik ve zengin bir Irak federal devleti beklediklerini'' söyledi. 
     ''Eğer Türkler, dedikleri gibi insani yardım amaçlı olarak kuzey Irak'a girerse ne olur '' sorusu üzerine Barzani, ''Ankara hükümetinin kaygılarını gidermek için her şeyi yapıyoruz. Her türlü garantiyi vermeye hazırız. Ama tüm bunlar yetmez ve Türk askerleri sınırı geçerse çok büyük acılar olabilir'' dedi. 
     Barzani, Irak yönetiminin kendilerine saldırma gibi bir düşünceye sahip olmadıklarına inandıklarını, istediklerinin ''öç değil, rejim değişikliği'' olduğunu ifade etti. 
     Savaş dolayısıyla mülteci akınıyla ilgili olarak Barzani, ''Halk, kimyasal ve biyolojik saldırıdan korkuyor. Ordumuz, bir toprak istilası olmayacağını garanti edebilecek yetenekte ama birkaç füze atılması ihtimalini göz ardı edemeyiz. Bunun olası olmadığını düşünüyorum ama sivilleri durdurma sorumluluğunu üzerime alamam'' dedi. 
     Barzani, olası bir kimyasal veya biyolojik saldırıya karşı ''bu kez ellerini boş tutmayacaklarını saldıracaklarını'' iddia etti. 
     Bu arada, Irak Kürdistan Yurtseverler Birliği IKYB lideri Talabani ve ABD ile ilişkilerini değerlendiren Barzani, ''Talabani hatasını anladı ve şimdi çok iyi işbirliği içindeyiz. ABD için şu anda yaptıklarından memnunum. Çıkarlarımıza sahip olana ve ortak sorunlarımızı çözene kadar birlikte mükemmel çalışacağımıza ikna oldum. Fakat birşey herkes için açık olmalı biz hiç kimsenin oyuncağı değiliz ve olmayacağız da. Amerikalıların bile'' diye konuştu. 
     Barzani, ''Bağımsızlıktan vazgeçecek misiniz '' sorusuna da ''Hiçbir Kürt meşruluktan ve insanlık düşü olan bir vatana sahip olmaktan vazgeçmeyecek. Ama arzu ettiklerinle bunları başarma yeteneğin arasında fark var. Yaşadığımız hayattaki koşullar ve tecrübeler bizi realist ve olası bir hedef olan federalizme doğru itiyor'' cevabını verdi. 
     

     
</TEXT>
</DOC>
