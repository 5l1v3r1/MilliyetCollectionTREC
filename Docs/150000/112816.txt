<DOC>
<DOCNO> 112816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/14/spor/spo00.html </URL>
<DATE> 2002/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Adım adım hedefe 
</HEADLINE>
<TEXT>

Şenol Güneş, gruptan lider çıkacaklarını ve ilk üç maç için planladıkları dokuz puana çarşamba gecesi bu kez iyi futbolla ulaşacaklarını söyledi 
     Avantaj korunacak 
     MİLLİ Takım Teknik Direktörü Şenol Güneş, gruptan lider olarak çıkmayı hedeflediklerini, Makedonya karşısındaki kötü futbolu çarşamba gecesi unutturacaklarını söyledi. Üç maçta hedefledikleri dokuz puana ulaşarak avantajlarını koruyacaklarını kaydeden Güneş, "Makedonya önünde erken gol bizi çok etkiledi. Takımın pas yüzdesi düştü. Bu yüzden bloklar arasında uyumsuzluk yaşandı" ifadelerini kullandı. 
     
     Kötü zemin etkiledi 
     ZEMİNİN kaygan ve kötü olmasının da hataları doğurduğunu sözlerine ekleyen Ay - Yıldızlı ekibin hocası, "Oyuncularımın bir anda morali bozuldu. Ancak çabuk toplandık" dedi. Güneş, İngiltere maçının şimdiden gündeme getirilmesinin de yanlışlığına değindi, "Artık herkes biliyor ki, Dünyada takımlar arasındaki fark çok azaldı. Çözülmeyen sistem yok. Büyük takımların farkı az hata yapmalarıdır" diye konuştu. 
     
Üçüncüler bir araya geldiler      Fotoğraf Hüseyin Yavuz 

     Dünya Kupası Finalleri’nde üçüncü olan A Milli Takım’ı, İspanya’da yapılan Fox Kids Turnuvası’nda Dünya üçüncülüğünü yakalayan Beşiktaş Koleji ziyaret etti ve başarılar diledi. Millilere çiçek veren minik futbolcular, Şenol Güneş’ten bol bol imza aldılar, fotoğraf çektirdiler. 
     
Bu bana yetmez’      MEHMET DEMİRCAN 

     PERFORMANSI her geçen gün biraz daha artan, İspanya Ligi’ndeki müthiş formunu Milli Takım’a da taşıyan Nihat Kahveci, komple bir oyuncu olmak istediğini, bu yüzden daha çok çalışmasının şart olduğunu belirtti. Genç golcü, "Şu anki konumum bana yetmez, daha fazlasını istiyorum" ifadesini kullandı. 
     MİLLİ formanın kendisi için büyük önem taşıdığını söyleyen Nihat, "10 dakika bile oynasam, bu bana mutluluk verir. Ancak takımın vazgeçilmezi olmak için elimden geleni yapıyorum" dedi. Yıldız oyuncu şut tekniğini geliştirmek için İspanya’da her gün bir saat özel çalıştığını da kaydetti. 
     
Dersimiz Makedonya      AVRUPA Şampiyonası Grup Elemeleri’nde A Milli Takım’ın Makedonya’yı yenmesine karşın ortaya konulan kötü futbol teknik kadroyu harekete geçirdi. Teknik Direktör Şenol Güneş, Makedonya maçında yapılan hataları Ay - Yıldızlı futbolcularla birlikte masaya yatırdı, bir kez daha maçın kasetini izlettirip, uyarılar yaptı. 
     TECRÜBELİ hoca, "Kazanma hırsınızı kutluyorum. Ancak ilk yarıda yapılan pas yanlışları ve hatlar arasındaki kopukluklardan herkesin ders aldığını sanıyorum. Elbette bunları hep birlikte konuşacağız, tartışacağız, tekrarlanmasını önleyeceğiz" diye konuştu. Güneş ayrıca, Makedonya karşısında yapılan bireysel hataların fazlalığına da dikkat çekti. 
     
Aman dikkat      DÜNYA ve Avrupa Şampiyonası elemelerinde şu ana kadar dört gün arayla yaptığı maçlarda üst üste iki galibiyet alamayan A Milli Takım, Liechtenstein karşısında bu şanssızlığını yenmeye çalışacak. Makedonya’dan üç puanla dönen Ay - Yıldızlı ekip çarşamba gecesi de galibiyete ulaşırsa şeytanın bacağını kıracak. 
     
Talihsiz tablo 10 Ekim 1998 Türkiye - Almanya 1-0 14 Ekim 1998 Türkiye - Finlandiya 1-3 4 Eylül 1999 K.İrlanda - Türkiye 0-3 8 Eylül 1999 Moldova - Türkiye 1-1 7 Ekim 2000 İsveç - Türkiye 1-1 11 Ekim 2000 Azerbaycan - Türkiye 0-1 24 Mart 2001 Türkiye - Slovakya 1-1 28 Mart 2001 Makedonya - Türkiye 1-2 2 Haziran 2001 Türkiye - Azerbaycan 3-0 6 Haziran 2001 Türkiye - Makedonya 3-3 1 Eylül 2001 Slovakya - Türkiye 0-1 5 Eylül 2001 Türkiye - İsveç 1-2      



 SPOR 






























</TEXT>
</DOC>
