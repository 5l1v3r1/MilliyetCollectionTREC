<DOC>
<DOCNO> 104470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/28/son/sontur12.html </URL>
<DATE> 2002/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan "Çocuklarım avanta değil burs alıyor" 
</HEADLINE>
<TEXT>

     AKP Genel Başkanı Tayyip Erdoğan, çocuklarının "Arkadaş bursu" ile yurtdışında eğitim görmesi ile ilgili sorulara sert tepki göstererek, "Çocuklarım avanta değil, burs alıyor" dedi. 
     Bir süre önce ANAP'tan ayrılan, eski İçişleri bakanlarından Kastamonu milletvekili Murat Başeskioğlu, Genel Merkez'de düzenlenen bir törenle AKP'ye katıldı. 
     Tayyip Erdoğan, törende gazetecilerin sorularını yanıtlarken, çocuklarının, "Arkadaş bursu" ile yurtdışında eğitim görmelerine ilişkin sorulara, bir yanlışlık içinde olmadığını bu konudaki yanlışı medyada gördüğünü söyledi. Bu konunun "pişirilip, pişirilip önüne getirilmesinden rahatsız olduğunu" belirten Erdoğan, "Çocuklarım bu ülkede eğitim ve öğretim özgürlüğü noksan olduğu için oralarda okuyorlar" dedi. Sosyoloji okuyan kızının üniversitede, hem Müslüman Öğrenciler Birliği'ne, hem de Türk Öğrenciler Birliği'ne üye olduğunu, bunun bile eleştirildiğini kaydeden Erdoğan, "Müslüman olmak suç mu" diye sordu. Amerika'da 5 bin üniversite bulunduğunu, çocuklarının öğrenim gördüğü üniversitenin 43'üncü sırada olduğunu, bu üniversitenin bulunduğu yerin, alkol ve bazı ahlaki bozuklukların yaygın olarak görüldüğü bir bölge olması nedeniyle, kızının da bu tür davranışlar içinde olduğunun iddia edildiğini belirten Erdoğan, "Ben de yasal yollara başvuruyorum. Benim kızım hiçbir ahlaki olmayan davranış içinde olmamıştır. 
     Çocuklarımla takdir ediyorum" şeklinde konuştu. Türkiye'de birçok iş adamının öğrencilere burs vererek yurtdışında öğrenim görmelerini sağladıklarını kaydeden Erdoğan, "Bu olayları insani açıdan değerlendirirseniz, çok farklı bir tablo ortaya çıkar. Benim çocuklarım avanta almıyor, burs alıyor" dedi. 
     
     ÇİLLER'İN GİRİŞİMİ PROVAKASYON 
     Tayyip Erdoğan, seçimlerin ertelenmesi girişimleri çerçevesinde DYP Genel Başkanı Çiller'in bu kez de gensoru ile Hükümet'in düşürülmesini gündeme getirdiğinin hatırlatılması üzerine de "Biz böyle bir düşünceyi siyasi etik olarak doğru bulmuyoruz. Türkiye artık 3 Kasım'a kilitlendi. Yeni bir Hükümet meselesi ile uğraşamaz. Bu milletin iradesine saygısızlıktır. Seçimlerle ülkenin başına gelecek olan yeni millet iradesini engellemek isteyenler provakatif hareketler içindedir. AKP bu tür hareketler içinde yer almayacaktır" dedi. Erdoğan, Başbakan Bülent Ecevit'in demokratik solculara çağrısını değerlendirirken de, "Artık herkes formasını giymiş, siyasi meydandaki yerini almıştır. Herhalde kendi durumlarını izah etmeye çalışıyorlar. AKP'nin bu tür yeni durumlarla ilgisi yoktur. 
     Artık, Türkiye'de AKP'yi farklı gösterme gayretleri içinde olanların da bu durum nerede olduklarını gösteriyor. Yok oluş içindeler" görüşünü savundu. 
     Tayyip Erdoğan, ANAP'tan dün istifa eden Erkan Mumcu'nun ne zaman AKP'ye katılacağına ilişkin bir soruya da "Eylül'ün 11'ine kadar umut yolculuğunun kadrosuyla buluşacağız. İnşallah bizleri izlemeye devam edeceksiniz" karşılığını verdi. Erkan Mumcu'nun hafta sonuna kadar AKP'ye katılacağı öğrenildi. 
     Başeskioğlu da törendeki konuşmasında, 3 Kasım seçimlerine gidilirken, büyük buluşmaların yaşandığını belirtti. Başeskioğlu, "Ekonomimiz dışarıdan ipotekli ellere teslim edilmişken, siyaseti de dışarıdan dizayn etme gayretleri var. Bizler, yerli ve milli bir duruş sergilemek zorundayız. Bu duruşun adresi de halkın büyük teveccüh gösterdiği AKP'dir" dedi. Değişik siyasi partilerden teklif aldığını belirten Başeskioğlu, en doğru katkıyı AKP'de yapacağına inandığı için bu partiyi tercih ettiğini bildirdi. 
     





</TEXT>
</DOC>
