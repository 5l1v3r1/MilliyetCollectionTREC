<DOC>
<DOCNO> 122143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/01/son/sonspo07.html </URL>
<DATE> 2002/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor'un boynu bükük... 
</HEADLINE>
<TEXT>

     Bursaspor Kulübü Teknik Asbaşkanı Nurettin Karayaka, 8 haftadır galibiyet alamadıklarını belirterek, ''Altay'ı yenerek kötü gidişe dur demek istiyorduk, olmadı'' dedi. 
     Nurettin Karayaka, yaptığı açıklamada, yaşanan sorunların ardından 2 oyuncunun kadro dışı bırakılması ve teknik direktör Nejat Biyediç'in yerine göreve Erdoğan Arıca'yı getirmek gibi takım üzerinde radikal kararlar aldıklarını, ancak bu kararların ilk hafta bekledikleri sonucu vermediğini söyledi. 
     Altay maçında takımın istedikleri düzeyde futbol oynayamadığını anlatan Karayaka, Erdoğan Arıca'nın henüz futbolcuları tam olarak tanıyamadığını, bu nedenle takım üzerinde istediği şeyleri uygulamakta güçlük çektiğini dile getirdi. 
     Karayaka, yaşanan olumsuzlukların ardından futbolcuların halen üzerlerindeki stresi atamadığını ifade ederek, ''Altay maçında iyi oynamadık. Değerlendiremediğimiz gol pozisyonları vardı. Ancak, topu çerçevenin içine atamıyorsan konuşmak yersiz. Altay'ı yenerek kötü gidişe dur demek istiyorduk, olmadı'' diye konuştu. 
     Takımın başarısız sonuçlar almasında sakat futbolcu sayısının fazla olmasının önemli etken olduğunu vurgulayan Karayaka, bu oyuncuların düzelmesiyle takımın yeniden eski formunu yakalayacağına inandığını sözlerine ekledi. 
     





</TEXT>
</DOC>
