<DOC>
<DOCNO> 108895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/21/son/sontur25.html </URL>
<DATE> 2002/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller, İstanbul'da Anadolu yakasında şehir turu attı... 
</HEADLINE>
<TEXT>

     DYP Genel Başkanı Tansu Çiller, Mehmet Ali Bayar ve Yıldırım Akbulut'un da aralarında bulunduğu milletvekili adaylarıyla İstanbul'un Anadolu Yakası'nda seçim otobüsüyle tur attı. 
     Üsküdar'dan ''Ana'' adlı seçim otobüsüne binen Çiller ve milletvekili adayları, buradan partililerin oluşturduğu konvoyla yola çıktılar. 
     Üsküdar, Kadıköy, Bostancı ve Bağdat Caddesi'nde tur atan Çiller ve milletvekili adayları otobüsün içinden el sallayarak vatandaşları selamladılar. Bağdat Caddesi'nden minibüs yoluna giren konvoy, buradan Kartal, Pendik ve Tuzla'yı gezdi. 
     Bu arada, ''Ana'' adlı seçim otobüsü, Kartal ve Pendik'in ara sokaklarında manevra yapmakta zorluk çekti. 
     Yol boyunca halkı selamlayan Çiller ve adayların seçim turu, Ümraniye'de sona erdi. 
     Halkın yoğun olduğu bazı yerlerde otobüsten inerek vatandaşlarla el sıkışan Çiller, Tuzla'da ise üzerinde ''DYP'' yazan ve partililer tarafından kurban edilmek istenen koçu bağışlayarak kesilmesine izin vermedi. 
     Yaklaşık 5 saat süren tur sırasında Çiller, Mehmet Ali Bayar ve diğer adaylar, Maltepe'de alınan simitleri otobüste yiyerek karınlarını doyurdular. 
     





</TEXT>
</DOC>
