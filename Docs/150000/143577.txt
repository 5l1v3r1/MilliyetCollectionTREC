<DOC>
<DOCNO> 143577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/19/yazar/cemal.html </URL>
<DATE> 2003/03/19/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Barış toplumu haline gelmek 
</HEADLINE>
<TEXT>

     Hiçbir iktidar yoğurdum kara demez. Hele yeni iş başına gelmişse hiç demez. Hükümet programları her zaman parlak bir gelecek tablosu çizer, nurlu ufuklar vaat eder. 
     Bu açıdan Başbakan Erdoğan’ınki de farklı değil. Çıtayı yükseğe koyuyor. Birçok sözü kulağa, akla hoş. İnsana keşke dedirtiyor. 
     Örneğin bir cümlesi 
     "Barış toplumu haline gelmek." 
     Kim istemez barış toplumu halinde yaşamayı. Aş ve iş sorunu çözülmüş, gelecek kaygısından kurtulmuş, demokrasi ve hukuk devletinin nimetlerinden yararlanmaya başlamış, hak ve özgürlükler düzeninde evrensel çıtayı yakalamış bir Türkiye’yi hepimiz yıllardır özlüyoruz. 
     Keşke 
     Tayyip Erdoğan, partisinin kimliğini yeni muhafazakar demokrat çizgi diye tanımlıyor, Türk siyasetine yeni bir soluk getirme iddiasıyla sahneye çıktıklarını belirtiyor. 
     Toplumdaki farklılık ve çeşitlilikler’in korku ve tedirginlik nedeni olmasına karşı çıkıyor. Bunların doğal olduğunu, zenginlik ve yaratıcılık kaynağı olarak kabul edilmelerini istiyor. 
     Siyasette kutuplaşmayı, çatışmayı ve gerilimi reddettiklerini söylüyor. Siyaseti bir uzlaşı alanı olarak gördüklerini, sayısal güç’e değil, toplumsal mutabakat’a dayanan yeni bir siyaset anlayışına sahip olduklarının altını çiziyor. 
     Dayatmacı, tek tipçi, buyurgan, sosyal mühendisliği temel alan siyaset anlayışının kendilerine ters olduğunu söylüyor. Bireyin devlet karşısında korunması için sivil toplum örgütlerinin geliştirilmesi gerektiğine değiniyor. 
     Ve bir söz veriyor 
     Yeni anayasa... 
     Bu yeni anayasanın katılımcı ve özgürlükçü olacağını, hem muhalefetle hem de bütün değişik toplum kesimleriyle görüşülerek ve güçlü bir toplumsal meşruiyete dayalı olarak yapılacağını belirtiyor. 
     Siyasal partiler ve seçim yasalarını en geniş danışma mekanizmalarını çalıştırarak değiştireceklerini, seçilme yaşını 25’e indireceklerini, küçük ama etkin, güçlü bir devlet kuracaklarını söylüyor. 
     Sonra adalet reformu... 
     Merkezi devlet reformu... 
     Bireyi devlet karşısında soyut, silik, korumasız olmaktan kurtarmak... Vatandaşın bilgi edinme yasası’nı çıkartmak ve devlet düzeninde sır alanını daraltmak... 
     Pazar ekonomisini sürdürmek... Özelleştirme... Dışa açılmak... Enflasyonu tek haneye indirmek... Yoksulluğu yenmek... 
     AB yolunda yürümek... 
     ABD ile işbirliği... 
     Siyasete saygınlık kazandırmak... 
     İyi güzel. 
     Bir barış toplumu haline gelmek için gerekli çok şey var Başbakan Tayyip Erdoğan’ın programında. Dileriz, geçmişteki birçok hükümet programı gibi kağıt üstünde güzel laflar olarak kalmaz bu program da... 
     Söyledikleri inşallah gerçekleşir, hayata geçer, ne iyi olur. 
     
     







Saddam nasıl ölecek 


Hiiiç enseyi karartmayın... 


Firmaya teslim 


Amaç çatışması 


Barış toplumu haline gelmek 


Yabancı dille eğitim 


Euroyu kim sevdi 


18 Mart’a bakın hele 


Çıkarlar öne çıkınca... 


Liderlerin deneği olduk 


Başbakan gazete okumazmış... Varsın okumasın 


Kılavuzu piyasa olanın... 


Yeni Amerikan Yüzyılı Projesi 


Harp zammı simit’ten başladı 


Gönül, ABD’yi yumuşatmak için devrede 


</TEXT>
</DOC>
