<DOC>
<DOCNO> 134127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/30/son/sonspo13.html </URL>
<DATE> 2003/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe... Kemal Benim için yeni bir hayat başlıyor... 
</HEADLINE>
<TEXT>

     Fenerbahçe'nin Gaziantepspor'dan transfer ettiği Kemal Arslan, ''Benim için yeni bir hayat başlıyor'' dedi. Kemal, Ümit Milli Futbol Takımı sponsorlarından Sarar giyim firmasının kıyafet tanıtımına katıldı. 
     Antalya'dan İstanbul'a öğle saatlerinde gelen genç futbolcu, havalimanından Nişantaşı'ndaki Rumeli Sarar Shop mağazasına geçip, adeta bir medya ordusu karşısında firmanın kıyafetlerini tanıttı. 
     Kemal, tanıtımın ardından Fenerbahçe'ye transferi ile ilgili soruları da yanıtlayarak, ''Her şeyden önce benim için yeni bir hayat başlıyor. Her şey yeni olacak. İnşallah bu yenilikler içerisinde ben de kendime yer bulup, Fenerbahçe'yi sezon sonunda şampiyonluğa ulaştırırız. Biliyorum ki Fenerbahçe'nin 55 bin kişilik muhteşem bir korosu var. Taraftarın da desteğiyle sezon sonunda mutlu sona ulaşacağız'' dedi. 
     Kemal Arslan, kıyafet tanıtımının ardından, resmi sözleşme imzalamak için kulüp binasına gitti. 

     
</TEXT>
</DOC>
