<DOC>
<DOCNO> 106416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/08/son/sontur14.html </URL>
<DATE> 2002/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
20 harflik soyadı... ''Uçarturnagurbetgezerdiyardiyarellerde'' 
</HEADLINE>
<TEXT>

     Diyarbakır'ın Dicle İlçesi'nde yaşayan bir ailenin, nüfus cüzdanına zor sığan ''Uçarturnagurbetgezer'' olan soyadı 20 harften oluşuyor. 
     Dicle İlçesi'nin Kocaalan Köyü'ne bağlı Acar mezrasında yaşayan bir ailenin soyadı, daha önce Akçakaya iken şair ruhlu dedeleri Ahmet Akçakaya tarafından ''Uçarturnagurbetgezerdiyardiyarellerde'' olarak değiştirildi. Ancak Nüfus Müdürlüğü'nce çok uzun bulunan soyadı ''Uçarturnagurbetgezer'' olarak kısaltıldı. 
     Babasıyla aynı adı taşıyan Ahmet Uçarturnagurbetgezer, babasının memleketinden çok uzakta kaldığını ve birçok ili gezdiğini belirterek, daha sonra köyüne dönerek evlendikten sonra Akçakaya olan soyadını değiştirdiğini söyledi. 
     ''Uçarturnagurbetgezerdiyardiyarellerde'' olarak değiştirilen soyadını nüfus müdürlüğünün uzun bulması nedeniyle ''diyardiyarellerde'' kısmının çıkarıldığını anlatan Uçarturnagurbetgezer, soyadından dolayı zaman zaman zorluklar yaşadıklarını kaydetti. 
     Soyadından dolayı işlemlerinin uzadığını da belirten Ahmet Uçarturnagurbetgezer, şöyle dedi 
     ''Babam çok şair ruhlu olduğu için, bu soyadını seçmiş. Sabıka kaydını almak için başvurduğumda işlemler yaklaşık 3 ay sürdü. Soyadımı söylediğimde önce inanamıyorlar. Yazması zaman aldığı için tepki gösterenler bile oluyor. Bazen soyadımı söylediğimde onlarla dalga geçtiğimi düşünüyorlar. Önce şaşırıyorlar. Sonra kimliği gösterince gülmeye başlıyorlar. Ayrıca soyadı kimliğe zor sığıyor. Daha önce elle yazıldığı için kimliğe sığdırılmaya çalışılıyordu. Şimdi bilgisayarla yazılıyor. Bilgisayarla sığmadığı için 'Uçarturnagurbetg.' şeklinde yazılıyor.'' Uçarturnagurbetgezer, babası vefat ettikten sonra soyadının kendilerine miras kaldığını ve zaman zaman soyadından dolayı zorluk çekmelerine karşın, soyadlarını değiştirmeyi düşünmediklerini bildirdi. 
     Ailenin büyük oğlu Mahir Uçarturnagurbetgezer 24 ise sürücü belgesi almak istediği zaman soyadından dolayı zorluk çektiğini bildirerek, ''Başvurduğumda önce inanmadılar. Git bir daha bak. Böyle soyadı olmaz dediler. Sonra araştırınca inanmak zorunda kaldılar'' dedi. 
     





</TEXT>
</DOC>
