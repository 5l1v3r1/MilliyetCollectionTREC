<DOC>
<DOCNO> 113467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/17/son/soneko16.html </URL>
<DATE> 2002/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Toskay Seçimden önce işçi çıkarma yok 
</HEADLINE>
<TEXT>

     Devlet Bakanı Tunca Toskay, IMF'nin 4. gözden geçirmenin tamamlanması için öne sürdüğü dört koşuldan biri olan KİT'lerdeki atıl istihdam sorunun 3 Kasım'dan önce çözülmesinin mümkün olmadığını söyledi. 
     Toskay, basın toplantısında, KİT'lerdeki atıl istihdam sorununun nasıl çözüleceği sorusuna, "Pratik ve gerçekçi olmak lazım. 3 Kasım'dan evvel böyle bir sorunun şu anda fiilen çözülmesi mümkün değildir" karşılığın verdi. 
     Bu bağlamda erken seçimin ekonomiyi ve programı etkilemeyeceğini savunan eski Devlet Bakanı Kemal Derviş'e de göndermede bulunan Toskay, "Erken seçime gidildiğinde ekonomik programın hiç etkilenmeyeceğini söyleyenler vardı. Bu soruyu onlara da sorsanız çok iyi olur" deiye konuştu. 
     Toskay, IMF'nin uyarıları arasında yer alan kamu maliyesi üzerindeki harcama baskısının azaltılması kapsamında hangi önlemlerin alınacağına ilişkin soruya karşılık da IMF'nin bu konuyu Hazine ve Maliye Bakanlığı ile konuşmuş olabileceğini söyledi. Toskay, harcama baskısının azaltılması yönünde hükümete getirilip, ortak karar alınmış bir önlemin bulunmadığını kaydetti. 
     
     "SERBEST ATIŞ BAŞLADI" 
     Toskay, seçim ortamına girilmesine bağlı olarak mükelleflerin, SSK affı geleceği varsayımıyla primlerini ödemekten kaçındığı yönünde saptamalar bulunduğunun anımsatılması üzerine "Şu anda serbest atış başlamış durumda. Meydanlarda vaat edilmeyen hiçbir şey kalmadı. Havadaki kuş, denizdeki balık bile vaat ediliyor" diye konuştu. 
     Toskay, 4. gözden geçirilmenin tamamlanması için öne sürülen dört koşulun ne zaman tamamlanacağı yolundaki soruya da şu yanıtı verdi 
     "Dördüncü gözden geçirme ile ilgili bütün doküman ekonomi ve Maliye bürokrasisinin önüne geldiği zaman bunun üzerinde çalışılır. Seçimlerden sonra yeni hükümet kuruluncaya kadar bu hükümette değerlendirilir. Bu doküman netleşip, kesinleşir. Bu nedenle söz konusu dokümanın netleşip bizim önümüze gelmesi lazım." 
     





</TEXT>
</DOC>
