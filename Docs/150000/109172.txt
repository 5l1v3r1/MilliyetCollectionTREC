<DOC>
<DOCNO> 109172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/23/son/sontur10.html </URL>
<DATE> 2002/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Erbakan'ın avukatı YSK'ya başvurdu... 
</HEADLINE>
<TEXT>

     Kapatılan RP'nin Genel Başkanı Necmettin Erbakan'ın avukatı Yaşar Gürkan, Yüksek Seçim Kurulu'na YSK müvekkilinin Konya'dan bağımsız adaylığına ret kararının şikayet yoluyla düzeltilmesi talebinde bulundu. 
     Gürkan, YSK'nın ret kararının, 4454 Sayılı Basın ve Yayın Yoluyla İşlenen Suçların Ertelenmesine İlişkin Kanun ile 4744 sayılı kanun ile değiştirilen Türk Ceza Kanunu'nun TCK 312-2. maddesine aykırı olduğunu savunarak, kararın düzeltilmesini istedi. 
     Alınan bilgiye göre, Erbakan'ın avukatı Gürkan, Erbakan'ın bağımsız adaylığına ret kararının şikayet yoluyla düzeltilmesi istemiyle YSK'ya, ekleri ile birlikte 40 sayfadan oluşan bir dilekçe sundu. 
     Dilekçede, Erbakan'ın adaylığı hakkında verilen kararının, 4454 sayılı kanuna aykırı olduğu ileri sürüldü. 
     Erbakan'ın, 25 Şubat 1994 tarihinde Bingöl'de yaptığı konuşma nedeniyle 1998 yılında açılan dava sonucunda aldığı cezanın, 4454 sayılı kanunun değiştirilen 1. maddesi ile ertelendiği belirtilerek, söz konusu kanunun asli cezayı ertelerken, fer'i cezaların ertelenmeyeceğine dair herhangi bir istisna hükmüne yer vermediği kaydedildi. 
     YSK'nın ret kararının, Anayasa, Anayasa Mahkemesi, Danıştay ve Yargıtay İçtihatları Birleştirme Kurulu kararlarına ve YSK'nın bugüne kadar ki kararlarına aykırı olduğu iddia edilerek, ''Bu karar, 4454 sayılı kanunda yer alan 3 yıllık sürenin geçmiş olması takdiri bakımından da hukuka aykırıdır. Erbakan'ın milletvekili adayı olma hakkını kullanması için 3 yıllık sürenin geçmesini bekleme mecburiyeti yoktur. Sözü geçen 3 yıllık süre, 3 Eylül 2002 tarihinde sona ermiştir'' denildi. 
     
     BEHİCE BORAN VE DOĞU PERİNÇEK ÖRNEK GÖSTERİLDİ 
     Dilekçede, Erbakan'ın bağımsız milletvekili adaylığına, Milletvekili Seçimi Kanunu'nun, TCK'nın 312. maddesinin 2. fıkrasından mahkum olanların milletvekili olamayacağını düzenleyen 11. maddesini engel olarak göstermenin de mümkün olmadığı belirtilerek, Erbakan'ın bağımsız milletvekili adaylığı için hiçbir kanunu, engel olarak göstermenin mümkün olmadığı kaydedildi. 
     Erbakan'ın mahkumiyetine neden olan fiilin, TCK'nın 312-2. maddesinin 4744 sayılı kanun ile değiştirilmesi sonucu suç olmaktan çıkarıldığı ifade edilen dilekçede, ''Suç olmayan bir fiilden dolayı da kimseye ceza verilemez. Hiçkimse bir haktan, hele bir temel haktan yoksun bırakılamaz'' denildi. 
     YSK'nın, 20. dönem milletvekili genel seçimlerinde Şanlıurfa Milletvekili seçilen Ahmet Karavar ile Behice Boran ve Doğu Perinçek'in milletvekili adaylığına verdiği olumlu kararlar da dilekçede örnek gösterildi. 
     Anayasa Mahkemesi'nin, eski Genel Başkanı Hasan Celal Güzel'i parti üyeliğinden çıkarmayan Yeniden Doğuş Partisi'ne ihtar kararı verilmesi isteminin reddine ilişkin kararı ile Yargıtay ve Danıştay'ın konuyla ilişkili İçtihatları Birleştirme Kurulu kararlarının da yer aldığı dilekçenin sonunda, Erbakan'ın milletvekili olamayacağına dair YSK'ca alınan kararın düzeltilerek, Erbakan'ın bağımsız milletvekili adayı olmasına dair karar verilmesi istendi. 
     





</TEXT>
</DOC>
