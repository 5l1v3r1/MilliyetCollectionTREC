<DOC>
<DOCNO> 143079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/17/guncel/agun.html </URL>
<DATE> 2003/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Pentagon bu dört koridoru istiyor... 
</HEADLINE>
<TEXT>

NATO müttefiki olarak Türkiye’den hava sahalarını açmasını isteyen ABD yönetimi, özellikle 4 sivil’ hava koridoru üzerinde duruyor... 
     AYHAN AYDEMİR 

     Türk hükümetinin tezkere için zamanı uzatması ve ABD’nin de "zamanın kısıtlı olduğunu" hatırlatmasının ardından Bush yönetimi yeni planlar peşine düştü. Tezkereden önce hava sahasını kullanmak için izin isteyen ABD, bu izni alırsa, Romanya, Bulgaristan ve Macaristan’da bulunan savaş uçaklarını Türk hava sahası üzerinden geçirerek Irak’ı bombalayacak. 
     
     SINIR 10 BİN FEET OLACAK 
     Ankara’daki bilgilere göre ABD, 10 bin feet ve 40 bin feet arasında değişen hava koridorlarında uçuş yaparak Bağdat’ı vurmak istiyor. Birinci koridorda, Sabiha Gökçen üzerinden geçecek uçaklar Karadeniz üzerinde seyredecek, Trabzon üzerinden dikey bir hat çizerek Irak topraklarına yönelecek. İkinci koridorda uçaklar, Kıbrıs’ın güneyinden, İsrail hattına girecek ve Kahramanmaraş’tan geçip Suriye’ye paralel uçarak Irak’a yönelecek. Üçüncü koridorda ise uçaklar, İstanbul - Van rotasını izleyecek. Van’dan Hakkari koridoruna girecek savaş uçakları buradan Irak’a yönelecek. Dördüncü koridoru da Diyarbakır hava sahası oluşturucak. 
     Savaş uçakları bu dört hava koridorunu kullanırken 10 bin feetin altına inemeyecek, 40 bin feetin üstüne de çıkamayacak. Tanker uçakları da aynı hava koridorları içinde yakıt ikmali yapacak. 
     
Hava koridoru ABD’yi kurtarıyor      59’uncu hükümetin programı TBMM’de yarın okunacak. Güven oylamasının en erken cuma, en geç pazar yapılması bekleniyor. Başbakan Erdoğan’ın hükümet programı için aceleci davranmaması, "tezkerenin geciktirilmesi için güvenoyu takvimi ağırdan alınıyor" yorumlarına neden oluyor. Tezkerenin zorda olduğunu gören ABD yönetiminin de, taktik değiştirerek, Türkiye’den hava koridoru talebinde bulunduğu belirtiliyor. ABD, güneydeki cephenin yanı sıra Türkiye üzerinden yapacağı hava saldırısıyla, bölgeyi çift yönden kıskaca almış olacak. 
     



 GÜNCEL 














</TEXT>
</DOC>
