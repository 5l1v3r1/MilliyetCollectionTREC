<DOC>
<DOCNO> 111523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/07/guncel/gun01.html </URL>
<DATE> 2002/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbullu kuma 
</HEADLINE>
<TEXT>

İstanbul’da bilgisayar operatörlüğü yapan 18 yaşındaki Gülten, evli ve beş çocuklu sevgilisinin peşinden Siverek’e gidip, düğün dernekle kuma oldu 
     İstanbul’un Aksaray Semti’ndeki bir firmada bilgisayar operatörü olarak çalışan 18 yaşındaki Gülten Esen’in yaşamı, Cemil İstekli ile tanıştıktan sonra tamamen değişti. İmam nikahıyla evli ve 5 çocuklu Cemil İstekli, bir süre önce iş bulmak amacıyla İstanbul’a geldi. Aksaray’da bir iş merkezinde bekçi olarak çalışmaya başlayan İstekli, aynı iş merkezindeki bir firmada çalışan Gülten Esen ile tanıştı. İstekli ile Esen arasındaki arkadaşlık, bir süre sonra aşka dönüştü. 
     Bir yıl kadar İstanbul’da kalan Cemil İstekli, daha sonra köyüne döndü. Ancak Gülten Esen, bir süre sonra sevgilisinin hasretine dayanamayarak, soluğu Siverek’e 40 kilometre uzaklıktaki Karacadağ köyünde aldı. 
     
     22 YAŞ FARK VAR 
     Aşkı uğruna İstanbul’u terk eden Esen, Karacadağ köyünde 40 yaşındaki Cemil İstekli ile evlenip muradına erdi. Eşinin evli ve 5 çocuk sahibi olmasının kendisini ilgilendirmediğini ifade eden Esen, tek odalı evde İstekli’nin ilk eşi Yıldız Erik ve 5 çocuğuyla yaşamaya başladı. 
     Kocasının başka bir kadınla evlenmesine başta razı olmadığını söyleyen Yıldız Erik, artık durumu kabullendiğini belirterek şöyle konuştu " Gülten bana Ne olur evlenmeme izin ver. Sana ev işlerinde yardımcı olurum. Cemil’i çok seviyorum. Onsuz yaşayamam’ deyince kabul ettim. Yapacak bir şey yok. Artık Gülten ile arkadaş gibi yaşayacağız. Zaten geleneklerimize göre de bu normal." 
     



 GÜNCEL 














</TEXT>
</DOC>
