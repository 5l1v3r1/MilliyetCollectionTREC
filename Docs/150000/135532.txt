<DOC>
<DOCNO> 135532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/06/son/sonspo25.html </URL>
<DATE> 2003/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de Ankaragücü maçı hazırlıkları... 
</HEADLINE>
<TEXT>

     Fenerbahçe, ligin 19. haftasında deplasmanda Ankaragücü ile yapacağı zorlu maçın hazırlıklarını, bugün tek antrenmanla sürdürdü. 
     Teknik sorumlu Oğuz Çetin, Samandıra Tesisleri'nin çim zemininin bozulması nedeniyle Dereağzı Tesisleri'nde yaptırdığı antrenmanda futbolcularına çift kale maç oynattı. Çift kale maçta Rüştü, Ali Güneş, Ümit, Mirkoviç, Abdullah, Hakan, Kemal, Serhat, Ceyhun, Tuncay Rebrov ve Beschastnykh'den oluşan kadro, yedeklerden kurulu kadroyu 5-3 yendi. 
     As takımın golleri, Serhat 3 , Beschastnykh ve Ceyhun'dan gelirken, diğer ekibin gollerini Rebrov, Erhan ve Tuncay kaydetti. 
     Ukraynalı futbolcu Rebrov'a maçın ilk yarısında yedek takımda görev veren Çetin, ikinci yarıda Tuncay'ın yerine Rebrov'u as takıma alarak, Tuncay'ı yedek kadroya çekti. Maçta as takımdan Hakan, bir penaltı atışından yararlanamadı. İdman maçında 3 gol atan Serhat, Beşiktaş maçından sonra bugün ilk kez takımla çalışırken, performansıyla dikkat çekti. 
     İlk yarısı yoğun sağanak altında yapılan mücadelede futbolcuların hırslı olmaları nedeniyle zaman zaman sertlikler yaşandı. Oğuz Çetin, sık sık futbolcularına uyarılarda bulundu. 
     Çift kale maçın sonlarına doğru yedek takımda bulunan Cem Karaca, hafif bir sakatlık geçirince yerini Erman'a bıraktı. 
     
     ORTEGA'NIN DURUMU BELLİ DEĞİL 
     Dün akşamki antrenmanda sol arka adalesinden sakatlanan Arjantinli futbolcu Ariel Ortega, bu akşamki antrenmana da çıkmadı. 
     Kulüp doktoru İsmail Başöz, arka adalesinde sertleşme bulunan Ortega'nın Samandıra Tesisleri'nde tedavi olduğunu belirtirken, bu futbolcunun Ankaragücü maçında oynayıp oynamayacağının henüz belli olmadığını söyledi. 
     Bu arada Ortega ile birlikte Samandıra Tesisleri'nde İsmail Güldüren ve yedek kaleci Oğuz da çalışıp, Dereağzı'na geldiler. 
     Sarı-lacivertlilerin Dereağzı Tesisleri'ndeki taktik ağırlıklı maçını Fenerbahçe'nin eski teknik sorumlusu Rıdvan Dilmen ve yönetim kurulu üyesi İlhan Ekşioğlu da izledi. 
     Öte yandan, daha önce Ankaragücü maçından sonra başkentten otobüsle İstanbul'a döneceği açıklanan sarı-lacivertlilerin İstanbul'a uçakla dönecekleri öğrenildi. Futbolcuların saat 22.30'daki ek seferle dönecekleri kaydedildi. 
     Ankaragücü maçının hazırlıklarını yarın akşam Samandıra Tesisleri'nde yapacağı antrenmanla sürdürecek Fenerbahçe, idman sonrasında kampa girecek. 
     





</TEXT>
</DOC>
