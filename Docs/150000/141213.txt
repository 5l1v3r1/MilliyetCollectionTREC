<DOC>
<DOCNO> 141213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/07/son/sondun18.html </URL>
<DATE> 2003/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
The Economist "Türkiye, zor seçenekle karşı karşıya" 
</HEADLINE>
<TEXT>

     İngiltere'de yayımlanan haftalık siyaset ve ekonomi dergisi The Economist, Türk hükümetinin Irak konusunda zor seçenekle karşı karşıya bulunduğunu yazdı. 
     Derginin yazısında, ''yurtdışına asker gönderilmesine ve yabancı askerlerin konuşlanmasına izin veren tezkerenin TBMM'de reddedilmesiyle yüzde 90'ı savaş karşıtı olan Türk halkının duyduğu sevincin kısa sürdüğü, AK Parti hükümeti üzerinde yeni tezkere konusunda baskıların arttığı'' öne sürüldü. 
     Yazıda, yeni bir tezkerenin TBMM'ye gönderilmemesi halinde, Türkiye'nin en güçlü dostu olan ABD'yle ilişkilerinin zedelenmesi ihtimalinin ortaya çıkabileceği iddia edildi. 
     Yazıda, ABD ile ilişkilerin iyi tutulmasının ise mali zararların karşılanmasını sağlayacağı ve Irak'ın geleceğinde Türkiye'ye söz sahibi olma hakkı kazandıracağı belirtildi. 
     Bu arada AK Parti Genel Başkanı Recep Tayyip Erdoğan'ın geleceğini belirleyecek 9 Mart Siirt ara seçimine de işaret edilen yazıda, TBMM'de ikinci bir tezkerenin reddinin, Erdoğan için önemli bir darbe olacağı öne sürüldü. 
     Gelişmelerin iki eski dost ülke olan ABD ile Türkiye'nin ilişkilerinde önemli bir yara açtığı iddia edilen yazıda, ''Türklerin bu durumdan yeterince hassas davranmadığını düşündükleri ABD'yi sorumlu tuttukları'' ifade edildi. 
     
     KIBRIS 
     Derginin bir başka yorumunda ise KKTC Cumhurbaşkanı Rauf Denktaş'ın, ''her seferinde reddeden lider'' olduğu ileri sürüldü. 
     ''Ama bakalım Rumlar kabul edecek mi'' diye sorulan yorumda, bunun da zor göründüğü, Rum liderlerin üçüncü kez revize edilmiş Annan planını öncekilerden de kötü olarak nitelediklerine dikkat çekildi. 
     Bölgedeki gözlemcilere göre Rumların son planı kabul etmeleri olasılığının yüzde 50 olduğuna işaret edilen yorumda, planın kabul edilmemesi halinde soruna çözüm bulmanın AB'ye düşebileceği ifade edildi. 
     





</TEXT>
</DOC>
