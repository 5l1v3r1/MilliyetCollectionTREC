<DOC>
<DOCNO> 113479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/17/son/sonspo05.html </URL>
<DATE> 2002/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya, Dünya Kupası'nın şokunu üzerinden atamadı... 
</HEADLINE>
<TEXT>

     12. Avrupa Futbol Şampiyonası Eleme Grubu'nda, deplasmanda Galler'e 2-1 yenilen İtalya Milli Futbol Takımı'nda, teknik direktör Giovanni Trapattoni'nin koltuğu her geçen gün daha da riske giriyor. 
     17. Dünya Kupası'nda Güney Kore'ye yenilerek erken elenen İtalya'nın halen bu şoktan kurtulamadığı görülüyor. 
     İtalyan gazeteleri bugün, ''hoşçakal Trapattoni'' başlığını atarken, gazetelerde '' İstifa etmeyeceğim dese de teknik direktörün kaderi artık belli'' denildi. Son 10 maçında, 2 galibiyet, 3 beraberlik ve 5 yenilgi alan Trapattoni'nin İtalya Milli Takımı'nın, eski günlerinden çok uzakta olduğu kaydedilen yorumlarda, bu sonuçlardan sonra Avrupa Şampiyonası finallerinin de riske girdiği vurgulandı. 
     Corriere dello Sport Gazetesi, gelecek ay Palermo kentinde yapılacak İtalya-Türkiye özel maçına dikkat çektiği köşe yazısında, ''Milli takımda yeni yüzler denenmelidir. Trapattoni'ye Slovenya ile yapılan hazırlık maçındaki hataları yapmaması için şimdiden bir öneride bulunuyoruz. Perugia'dan Tedesco, SS Lazio'dan Fiore, Chievo Verona'dan Perotta, FC Bologna'dan Castellini ve Falcone ile genç milli takımdan birçok oyuncu alınabilir. Türkiye karşısında yeni isimler görmek istiyoruz'' ifadelerini kullandı. 
     La Gazzetta dello Sport ise ''Galler dersi'' başlığı altındaki haberinde, ''Del Piero'nun yönünü şaşıran vuruşu bile yetmedi. İleriye doğru gidiş zorlaşıyor'' diye yazdı. 
     Bu arada maç sonrası düzenlediği basın toplantısında Trapattoni, ''Ayrılmaya niyetim yok. İtalya Milli Takımı şu anda bu biçimde. Sahada İtalya'nın en iyi oyuncuları vardı. Bazıları gitmemi söyleyip yazsa da benim kafamdan asla bırakıp gitmek geçmedi. 2 yıl önce olduğu gibi parlak olmayan bir dönem yaşıyoruz'' dedi. Trapattoni, federasyonun kendisine halen güvendiğini ve güvence verdiğini de hatırlattı. 
     İtalya Futbol Federasyonu Milli Takım Sorumlusu Giancarlo Abete ise, ''Karışık bir durumdayız. Daha fazla hata yapılmasına izin veremeyiz'' derken, İtalyan teknik adamın geleceğinin 7 gün içinde belli olacağı savunuldu. 
     Öte yandan Del Piero, Buffon ve Nesta gibi İtalyan takımının gözde futbolcuları, ''Bu biçimde sürdüremeyiz. Sanki bir Avrupa takımı değiliz. Birşeyler koptu. Başımız belada'' dediler. 
     9. Grup'ta 6 puanla Galler lider olurken, Yugoslavya 4 puanla 2., İtalya da aynı puanla 3. sırada yer alıyor. 
     





</TEXT>
</DOC>
