<DOC>
<DOCNO> 105968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/06/ekonomi/aeko.html </URL>
<DATE> 2002/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller, CHP ile koalisyon koşulunu açıkladı 
</HEADLINE>
<TEXT>
Koalisyonda ekonomiyi Kemal Derviş’e vermeyiz 
DYP Genel Başkanı Çiller, "Seçimden sonra CHP ile koalisyonun gündeme gelmesi halinde ekonomiyi Derviş’e bırakmayız. Biz kadro olarak daha güçlüyüz. Bırakmak ihanet olur" dedi 
     EKONOMİ SERVİSİ 

     Ekonomi kurmayları ile birlikte CNN Türk’te yayımlanan E Takımı’ programına katılan DYP lideri Tansu Çiller, CHP ile bir koalisyonun gündeme gelmesi halinde ekonomiyi, Kemal Derviş’e bırakmayacaklarını söyledi. Çiller, seçimden sonra CHP ile bir koalisyonu ve ekonominin Kemal Derviş’e bırakılmasını kabul edip etmeyeceklerine ilişkin soruya şöyle karşılık verdi 
     "Öyle gözüküyor ki biz bir sol parti ile koalisyon yapabiliriz. Böyle bir koalisyon, istihdam ve Avrupa Birliği konularında da sinerji yaratır. Ancak ekonomiyi teslim etmeyi düşünmüyoruz. Ekonomiden aslında başbakan sorumludur. Hem başbakan hem de kadro olarak güçlü olan biziz. Ekonomiyi başkalarına bırakma niyetimiz yok. Bu Türkiye’ye ihanet olur." 
     
     Haksız rekabet yaptı 
     Kurtuluş savaşlarının dışarıdan ithal edilen kumandanlarla kazanılamayacağını belirten Çiller, Kemal Derviş’in uzun süre bir partiye katılmamasını da eleştirdi. Çiller, "Bu şekilde siyaset zemininde haksız rekabet yaratıyordu. Şimdi doğru yolu buldu ve bir partiye katıldı" diye konuştu. 
     Bu program döneminde IMF’den 30 milyar dolar sağlandığını, ancak üretime, çiftçiye, esnafa gitmediğini ileri süren Çiller, "IMF, bana da 30 milyar dolar teklif etti. Ben elimin tersi ile ittim" dedi. 
     
Çantadan mavi kart’ çıkardı      İktidara gelmeleri halinde Sosyal Güvenlik Sistemi’ni de yeniden yapılandıracaklarını kaydeden DYP lideri Tansu Çiller, bir tanıtım kartı ile herkesin sigortalı hale getirileceğini söyledi. Yeni sistemde devletin sağlık hizmeti alanından tamamen çekileceğini belirten Çiller, Türkiye’de de ABD’dekine benzer bir sosyal güvenlik sistemine geçileceğini ifade etti. 
     
     Sağlam’a kart hediye etti 
     1991 seçimlerinde iki anahtar’ sloganı ile kampanya yapan Çiller, bu seçim dönemindeki en önemli kampanya aracı olarak kullanacağı sağlık kartlarının renginin ne olacağı sorusuna "Bütün kartların rengi mavi olacak. Sigorta primlerini ödeyemeyenlerin primlerini de devlet ödeyecek" dedi. Çiller, yanında getirdiği örnek sağlık kartını da Erdal Sağlam’a hediye etti. 
     
Çiller 60, kurmaylar 6’şar dakika konuştu      Doğan Medya Center’da gerçekleştirilen E - Takımı programında DYP Genel Başkanı Tansu Çiller, yaklaşık 1.5 saat süreyle Enis Berberoğlu, Vahap Munyar ve Erdal Sağlam’ın sorularını yanıtladı. Programa son zamanlarda, katıldığı bütün TV programlarındaki gibi dizüstü bilgisayarı ile gelen Çiller, 60 dakika konuştu. Kurmaylarından Ayfer Yılmaz 6, Ufuk Söylemez 6, Kemal Kabataş ise 11 dakika konuştular. 
     
     



 EKONOMİ 













</TEXT>
</DOC>
