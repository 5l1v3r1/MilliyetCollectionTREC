<DOC>
<DOCNO> 119287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/16/son/sontur22.html </URL>
<DATE> 2002/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan "BM planı müzakere edilebilir" 
</HEADLINE>
<TEXT>

     AK Parti Genel Başkanı Recep Tayyip Erdoğan, Birleşmiş Milletler Genel Sekreteri Kofi Annan'ın sunduğu Kıbrıs planının Türk ve Rum yönetimleri tarafından beğenilen ve beğenilmeyen yönlerinin bulunduğunu ancak planın ''müzakere edilebilir'' olduğunu söyledi. 
     Erdoğan, görüşmelerde bulunmak üzere Kuzey Kıbrıs Türk Cumhuriyeti'ne KKTC geldi. Geçitkale Havaalanı'nda bir süre KKTC Başbakanı Derviş Eroğlu ile başbaşa görüşen Erdoğan, daha sonra gazetecilere açıklamalarda bulunarak, soruları yanıtladı. 
     KKTC Başbakanı Eroğlu, Erdoğan'ın KKTC'ye gelişini memnuniyetle karşıladıklarını söyledi. Özellikle Kıbrıs konusunda bazı çalışmaların sürdüğü ve karar aşamasında olunan bir dönemde Erdoğan'ın adada bulunmasının kendilerini memnun ettiğini kaydeden Eroğlu, hükümeti kurma görevinin Abdullah Gül'e verildiğini anımsatarak, hükümetin en kısa zamanda kurulması temennisinde bulundu. 
     
     ERDOĞAN'IN AÇIKLAMASI 
     KKTC'de bulunmaktan duyduğu memnuniyeti dile getiren Erdoğan, Cumhurbaşkanı Rauf Denktaş ile rahatsızlığı nedeniyle birarada olamadıklarını, ancak, kendisine telefonla geçmiş olsun dileklerini ilettiğini bildirdi. 
     Erdoğan, Kuzey Kıbrıs'ın her ferdinin birer Rauf Denktaş olduğunu vurgulayarak, Denktaş'ın bir an önce onurlu görevinin başına dönmesi dileğinde bulundu. Recep Tayyip Erdoğan şöyle devam etti 
     ''Açık ve net olarak söylüyorum Biz Kıbrıslı kardeşlerimizin varoluş davasını koruyan bir çözümden yanayız. 40 yıldır çözümlenemeyen bir konunun artık çözüme kavuşması, Kıbrıslı kardeşlerimizin varoluş davası için gereklidir, geçerlidir. Bu sorun, karşılıklı özverilerle çözülür. Ancak, tüm özverilerin tek taraftan beklenmesi de ne hakkaniyete, ne de insaf kurallarına uyar. 
     Biz, her iki tarafın huzur içinde yaşayabileceği, geçmişin acı tecrübelerinin yeniden tekrarlanmayacağını garanti eden özverilerin iki tarafta eşit paylaşıldığı bir çözümden yanayız. Biz, seçimden önce olduğu gibi seçimden sonra da partimizin Türkiye'nin AB üyeliği hedefine bağlı olduğunu ve Avrupa Birliği'ne katılım sürecinde gerekli adımları hızla atmaya kararlı olduğu mesajını verdik ve vermeye devam edeceğiz. Atatürk'ün çağdaş medeniyetler seviyesine ulaşma hedefini gerçekleştirmek için Cumhuriyet'in ilanından sonraki en önemli proje olarak mütalaa ettiğimiz Türkiye'nin AB'ye üyeliğine geçiş sürecinin hazırlanması için Avrupalı dostlarımızın desteğini isteyerek birlikte çalışmak istediğimizi de dile getirdik.'' 
     
     ''VAROLUŞ DAVASINI GÖZDEN ÇIKARMAK SÖZ KONUSU DEĞİL'' 
     Bu uğurda yavru vatandaki soydaşların varoluş davasını gözden çıkarmanın söz konusu olamayacağını ifade eden Erdoğan, ''Fakat, artık varoluş davamızı asla ihmal etmeyen bir çözüme ulaşılması gerekmektedir'' diye konuştu. 
     Erdoğan, Türkiye'nin AB üyeliği konusunda başta Cumhurbaşkanı olmak üzere tüm partiler ve sivil toplum örgütlerinin ilke birliği içinde bulunduklarına dikkati çekti. Türk halkının gelişmiş ülkelerdeki yaşam standartlarına ulaşma arzusunda olduğunu kaydeden Erdoğan, Türk halkının aynı zamanda yavru vatanın varoluş davasının korunması konusunda da kararlı olduğunu söyledi. 
     
     ANNAN'IN PLANI 
     Birleşmiş Milletler Genel Sekreteri Kofi Annan tarafından hazırlanan yeni bir planın ortaya konulduğunu hatırlatan Erdoğan, Denktaş'ın rahatsızlığı ve Türkiye'deki iktidar boşluğu dönemine denk gelmesi nedeniyle hemen bir karar verilmesinin mümkün olmadığını kaydetti. Erdoğan, şöyle konuştu 
     ''Bu planın gerek Türk gerekse Rum yönetimleri tarafından beğenilen ve beğenilmeyen yönleri mevcuttur. Fakat, biz Genel Sekreter Kofi Annan'ın hazırladığı son planı genel olarak müzakere edilebilir bulmaktayız. Kuşkusuz, planda itiraz ettiğimiz çok yön vardır. Lakin, önemli olan genel çerçevede çözüme dönük bir yaklaşım üretmektir. 
     Biz de çözüme yönelik bir yaklaşımı korumaktan yanayız. Plan üzerinde müzakerelere başlanması, çözüme dönük yaklaşımın ayakta tutulması bize göre Kıbrıslı kardeşlerimizin varoluş davasına yapılacak en büyük katkı olacaktır. Bu aşamada yapılması gereken, Sayın Cumhurbaşkanı Denktaş'ın sağlığına kavuşmasını takiben müzakerelerin başlaması ve her iki tarafın huzur içinde yaşayabileceği bir çözüme kavuşulmasıdır.'' Bu çözümün eşit, egemen iki kurucu devletin varlığına dayanması gerektiğine işaret eden Erdoğan, bu iki egemen devletin bir ortak devlet kurarak, uluslararası camiaya yeni bir ortaklık devleti olarak katılması gerektiğini bildirdi. 
     
     ''NE ALDATAN, NE ALDATILAN...'' 
     Erdoğan, seçim kampanyası süresince söylediklerinin Kıbrıs konusunda da geçerli olduğunu belirterek, ''Biz ne aldatan, ne aldatılan olmak istiyoruz'' dedi. 
     Türkiye'nin Kopenhag Zirvesi bağlamında önceliğinin katılım müzakerelerine bir an önce başlanması için tarih verilmesi olduğunu vurgulayan Erdoğan, dünya liderlerine çağrıda bulunarak şöyle devam etti 
     ''Gelin bu güzel adayı Avrupa'nın tüm dünyaya barış ve huzur aşılayan bir turizm cenneti haline getirelim. Türkiye, Kopenhag siyasi kriterlerini esas itibarıyla yerine getirmiş, etkin uygulama için gerekli idari önlemleri yürürlüğe koymuştur. Partimiz de Avrupa Birliği müktesebatına uyum için gerekli tüm reformları hızla yürürlüğe koymakta kararlıdır. 
     Kopenhag'ta ülkemize ve Kıbrıs'a eşzamanlı müzakere tarihi verilmesinin, bölge barışına büyük katkıları olacağını belirtmek isterim. Nüfusunun çoğunluğu müslüman olan Türkiye'nin ve yarıya yakını müslüman olan Kıbrıs'ın bu süreçteki başarısı, diğer müslüman halklara örnek teşkil edecek, İslam kültürünün ve demokrasinin barış içerisinde beraber yaşayabileceğini tüm dünyaya ispat edecektir.'' 
     
     ANNAN'IN TAKVİMİ UYGUN DEĞİL... 
     Erdoğan, daha sonra aralarında Rum gazetecilerin de bulunduğu gazetecilerin sorularını yanıtladı. 
     BM Genel Sekreteri Kofi Annan'ın Kıbrıs planıyla ilgili ortaya koyduğu takvimi kabul edip etmedikleri sorusuna, ''Bu takvim bizim için maalesef mümkün olmayan bir takvimdir. Sayın Denktaş'ın rahatsızlığı ve Türkiye'de henüz kurulmamış bir hükümet... Böyle bir dönemde bunun müzakeresinin başlaması mümkün değil'' yanıtını verdi. 
     Erdoğan, bir soru üzerine Kıbrıs planını inceleme safhasında olduğunu kaydetti. 
     
     SİMİTİS İLE GÖRÜŞME 
     Yunanistan Başbakanı Kostas Simitis ile yapacağı görüşmede önceliğin ne olduğu sorusunu yanıtlarken de Erdoğan, net bir gündem olmadığını ama Türkiye'nin AB'ye üyelik süreciyle ilgili görüşmede bulunacağını kaydetti. 
     Yunanistan'ın gelecek dönemde AB dönem başkanı olacağını anımsatan Erdoğan, Kıbrıs konusunun da görüşmede ele alınacağını söyledi. 
     Erdoğan, bir soru üzerine, Kıbrıs'a da Türkiye ile birlikte müzakere tarihi verilmesi gerektiğini söyledi. 
     Bu arada, görüşmeyi izlemek üzere havaalanında bulunan ve Güney Kıbrıs'tan gelen Rum gazetecilerin, üzerinde KKTC ve Türkiye Cumhuriyeti bayraklı yelekler giydikleri gözlendi. 
     





</TEXT>
</DOC>
