<DOC>
<DOCNO> 143700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/19/son/sonspo25.html </URL>
<DATE> 2003/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ulusoy Savaş nedeniyle lig maçlarının ertelenmesi söz konusu değil 
</HEADLINE>
<TEXT>

     Futbol Federasyonu Başkanı Haluk ULusoy, Irak'ta çıkması muhtemel savaş nedeniyle lig maçlarının ertelenmesi ya da yerlerinin değiştirilmesi gibi bir durumun söz konusu olmadığını söyledi. 
     Gökçe Karataş Vakfı tarafından, Devlet Konukevi'nde düzenlenen Spor Ödülleri Yarışması'nın ödül törenine katılan Ulusoy, burada yaptığı açıklamada, Türkiye'de en ufak bir savaş ortamının bulunmadığını belirterek, ''Bu nedenle gereksiz yere tedirginlik yaratmak istemiyoruz. Ancak, hükümetimizden bu konuda herhangi bir uyarı ya da talimat alırsak gerekeni yaparız'' diye konuştu. 
     Haluk Ulusoy, Beşiktaş'ın yarın akşam İstanbul'da İtalya'nın SS Lazio takımıyla yapacağı UEFA Kupası çeyrek final rövanş karşılaşması için Futbol Federasyonu'nun UEFA'ya garanti verdiğini açıkladı. 
     İtalyan ekibinin başvurusu üzerine Türkiye Futbol Federasyonu'na bir yazı gönderen UEFA'nın, İstanbul'da olası savaş nedeniyle güvenlik sorunu bulunup bulunmadığını sorduğunu ifade eden Ulusoy, ''UEFA'ya yazılı olarak güvence verdik ve İstanbul'da en küçük bir tehlikenin söz konusu olmadığını bildirdik. Ayrıca ülkemizde bugün yapılacak lig karşılaşmalarının bir listesini de onlara ilettik'' dedi. 
     
     ''OGÜN VE ABDULLAH'A ÜZÜLDÜM'' 

     Haluk Ulusoy, basın mensuplarının soruları üzerine, Fenerbahçe Kulübü'nün milli futbolcular Ogün Temizkanoğlu ve Abdullah Ercan'ı kadro dışı bırakmasına üzüldüğünü söyledi. Bu futbolcuların kulüpleriyle aralarındaki sorunları bilmediğini ve bu nedenle yorum yapmak istemediğini belirten Ulusoy, ''Milli Takım'daki tüm oyuncularımızla çok iyi diyaloğumuz var. Kendilerinin benden talebi olursa ve benim yapabileceğim bir şey olursa, elimden gelen yardıma da hazırım'' diye konuştu. 
     Haluk Ulusoy, Milli Takım'ın golcü futbolcusu Hakan Şükür'ün uzun bir sakatlık döneminin ardından, İngiltere'nin Blackburn Rovers takımında forma giymeye başlamasından memnuniyet duyduğunu da belirterek, bu futbolcunun son maçındaki performansı için ''harika'' değerlendirmesini yaptı. 
     





</TEXT>
</DOC>
