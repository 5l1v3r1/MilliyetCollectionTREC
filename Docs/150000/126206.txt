<DOC>
<DOCNO> 126206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/22/son/soneko13.html </URL>
<DATE> 2002/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayındırbank'a 8.9 milyon dolarlık dava... 
</HEADLINE>
<TEXT>

     Bayındırbank hakkında ''gerçek olmayanhesap hareketleriyle bazı ihracatçı firmalara yardımcı olduğu'' iddiasıyla dava açıldı. Bankanın, kaçırıldığı belirtilen 8 milyon 921 bin dolar kadar para cezasına çarptırılması talep edildi. 
     Alınan bilgiye göre, ''karapara'' işlemleriyle ilgili Ankara Kambiyo Müdürlüğü'nün şikayeti üzerine başlatılan soruşturma tamamlandı. 
     Asliye Ceza Mahkemesi'ne açılan davanın iddianamesinde, suç tarihi1998 yılı, sanık ise Bayındırbank Genel Müdürlüğü olarak gösterildi. 
     İddianamede, önce Tasarruf Mevduatı Sigorta Fonu'na TMSF devredilen, daha sonra Etibank, sonrasında da Bayındırbank bünyinde birleştirilen Esbank'ın Eminönü şubesinde bazı kişilere ait döviz tevdiat hesaplarındaki para hareketlerinin incelendiği ve Hazine kontrolörleri tarafından rapor hazırlandığı belirtildi. 
     Bankanın Eminönü, Merter, Çeşme ve Beyazıt şubeleri tarafından ''indirme'' tabir edilen fiktif ve muvazaalı işlemlerle ihracat hesaplarının kapatıldığı anlatılan iddianamede, belli şahıslar adına önce 1 Lira'lık hesaplar açıldığı ve bu hesaba indirilecek dövizin Türk Lirası karşılığının kaydedildiği, daha sonra da bu kişiler adına döviz satışı yapıldığı ifade edildi. Satılan dövizlerin, hesap sahibinin talimatı doğrultusunda yurtdışındaki çeşitli bankalarda bulunan hesaplara havale edildiği ya da havale edilmiş gibi ''swift mesajı'' düzenlendiği kaydedilen iddianamede, şöyle denildi 
     ''Bu işlemlerin yapıldığı gün, aynı miktardaki para Türkiye'ye ihracatçı firma isimleri belirtmek suretiyle getirilmiş, bu firmalar adına döviz alım belgesi düzenlenerek, ihracat hesapları kapatılmış, gerçek bir para hareketine dayalı olmaksızın kaydi para yaratmak suretiyle muvazaalı işlemlerle açık ihracat hesaplarının kapatılması hedeflenmiştir.'' Banka şubeleri tarafından söz konusu işlemler sonucu bazı ihracat firmalarına ait toplam 8 milyon 962 bin 211 dolar tutarındaki ihracat hesaplarının kapatıldığı belirtilen iddianamede, ''Böylece, Bayındırbank Genel Müdürlüğü'nün döviz kaçırılmasına yardım ettiği anlaşılmıştır'' denildi. 
     İddianamede, Bayındırbank Genel Müdürlüğü hakkındaki yargılamanın 3005 Sayılı Yasa hükümlerine göre yapılarak, 1567 sayılı Türk Parasının Kıymetini Koruma Hakkında Kanun'un 3. maddesinin b fıkrası uyarınca, ''kaçırılan'' 8 milyon 921 bin dolar kadar para cezasına çarptırılması talep edildi. 
     





</TEXT>
</DOC>
