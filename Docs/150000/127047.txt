<DOC>
<DOCNO> 127047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/26/son/sonspo03.html </URL>
<DATE> 2002/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankaragücü, ilk yarının en fazla kırmızı kart gören takımı oldu... 
</HEADLINE>
<TEXT>

     Birinci Süper Futbol Ligi'nin ilk bölümünü, puan cetvelinde 8. sırada tamamlayan Ankaragücü, 2 maç eksiğine karşın 23 puan topladı. 
     Denizlispor ve Malatyaspor maçları Futbol Federasyonu tarafından ertelenen başkent temsilcisi, ligde yaptığı 16 maçtan 7'sini kazanırken, 2 maçtan beraberlikle ayrıldı, 7 maçı da yitirdi. 
     16 maçta toplam 21 gol atan sarı-lacivertliler, kendi kalesinde 22 gol gördü. Kendi sahasında yaptığı 9 maçtan 5'ini kazanan başkent ekibi, 2 beraberlik, 2'de yenilgi aldı. Bu maçlarda rakip kaleleri 17 kez havalandıran Ankaragücü, kendi kalesinde 9 gol gördü. Deplasmanda 5 yenilgi alan sarı-lacivertliler, kalelerinde 13 gol görürken, yalnızca 4 gol atabildi. 
     Ankaragücü, ligin ilk bölümündeki en farklı skorlu galibiyetini, kendi sahasındaki 4-0'lık Bursaspor zaferiyle elde etti. Başkent ekibi, deplasmanda yaptığı Kocaelispor, Diyarbakırspor ve Trabzonspor maçlarından, aynı skorla 3-0 yenik ayrıldı. 
     Ligin ilk bölümünde 2 penaltı atışı kazanan sarı-lacivertlilerde, Augustine golle buluşurken, Hami, Samsunspor maçında topu auta gönderdi. Başkent ekibi, penaltı atışlarından kalesinde 2 gol gördü. 
     
     EN GOLCÜ AUGUSTINE 

     Ligin ilk yarısında, sarı-lacivertlilerin en golcü oyuncusu, 8 golle Augustine oldu. 
     Augustine'i 4 golle İsmet, 3'er golle Hakan Keleş ve Yılmaz izledi. 
     
     ZAFER, TAKIMINI HİÇ YALNIZ BIRAKMADI 

     Ligin ilk bölümünde, sarı-lacivertlilerin yaptığı 16 maçta da 90 dakika forma giyen tek futbolcu, kaleci Zafer oldu. 
     Milli futbolcu, ilk yarı maçlarının tamamında 90 dakika kalesini korurken, Hakan Keleş ve Baidoo da, başkent ekibinin tüm maçlarında forma giydi. Hakan Keleş, 16 maçın 11'inde 90 dakika forma giyerken, Baidoo ise 9'unda ilk 11'de yer aldı. 
     Yılmaz, 13 maçta 90 dakika, 2 maçta ise 86'şar dakika oyunda yer aldı. Gökmen, 12 maçta 90 dakika oynarken, 1 maçta 80, 1 maçta ise 89 dakika görev yaptı, 1 karşılaşmada ise yedek kaldı. Gökmen, sarı-lacivertlilerde kendi kalesine gol atan tek isim oldu. 3-0 kaybedilen Trabzonspor maçında, bir golü Gökmen kendi kalesine yolladı. 
     Ligin ilk bölümünde, sarı-lacivertlilerde 26 futbolcu kadroya girdi. Bunlardan 23'ü oynarken, 19'u da 90 dakika oynama şansı elde etti. 
     
     KIRMIZI KARTTA LİDER 

     Ankaragücü, ligin ilk bölümünde en fazla kırmızı kart gören takım oldu. 
     4 futbolcusu kırmızı kart gören sarı-lacivertlilerde, Carabas, Radu Niculescu, Gökmen ve Yılmaz, oyun dışında kaldılar. 
     Kırmızı kartta ilk sırada yer alan başkent ekibi, sarı kartlarda ise Elazığspor'dan sonra ligin en az kart gören takımı oldu. Sarı-lacivertli futbolcular, toplam 30 sarı kart gördü. Takımda en çok sarı kart gören futbolcular, İsmet 5 , Mehmet Türkmehmet 4 , Yılmaz 4 , Hakan Kutlu 3 ve Baidoo 3 oldu. 
     İkinci yarı hazırlıkları için 7 Ocak Salı günü Ankara'da toplanacak olan sarı-lacivertliler, ikinci etap çalışmalarına, 15 Ocak Çarşamba günü Antalya'da başlayacak. 29 Ocak Çarşamba günü Ankara'ya dönecek başkent ekibi, ikinci yarı başlayana kadar, hazırlıklarını Beştepe Gökçe Tesisleri'nde sürdürecek. 
     
     BAŞKAN AYDIN ''BAŞARILI BİR DEVRE'' 

     Ankaragücü Kulübü Başkanı Cemal Aydın, ''İlk yarıda 23 puan topladık. 2 maçımız ertelendi. Başarılı bir devre geçirdiğimize inanıyorum'' dedi. 
     Ligin ilk yarısını değerlendiren Aydın, ''Ertelenen karşılaşmaları da kazandığımızı düşünürsek, üst sıralardan kopmamış oluruz. Hedeflediğimiz puanın altında değiliz. İlk yarıda, puanımızı ve sıralamadaki yerimizi, sadece deplasmanlardaki başarısızlıklar etkiledi'' diye konuştu. 
     Deplasmanda yalnızca Altay'ı yenebildiklerini hatırlatan Aydın, şunları söyledi 
     ''Kendi evimizde ise başarılı sonuçlar aldık. İkinci yarıda, kendi sahamızdaki başarılı sonuçları deplasmanlarda da tekrarlayabilirsek, hedefimize ulaşmış oluruz. Takımla ilgili çalışmalarımız sürüyor. Transfer çalışmalarımız var. Çaykur Rizespor'dan Ümit Ozan'ı aldık. Bazı isimler üzerinde çalışmalarımız sürüyor. Devre arasını iyi değerlendirip, eksiklerimizi giderip ikinci yarının flaş takımı olacağız. Buna inancım tamdır.'' 
     
     STOICHITA ''HEDEF PUANIN ÇOK ALTINDA DEĞİLİZ'' 

     Ankaragücü Teknik Direktörü Mihai Stoichita, ''Ligin ilk yarısında deplasmanlarda başarılı olamadık'' dedi. 
     Ankara'daki maçlarda istedikleri sonuçları aldıklarını ifade eden Rumen teknik direktör, ''Sezon başında hedeflediğimiz puanın çok altında değiliz. 2 maçımız ertelendi. 23 puanımız var. 2 maçın sonuçlarına göre puanımız artabilir. Yeni bir hoca olarak yeni bir takımda yaşanan zorlukları yaşadık. Yeni bir sisteme oyuncularımın ayak uydurması zaman aldı. Ligin ikinci yarısında daha başarılı sonuçlar alacağımıza inanıyorum'' diye konuştu. 
     
     KAPTAN HAKAN ''İKİNCİ YARIDA SES GETİRECEĞİZ'' 

     Takım kaptanı Hakan Kutlu, yeni bir teknik adam, yeni bir sistem ve yeni bir kadroyla ligin ilk yarısında başarılı olduklarını belirterek, ''Deplasmanlarda da başarılı olsak, ligin zirvesini zorlayabilirdik'' dedi. 
     Ligde 2 eksik maçları olduğunu hatırlatan Hakan Kutlu, ''Ligin ikinci yarısında ses getiren bir takım olarak yeniden sahnede olacağız. Devre arasında eksiklerimizi giderip geçen yıllarda olduğu gibi korkulan bir ekip olmaya devam edeceğiz. Taraftarlarımızın yüzünü hem aldığımız puanlarla hem de oyunumuzla güldüreceğiz'' diye konuştu. 

     
</TEXT>
</DOC>
