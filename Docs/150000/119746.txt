<DOC>
<DOCNO> 119746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/19/son/soneko24.html </URL>
<DATE> 2002/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kahvehaneler Ramazan'da doldu... 
</HEADLINE>
<TEXT>

     Ekonomik sorunlar yüzünden müşteri sıkıntısı çeken kahvehaneler, Ramazan ile birlikte yeniden doldu. 
     Özellikle küçük işletmeleri etkisi altına alan ve çok sayıda işyerinin kapanmasına neden olan kriz, son aylarda gerçekte işsizlerin mekanı olan kahvehanelerdeki müşteri sayısını düşürdü. 
     Kahvehaneler her ürüne zam gelirken çay ve kahveye zam yapmaktan kaçınsa da, krizden nasibi alan ve bir çayın hesabını yapmaya başlayan müşteriler kahveden ayağını kesti. Bir çok kahvehane sahibi bu ortama fazla dayanamayarak işyerlerini kapatmak zorunda kaldı. 
     
     HOŞGELDİN RAMAZAN 
     Konya Kahveciler Odası Başkanvekili Cemal Çınardalı, yaklaşık 20 gün öncesine kadar oldukça zor günler geçirdiklerini buna karşın, Ramazan ayı ile birlikte kahvehanelerde kendileri açısından oldukça sevindirici hareket yaşandığını kaydetti. 
     Ekonomik sorunlar yüzünden müşteri sıkıntısı çeken kahvehanelerin Ramazan ayı ile yeniden dolduğunu ve sahiplerinin biraz da olsa nefes aldıklarını ifade eden Çınardalı, ''Yıllar önce yaşanan yoğunluk Ramazan ayı ile birlikte yeniden başladı. Akşam saatlerinde garsonlarımız yoğunluk yüzünden müşterilerine çay, kahve yetiştirmekte zorlanıyor'' dedi. 
     Ramazan ayı içinde bu hareketliliğin işyeri sahiplerini mutlu ettiğini ve çok sayıda kahvehanenin ileriye umutla baktığını vurgulayan Çınardalı, ''Çok sayıda kahvehanede boş yer bulmak imkansız hale geldi. Kar eden günlere yeniden döndüğümüz için sevinçliyiz. Vatandaşın alım gücünün artması, çay, kahve parasını bile hesaplamak zorunda kalmaması bizim işler için çok önemli. Bu hareketlilik umarız Ramazan sonrası bitmez'' diye konuştu. 
     





</TEXT>
</DOC>
