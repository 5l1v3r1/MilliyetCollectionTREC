<DOC>
<DOCNO> 114891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/24/son/sonspo14.html </URL>
<DATE> 2002/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray maçından sonra 15 tutuklama... 
</HEADLINE>
<TEXT>

     Brugge Savcılığı, Brugge-Galatasaray maçı çerçevesinde çıkan olaylarda, biri Türk 15 kişinin tutuklandığını açıkladı. 
     Savcılık, içinde Türklerin bulunduğu Hollanda plakalı bir araca saldıranlar arasında bulunan 28 yaşındaki Belçikalı bir kadının da tutuklular arasında yer aldığını duyurdu. Söz konusu kadının, Türk taraftarlara karşı şiddet kullanmak, adam yaralamak, taşıta hasar vermek suçlamalarıyla yargılanacağı bildirildi. 
     Polisin gerçekleştirdiği diğer tutuklamalar arasında bir Galatasaray taraftarının da bulunduğu belirtildi. Belçikalı kadın dışındaki diğer 14 tutuklunun sorgulaması sürüyor. 
     Savcılık, maç sırasında çıkan olayların genelde Belçikalılar'dan kaynaklandığını, Türk taraftarların ''fazla disiplinli olmamakla beraber'' sorun çıkarmadıklarını ifade etti. 
     





</TEXT>
</DOC>
