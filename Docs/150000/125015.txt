<DOC>
<DOCNO> 125015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/16/son/sonspo13.html </URL>
<DATE> 2002/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Sinan Engin Satılacak futbolcumuz yok 
</HEADLINE>
<TEXT>

     Beşiktaş, Denizlispor ile yapacağı Türkiye Kupası maçının hazırlıklarına başladı. 
     Teknik Direktör Mircea Lucescu yönetiminde BJK Nevzat Demir Tesisleri'nde gerçekleştirilen ve yaklaşık 2 saat süren idmanda, Samsunspor maçında 90 dakika forma giyen oyuncular koşu yapmakla yetinirken, diğerleri yarı alanda çift kale maç oynadı. 
     Antrenmana gribal enfeksiyona yakalanan Amaral, sakatlıkları bulunan Ahmet Dursun, Yasin Sülün, Bayram, Pancu ve izinli olan kaleci Cordoba katılmadı. 
     Bu arada İlhan Mansız, idmana getirdiği köpeği ile birlikte koşarken, Dodo isimli köpek futbolcuların neşe kaynağı oldu. 
     
     BAYRAM YARIN AMELİYAT OLACAK 

     Beşiktaş'ta sağ dizindeki sakatlığı nedeniyle devre arasında ameliyat edilmesi planlanan Bayram Bektaş'ın, yarın ameliyat edilmesinin kararlaştırıldığı bildirildi. 
     Kulüp Doktoru Ayhan Optur, teknik heyetle de yaptıkları görüşmede Bayram'ın bir an evvel sağ dizinden operasyon geçirmesine karar verdiklerini ve bu futbolcunun yarın Caroussel Acıbadem Hastanesi'nde ameliyat olacağını söyledi. 
     
     YASİN SÜLÜN DENİZLİSPOR MAÇINDA DA YOK 

     Ayhan Optur, sakatlığı süren Yasin Sülün'ün, Denizlispor ile oynanacak Türkiye Kupası maçında da forma giymesinin zor olduğunu söyledi. 
     Yasin'i riske etmek istemediklerini vurgulayan Optur, teknik heyete oynamaması yönünde rapor vereceklerini belirtti. 
     Optur, bugün idmana çıkmayan diğer futbolcuların önemli bir sakatlığının bulunmadığını da sözlerine ekledi. 
     
     DENİZLİ YOLCULUĞU YARIN 

     Beşiktaş yarın BJK Nevzat Demir Tesisleri'nde basına kapalı yapacağı antrenmanla Denizlispor maçının hazırlıklarını tamamlayacak. 
     Siyah-beyazlılar, 18 Aralık Çarşamba günü oynayacakları maç için yarın akşam Denizli'ye gidecek. 
     
     ENGİN ''SATILACAK FUTBOLCUMUZ YOK'' 

     Antrenman sırasında basın mensuplarıyla sohbet eden Menajer Sinan Engin, İnter menajerinin İlhan Mansız için İstanbul'a geldiğinin hatırlatılması üzerine, ''Bizim şu an satılacak futbolcumuz yok'' dedi. 
     Engin, futbolcularıyla dünyanın önde gelen kulüplerinin ilgilenmesinin kendilerini gururlandıracağını kaydederek, ''Ancak şu anda şampiyon olmaya konsantre olduk ve kadromuzu eksiltmek de istemiyoruz. Bize gelen resmi bir teklif de yok'' diye konuştu. 
     Ara transfere de değinen Engin, ''Eğer teknik direktörümüzün bir isteği olursa, takıma takviye yaparız'' dedi. 
     





</TEXT>
</DOC>
