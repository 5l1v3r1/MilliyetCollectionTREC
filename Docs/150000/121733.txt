<DOC>
<DOCNO> 121733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/29/spor/bnba.html </URL>
<DATE> 2002/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
HİDO sakatlandı 
</HEADLINE>
<TEXT>

Hidayet Türkoğlu, Minnesota maçında kolunun üzerine düşerek sakatlandı ve acı içinde sahayı terketti. 
     NBA’DE Sacramento Kings’de forma giyen milli forvetimiz Hidayet Türkoğlu, takımının Minnesota Timberwolves ile oynadığı maçta sakatlanarak oyundan çıktı. Maçın ikinci çeyreğinin bitimine 19.42 saniye kala Minnesota’nın forveti Joe Smith ile çarpışmasının ardından sağ kolunun üstüne sert şekilde düşen Hidayet, el bileğinden sakatlandı. 
     HASTANEYE kaldırılan ve bileğinin röntgenleri çekilen Hido’nun kolunda herhangi bir kırığa rastlanmadı. Ancak bileğinin döndüğü belirlenen Hidayet’in iki hafta sahalardan uzak kalabileceği açıklandı. Hido, oyunda kaldığı 13 dakikada 4 sayı kaydetti, 2 ribaund aldı. Sacramento’nun 90 - 74 yenildiği maçta Minnesota’yı galibiyete, 20 sayı 13 ribaund ile Kevin Garnett taşıdı. 
     
OKUR’un zamanı yok      NBA’DE Detroit Pistons forması giyen Mehmet Okur, takımının Dallas Mavericks karşısında tel tel döküldüğü ve Detroit’te 102 - 82 kaybettiği maçta 12 dakika forma giydi. Mehmet, oyunda kaldığı bu kısa süre içinde iki iki sayılık şut denemesinde bir isabet bulurken, yine iki faul atışından da birinde sayı buldu, iki ribaund aldı, iki asist yaptı, maçı üç sayıyla tamamladı. Üst üste 15. maçını da kazanan Dallas’ta ise Finley 42 sayı, 10 ribaund, Nowitzki de 22 sayı, 15 ribaund ile yıldızlaştılar. 
     



 SPOR 

























</TEXT>
</DOC>
