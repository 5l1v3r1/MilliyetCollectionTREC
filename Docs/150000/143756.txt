<DOC>
<DOCNO> 143756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/20/guncel/agun.html </URL>
<DATE> 2003/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, sonunda bombaladı 
</HEADLINE>
<TEXT>

ABD, Saddam’a verdiği sürenin dolmasından tam 1.5 saat sonra Bağdat'ı bombaladı. Beyaz Saray, ilk bombanın atılmasının hemen ardından, "Operasyonun ilk aşamasını başlattık" dedi 
     Irak'ı oğullarıyla birlikte terk etmesi için ABD Başkanı George W. Bush'un verdiği 48 saatlik ültimatomun son dakikasında dahi fikir değiştirmeyerek sürgüne gitmeyi kabul etmeyen Saddam Hüseyin'in tepesine bombalar dün gece yarısından sonra Türkiye saatiyle sabaha karşı 04.32'de yağmaya başladı. 
     ABD, Azor zirvesinden sonra bugün saat 03.15'e kadar Saddam'ın ülkeyi terk etmesi için verdiği sürenin ardından ilk bombayı, TSİ 04.32'de Bağdat'a attı. Başkentte çalan sirenler, sustuktan dokuz dakika sonra yeniden Bağdat'ı inletti. İkinci sirenden iki dakika sonra da, Bağdat'a atılan bombalar, şehrin doğu kesimindeki hedeflere yöneldi. 
     
     Saddam'ın akıbeti meçhul 
     Irak uçaksavar sistemlerinin karşılık vermesiyle, Bağdat semaları bir anda ışıklarla doldu. B1, B2 ve B52 bombardıman uçakları, Basra çevresini ve Güney Irak'ı da bombaladı. Bağdat'ın merkezine de bomba atılırken, vurulan bölgenin, daha önce uydular aracılığıyla belirlenen liderlik hedefi olduğu bildirildi. 
     ABD ayrıca, bombardımanın başlamasından hemen sonra, Irak Devlet Radyosu frekansına girerek yayına başladı. CNN International da, az sayıda Cruise füzesiyle, Bağdat'taki lider kadrosunun hedef alındığını, şehrin tahrip edilmemesinin öngörüldüğünü bildirdi. 
     Beyaz Saray Sözcüsü Ari Fleischer, Bağdat'a ilk bombaların atılmasının hemen ardından yaptığı açıklamada, "Operasyonun ilk aşaması başladı" dedi. 
     Verilen dokunulmazlık ve sığınma vaatlerini elinin tersiyle iterek inadını sürdüren Saddam'ın, ABD'nin yakın müttefiki İngiltere'yle birlikte başlattığı ağır bombardımanın ardından nerede olduğu ve akıbeti merak ediliyor. 
     
Müttefik kuvvetlerin beyni, Katar’daki üs...      Katar’ın başkenti Doha yakınlarında bulunan As Sayliyah Kampı’ndaki Ortak Operasyon Komuta Merkezi’nde ABD’li, İngiliz ve Avustralyalı 60 personel, sürekli bilgisayar başında çalışarak koordinasyonu sağlıyor. ABD Merkez Komutanlığı’nın Katar’daki ileri kararg hı olan kamp, ABD’nin Irak operasyonunun beynini oluşturuyor. 
     
Irak’a Osmanlı modeliABD, Irak’ı Osmanlı İmparatorluğu’nda olduğu gibi önemli merkezler çevresinde idari bölgelere ayırmayı planlıyor... 
     ABD ve İngiltere askeri yetkililerinin, Saddam sonrası Irak’ın yönetimine ilişkin planlarını tamamladıkları ve ülkeyi Osmanlı’dan esinlenerek, "önemli merkezler çevresinde idari bölgelere ayırmayı kararlaştırdıkları" ortaya çıktı. İngiliz The Times gazetesindeki habere göre, iki ülke savunma bakanlıkları, Irak’ta işbaşına gelecek askeri yönetimin yapısı konusundaki planlarını bitirdi. 
     Plana göre, sağlıktan eğitime, Irak’ın tüm idari kurumlarının başına emekli ABD’li ve İngiliz generaller getirilecek. Yeni yönetimde ayrıca diplomatlar ve uluslararası yardım kuruluşlarının yetkilileri görev alacak, ancak bunlar doğrudan ABD Savunma Bakanlığı’na karşı sorumlu olacak. 
     
     KONTROL FRANKS’TE 
     Yeni yönetimin tepesinde, Irak’ın işgal operasyonuna komuta eden General Tommy Franks bulunacak ve güvenlikten sorumlu olacak. Franks’ın sivil yardımcılığını, Körfez Savaşı’nda Kürtleri Saddam’ın gazabından kurtaran emekli general Jay Garner üstlenecek. İngiliz generaller ise, "Bakanlıklararası Planlama Ünitesi" adı verilen koordinasyon kuruluşunun bünyesinde yer alacak. Bu kuruluşa eski donanma subayı Dominick Chilcott başkanlık yapacak. 
     Baas rejiminin ortadan kaldırılmasından sonra da yönetim, BM gözetiminde sivillere devredilecek. Son olarak Irak’ın istikrar kazanmasının ardından seçime gidilecek ve Iraklı sivillerden oluşan hükümet işbaşına gelecek. İddiaya göre Pentagon, Bağdat, Musul ve Basra’nın yöneticilerini de belirledi. 
     
Savaşa girdik çocuklar...’      Kuveyt’e konuşlanan Amerikan birliklerinin komutanları dün askerlerine hitaben sıcak çatışma öncesinde son talimatlarını verdiler, şans dilediler. Askerleri cesaretlendirici bir tonda konuşan komutanlar, Iraklı askerlerin esir alınması sırasında aşırı hareketlerden kaçınılmasını, "düşmanın" onurunu zedelemeyen saygılı bir yaklaşım sergilenmesini istediler. Komutanlar askerlere şöyle seslendi 
     
     SAYGILI DAVRANIN’ 
     "Savaşa girdik çocuklar. Kendinize iyi bakın, yanınızdaki kardeşinizi de kollayın. Onurlu savaşın. Doğru olanı yapın. Bundan önceki savaşlarda milyonlarca Amerikalının savaştığı gibi savaşın. Irak halkı iyi bir halktır, saygılı davranın. Neden burada olduğunuzu sorgulamayın. Kuzey’e gittiğimizde iyi çocuklar geldi’ diye karşılanacaksınız. İşinizi bitirin ve eve dönün. Tanrı sizinle." Komutanların konuşmaları sık sık askerlerin "hurra" şeklindeki tezahüratlarıyla kesildi. 
     
     
     
     



 GÜNCEL 













</TEXT>
</DOC>
