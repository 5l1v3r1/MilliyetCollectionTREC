<DOC>
<DOCNO> 112714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/13/son/sondun04.html </URL>
<DATE> 2002/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bali adasında terör 182 can aldı... 
</HEADLINE>
<TEXT>

     Endonezya'nın Bali adalarına dün gece yarısı düzenlenen bombalı saldırı sonucu 182 kişi hayatını kaybetti, 132 kişi de yaralandı. ABD, saldırıyı ''adi bir terör eylemi'' olarak niteledi. 
     Endonezya'nın başkenti Cakarta'daki ABD Büyükelçiliği tarafından yapılan açıklamada, saldırıların sorumlularının bulunması için ABD'nin yardım önerisinde bulunduğu belirtildi. 
     Bali adasınının ünlü turistik bölgelerinde dün gece eşzamanlı meydana gelen patlamalarda ölen yabancıların Avustralyalı, İngiliz, Fransız, Alman ve İsveçli oldukları bildirildi. 
     Bu arada, patlamalardan saatler önce, Endonezya'nın Manado kentindeki konsolosluğuna bombalı saldırı düzenlenen Filipinler de saldırıları kınadı. 
     Filipinler Dışişleri Bakanlığı tarafından yapılan açıklamada, Manila'nın bütün yurtdışındaki temsilciliklerini ''olası terör saldırılarına'' karşı alarma geçirdiği duyuruldu. 
     Manado'daki Filipinler konsolosluğuna düzenlenen, can kaybının olmadığı el bombalı saldırı ile Bali adasındakiler arasında bağlantı olup olmadığı henüz bilinmiyor. 
     





</TEXT>
</DOC>
