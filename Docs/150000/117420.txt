<DOC>
<DOCNO> 117420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/06/son/sontur11.html </URL>
<DATE> 2002/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
DYP ''Çillerinki Hanımefendi duygusallığı..'' 
</HEADLINE>
<TEXT>

     DYP ağır bir seçim yenilgisi aldı, Genel Başkan Tansu Çiller ortadan kayboldu. 
     3 Kasım seçim sonuçlarını İstanbul'da Yeniköy'deki yalısından izleyen Çiller son olarak oy kullanırken görüntülendi. 
     Çiller seçim gecesinden beri hiç kamuoyunun önüne çıkmadı, yalısından dışarı adım atmadı. 
     Kamuoyuna bugüne dek sadece iki kısa yazılı açıklama göndermekle yetindi. Bu arada "depresyona girdi, iğne ile uyutuluyor" şeklinde dedikodular da çıkmaya başladı. Ancak Çiller dedikoduları, özel kalem müdürü aracılığıyla yalanladı. 
     DYP'yi yakından izleyen kaynaklar Çiller'in bugün yaptığı açıklamada belirtildiği gibi YSK kararını beklediğini belirtiyorlar. DYP, DEHAP'ın oylarının sayılmamasını ve böylece kendi payına düşecek artı oylarla barajı geçip herşeye karşın meclise girmeyi hesaplıyor. 
     YSK'dan gelecek açıklamaya kadar Çiller'in ortaya çıkmayacağı belirtiliyor. 
     Çiller bugün yeni bir kısa yazılı açıklama ile genel başkanlıktan çekilme kararından vazgeçmediğini duyurdu. Ancak DYP'nin internet sitesinde bu karar "hanımefendi duygusallığı" olarak nitelendirildi. 
     
     DUYGUSAL HANIMEFENDİ 

     DYP Genel Başkanı Tansu Çiller'in "kongrede aday olmayacağım" açıklamasına karşı farklı değerlendirmelerin yapıldığı partinin resmi internet sitesinde Çiller'in sözleri "hanımefendi duygusallığı"na bağlandı. 
     "Www.dyp.org.tr" adresinde "Günün önerisi" başlığı ile yerverilen yazıda DYP'de bir "Fetret devri" yaşatılmasına izin verilmeyeceği vurgulandı. 
     Çiller'in aday olmayacağı yönündeki açıklamasının ise "Sayın Genel Başkan, medya baskısı ve hanımefendi duygusallığı içinde aday olmayacağım demiş olabilir" şeklinde değerlendirilmesi dikkat çekti. 
     Söz konusu yazıda isim vermeden DSP, MHP ve ANAP'ın durumu konusunda "Yanıbaşımızda, kan revan içinde kalmışların aldıkları ağır yaralardan fışkıran kanları görüp, kendimizin de öldürücü bir darbe aldığımızı zannediyoruz" denilirken, DYP'nin ise sadece "yaralandığı" iddia edildi. 
     ÖLÇÜ TÜRKİYE DEĞİL MUĞLA Öte yandan aynı yazıda Çiller'in seçim başarısı konusunda Türkiye genelinin değil seçim bölgesi Muğla'nın gösterilmesi dikkat çekti. Yazıda şöyle denildi 
     "Sayın Çiller, kendi seçim bölgesinde, bir önceki seçimlerde alınan oyun 2 katını alarak millet nezdinde sevildiğini kanıtladı. Asıl sorun kendi seçim bölgelerinde başarılı olamayanlar. Kendi bölgelerinde başarılı olamayanların bundan genel bakanı sorumlu tutmaları kabul edilebilir bir şey değildir. Sayın Çiller kendi seçim bölgesinde başarılı olmuştur. Demek ki sorun Sayın Çiller'de değildir." 
     
</TEXT>
</DOC>
