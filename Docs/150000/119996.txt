<DOC>
<DOCNO> 119996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/20/son/sonspo08.html </URL>
<DATE> 2002/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Erzurumspor'da, sıkıntılı günler sürüyor... 
</HEADLINE>
<TEXT>

     İkinci Futbol Ligi A Kategorisi'nde mücadele eden ve yaşanan mali kriz nedeniyle futbolcularının kenti terk ettiği Erzurumspor'da, sıkıntılı günler sürüyor. Mavi-beyazlı kulübün yaşadığı sorunların çözümü için harcanan çabalar da yetersiz kalıyor. 
     Vali Derya Kadıoğlu, Erzurum Büyükşehir Belediye Başkanı Mahmut Uykusuz ve Erzurum Emniyet Müdürü Özdemir Gürsu, Doğu Anadolu Gazeteciler Cemiyeti'nde yaptıkları sohbet toplantısında, mavi-beyazlı ekibin kurtarılması için kamuoyunun desteğine ihtiyaç olduğunu söylediler. 
     Kent kulüplerinde kötü gidiş sonrası, kulübün vali veya belediye başkanına teslim edilmesi gibi düşünceler ortaya atıldığını belirten vali Kadıoğlu, şunları söyledi 
     ''İçişleri Bakanlığı'nın genelgesi var. Bu nedenle biz kulüplere fazla yardımcı olamıyoruz. Ama Erzurumspor'un kötü gidişini durdurmak için çareler bulmak zorundayız. Geçen dönemler yaşanan sıkıntılar sonrası kampanyalar düzenlemiş, yardımlar yapmıştık. Son 1 yıl içinde mavi-beyazlı kulübe 150 milyar lira gelir sağladık. Başka yapacağımız birşey yok.'' Erzurum'da yaşayanların, kulüplerine sahip çıkması gerektiğini kaydeden Kadıoğlu, ''Kulübün kötü gidişine şehir duyarsız kalmamalı. Elbirliğiyle bu kötü günler aşılmalı'' diye konuştu. 
     Erzurum Büyükşehir Belediye Başkanı Mahmut Uykusuz da, ''Biz elimizden geleni yapıyoruz ve yapmaya devam edeceğiz. Bu taşın altına herkes elini sokmalı'' diye konuştu. 
     
     GENÇLER SAHAYA ÇIKACAK 
     Öte yandan Erzurumspor'un, hafta sonunda deplasmanda yapacağı Büyükşehir Belediyesi Ankaraspor maçına, gençlerden oluşan kadroyla çıkması bekleniyor. 
     Transfer alacakları ödenmediği için futbolcuları kenti terk edince, Erzurumspor da genç oyunculardan oluşturulacak bir kadroyla Ankara deplasmanında mücadele edecek. Kulüp başkanı Cemal Polat'ın, gençlerden oluşacak kadroyla ligi sürdürmeyi planladığı öğrenildi. 
     





</TEXT>
</DOC>
