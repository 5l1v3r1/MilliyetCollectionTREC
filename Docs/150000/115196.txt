<DOC>
<DOCNO> 115196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/26/spor/spo02.html </URL>
<DATE> 2002/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kriz donduruldu 
</HEADLINE>
<TEXT>

Yıldızları bir türlü barışmayan Teknik Direktör Lorant ile Oğuz Çetin zorlu maçlar öncesi ateşkes ilan etti 
     YUSUF KOBAL 

     Yıldırım devrede 
     SEZON başından beri ciddi fikir ayrılıkları yaşayan Fenerbahçe’nin teknik kurmayları, Başkan Aziz Yıldırım’ın devreye girmesi ile yeniden güçbirliği yaptılar. Aralarında oyuncu seçimi, antrenman programı, taktik ve kadro dışı bırakma eylemi konusunda bir türlü anlaşamayan Lorant ve Çetin, Gençlerbirliği, Panathinaikos ve Galatasaray maçları öncesi birlikte plan hazırlamaya başladı. 
     
     Çetin çözüm istiyor 
     KÖTÜ futbol ve sonuçlardan sorumlu tutulması üzerine, yönetime "Sorumluluk veriyorsunuz, yetki vermiyorsunuz" diye cevap veren Oğuz Çetin’in, Galatasaray maçının sonrasında kesin çözüm isteyeceği de sızan bilgiler arasında. Lorant’a bir yardımcı hoca daha getirileceği söylenmesine rağmen Cem Pamiroğlu ile Engin Fırat’a, Çetin’in muhalefeti üzerine görev verilmemesi de dikkati çekti. 
     
Serhat sakatlandıÇift kalede sağ üst baldırından sakatlanan genç oyuncu antrenmanı yarıda bıraktı. Serhat’ın bugün MR’ı çekilecek 
     HÜSEYİN YAVUZ 

     FENERBAHÇE’NİN dün yaptığı son ciddi çalışmada, çift kale maç sırasında sakatlanan Serhat’ın durumunun kritik olduğu belirtildi. Pas verdiği sırada acı içinde yere yıkılan genç futbolcunun bugün MR’ının çekileceği, ancak oynama ihtimalinin düşük olduğu belirtildi. Boynu tutulan Ogün’ün yerine ise Lorant genç Can’ı denedi. Maç da karşı takımlarda oynayan Tuncay ve Washington üçer gol attı. 
     GENÇLERBİRLİĞİ maçı için bugün Ankara’ya gidecek olan Fenerbahçeli futbolculara dün transfer taksitleri dağıtıldı. Kulübü FİFA’ya şikayet eden Rapajc’e de bir miktar ödeme yapıldığı ve Hırvat oyuncunun şubat ayında serbest kalmasının önlendiği belirtildi. Yönetimin bu jesti zorlu maçlar öncesinde futbolcuların moralinin yükselmesini sağladı. 
     
Aslara darbe      FENERBAHÇE’NİN UEFA Kupası’ndaki rakibi Panathinaikos’un yeni teknik direktörü Markarian, iki haftalık aradan sonra ilk lig maçına çıkmaya hazırlanırken, yıldız oyuncularını onbirden kesti. Pazar günü oynanacak Aris karşılaşmasında Polonyalı golcü Warzycha, Olisadebe ve Hırvat Vlaovic’i onbire almayacağını açıklayan Uruguaylı hoca, mücadeleci bir takım seçti. 
     
Küskünlere talip çok      LORANT’IN kadro dışı bıraktığı Abdullah ve Oktay’a Denizlispor, Elazığspor, Altay, Göztepe, Sakarya, Diyarbakır, Kocaelispor ve Gaziantepspor’dan teklif geldiği belirtildi. PAF takımı ile yaptığı antrenmanlarda çok iyi performans gösteren Abdullah’a, Muhasip üye Ali Yıldırım’ın arayıp moral verdiği ve "Sabret, kısa süre sonra döneceksin" dediği öğrenildi. 
     



 SPOR 





























</TEXT>
</DOC>
