<DOC>
<DOCNO> 119587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/18/son/sontur14.html </URL>
<DATE> 2002/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül'e, Genel Başkanlık yolu da açılıyor... 
</HEADLINE>
<TEXT>

     Tayyip Erdoğan'ın genel başkanlığına tedbir konulmasına ilişkin davada AKP'nin yarın savunmasını vermesiyle başlayacak karar süreci, Abdullah Gül'e kuracağı 58'inci hükümetin güvenoyu almasıyla birlikte Başbakanlığın yanısıra AKP Genel Başkanlığı yolunu da açma olasılığını gündeme getirdi. 
     AKP'ye savunma için verilen 15 günlük süre yarın sona ererken, savunma Ertuğrul Yalçınbayır ve Mehmet Ali Şahin tarafından hazırlandı. Savunmada, parti hakkında açılan kapatma davasına ilişkin esasa savunma hakkının saklı tutulduğu belirtilerek, Erdoğan'ın genel başkanlığına tedbir konulması isteminin hukuksal dayanaktan yoksun olduğu görüşü dile getiriliyor. Anayasa Mahkemesi'nin Erdoğan'ın genel başkanlıktan düşürülmesi talebini daha önce oybirliğiyle reddettiği vurgulanan savunmada, Yüksek Mahkeme'nin yalnızca kurucu üyelikten çıkarılmasını istediği, Erdoğan'ın da kurucu üyelikten istifa ederek bu kararın gereğini yerine getirdiği belirtiliyor. 
     AKP'de yarın verilecek savunmayla birlikte Anayasa Mahkemesi'nde başlayacak karar sürecinin ilginç bir gelişmeye yol açacağına işaret ediliyor. Kararını en geç 10 gün gibi kısa bir süre içinde vermesi beklenen Anayasa Mahkemesi'nin Erdoğan'ın genel başkanlığına tedbir koyması durumunda Gül, Başbakanlğın ardından AKP Genel Başkanlık koltuğuna da oturabilecek. AKP'deki değerlendirmelere göre, Anayasa Mahkemesi'nin tedbir kararı vermesi halinde Gül'e Genel Başkanlık yolunu açacak süreç şöyle 
     "Savunma verildikten sonra Mahkeme, en çok 10 gün içinde tedbirle ilgili kararını verecek. Mahkeme'nin tedbir kararı vermesi halinde Erdoğan genel başkanlıktan ayrılmak zorunda kalacak. Bu durumda da Kurucular Kurulu hemen toplanarak Genel Başkan seçecek. Yapılacak bir seçimde Abdullah Gül rahatlıkla genel başkan seçilecek. Bu durumda hükümeti kurarak 58'inci hükümetin başbakanlığı koltuğuna oturmuş olan Gül, hükümetin güvenoyu aldığı günlerde, AKP'nin de genel başkanı olacak." AKP'de 10 gün içinde gerçekleşecek böyle bir gelişme durumunda Erdoğan'ın bir süre partiyle hukuki bağlarının sona ereceği, ancak Anayasa değişiklik ve ara seçim tartışmalarının hızlanarak Ocak ayı başında Erdoğan'ı hem genel başkan hem de başbakan olarak döndürecek süreç hız kazanacağı belirtiliyor. 
     
</TEXT>
</DOC>
