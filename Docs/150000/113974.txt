<DOC>
<DOCNO> 113974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/20/guncel/gun01.html </URL>
<DATE> 2002/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Minyatür evlilik 
</HEADLINE>
<TEXT>

16 yaşındaki teyzesinin kızı Çilem ile evlenebilmek için evden kaçan ilköğretim öğrencisi Özkan’ın dileği gerçekleşti. Düğünde gelinlikle damatlık giyen çift evlilik cüzdanı alamadı 
     ERDOĞAN KARABAĞ Kars DHA 

     Kars’taki Gazi Ahmet Muhtar Paşa İlköğretim Okulu’nun 8. sınıf öğrencisi 16 yaşındaki Özkan Ersoy ile kendisinden 1 ay küçük İstanbul’da oturan teyzesinin kızı Çilem Kuyumcu dünyaevine girdi. "Yaşımız küçük ama aşkımız büyük" diyen Ersoy nikah işlemlerini okulundan mezun olduktan sonra yaptıracaklarını söyledi. 
     Özkan ile teyze kızı Çilem’in aşkı şöyle gelişti Köy Hizmetleri’nde işçi olarak çalışan Özdemir Ersoy’un iki çocuğundan biri olan Özkan’ın İstanbul’da oturdukları için uzun yıllardır görmediği teyzesinin kızı Çilem geçen yıl Kars’a geldi. 
     
     Evden kaçtılar 
     Çocuklukları birlikte geçen gençler kısa sürede evlenmek istedi. Aileler de anlaşınca gençlerin nişanı yapıldı. Özkan bir hafta önce yeniden evlerine gelen Çilem’i görünce büyük sevinç yaşadı. Öğrenci olduğu için ailesinin evlenmelerine izin vermeyeceklerini bilen genç bu kez sevgilisi ile evden çıktıktan sonra geri dönmedi. 
     Aileleri, iki gün sonra akrabalarının yanında bulunan gençleri evlendirme kararı aldı. 
     Genç sevgililer önce geleneklere göre kına gecesi yaptı. Ardından da arkadaş ve yakınların da katıldığı Şölen Düğün Salonu’ndaki törenle beyaz gelinlik ve damatlıklarını giydi. 
     
     Çilem okulu bıraktı 
     Genç damat okuluna ise rapor aldığı için bir hafta gitmeyeceğini söyledi. Büyük sevinç yaşayan Ersoy, "Aşkıma kavuştum. Bundan sonra ilk hedefim ilköğretim okulundan mezun olmak. Nikahı, diploma alınca yaptıracağız" dedi. Dünya evine girmeden önce ilkokul 5. sınıftan ayrıldığını belirten Çilem ise "Özkan’ı çok seviyorum, birlikte çok mutlu olacağız" diye konuştu. 
     
Zorunlu hallerde evlenme yaşı 16      Medeni Kanun, 17 yaşını doldurmadan önce resmi nikaha olanak tanımıyor. Kanunun "Evlenme Ehliyeti ve Engelleri" başlıklı 124. maddesinde, şu hüküm öngörülüyor "Erkek veya kadın 17 yaşını doldurmadıkça evlenemez. Ancak, hakim olağanüstü durumlarda ve pek önemli bir sebeple 16 yaşını doldurmuş olan erkek veya kadının evlenmesine izin verebilir. Bu durumda karardan önce ana ve baba veya vasi dinlenir. 
     



 GÜNCEL 


















</TEXT>
</DOC>
