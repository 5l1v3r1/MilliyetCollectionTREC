<DOC>
<DOCNO> 139165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/26/son/soneko13.html </URL>
<DATE> 2003/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Emekli Sandığı ilaç sistemi 1 Mart'ta değişiyor... 
</HEADLINE>
<TEXT>

     Emekli Sandığı, 1 Mart'tan itibaren pahalı ilaç isteyen hastaya ekstra fatura çıkaracak. 
     Sağlık harcamalarını azaltmaya dönük tedbirler devam ediyor. Emekli Sandığı Genel Müdürlüğü de, memur emeklileri ile bunların bakmakla yükümlü olduğu kişilere yönelik sağlık hizmetlerinde, yeni bir düzenlemeye gitti. 
     1 Mart tarihinde yürürlüğe girecek yeni sistemde, kurumun sağlık yardımı sağladığı hak sahiplerine yazılan ayakta ve yatan hasta reçeteleri için Hastane eczanelerinden sağlanan ilaçlar hariç , ''referans fiyat'' uygulanacak. 
     İlaçların farmasötik eşdeğerliliği esas alınarak bulunacak referans fiyat, halen listelerde yeralan 5 binin üzerindeki ilacın tümünü kapsayacak. 
     Emekli Sandığı, referans fiyat için kullanımda bulunan ilaçları farmasötik eşdeğer özelliklerine göre gruplandırdı. Aynı gruptaki ilaçların aritmatik ortalaması alınarak referans fiyatlar elde edildi. 
     Bu hesaplamalar sırasında 1000 mg ve 10 film tabletlik 6 antibiyotikten Amoksilav'ın satış fiyatı 18 milyon 182 bin lira, Klavupen'in 19 milyon 808 bin lira, Klamoks'un 23 milyon 870 bin lira, Amoklavin'in 23 milyon 872 bin 500 lira, Bioment-bld'nin 23 milyon 874 bin lira, Augmentin'in de 29 milyon 840 bin lira şeklinde belirlendi. 
     Grubun toplam fiyatı 139 milyon 446 bin 500 lira, bu gruptaki ilaçların referans fiyatı ise aynı zamanda ortalama fiyat olan 23 milyon 241 bin 84 lira olarak hesaplandı. 
     
     PAHALI İLAÇ İÇİN FARK ÖDENECEK 
     İlaçların bilgisayara girişi sırasında yürütülecek olan yeni uygulama çerçevesinde, reçetede yazılan ilacın fiyatı, referans fiyatın altında ise herhangi bir değişiklik yapılmadan işlem devam edecek ve hasta katılım payı bu fiyat üzerinden hesaplanacak. 
     Reçetede yazılan ilaç fiyatı, hesaplanan referans fiyatın üzerinde ise hastaya bu fiyatın altında bulunan ilaçlardan biri önerilebileceği gibi, referans fiyatın üzerinde olan bir ilaç da verilebilecek. Ancak bu durumda ilaç fiyatı ile referans fiyatı arasındaki fark, hak sahibi tarafından karşılanacak. Katılım payı da referans fiyat üzerinden hesaplanacak. 
     Bu durumda, söz gelimi reçetesine Klavupen ya da Amoksilav yazılan hak sahibine, ilacın kendi fiyatı üzerinden geri ödeme yapılacak, katılım payı da bu fiyatlardan hesaplanacak. 
     Ancak reçetesine Augmentin 1000 mg yazılan bir vatandaş, eczaneden de bu ilacı talep ederse, bu ilaç için 23 milyon 241 bin 84 lira geri ödeneceği için, aradaki 6 milyon 598 bin 916 liralık fark, hak sahibi tarafından eczaneye ödenecek. 
     Katılım payı da 23 milyon 241 bin 84 lira üzerinden hesaplanacak. Katılım payı, daha sonra hak sahibinin aylığından kesilerek eczaneye aktarılacak. 
     





</TEXT>
</DOC>
