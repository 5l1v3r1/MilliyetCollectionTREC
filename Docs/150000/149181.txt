<DOC>
<DOCNO> 149181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/11/son/sontur11.html </URL>
<DATE> 2003/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Akraba evliliklerinde artık dayı-hala çocukları tercih ediliyor... 
</HEADLINE>
<TEXT>

     Ege Üniversitesi ve sivil toplum kuruluşlarının yaptığı ortak bilimsel araştırmada, yakın akraba evliliklerinde değişim yaşandığı, önceleri amca ve teyze çocukları arasında yapılan evlilikler yaygınken, bugün dayı ve hala çocuklarının evlendiği ortaya çıktı. 
     Ege Üniversitesi Kadın Sorunları Araştırma ve Uygulama Merkezi EKAM , Ege Kadın Araştırmaları Derneği, Türkiye Kas Hastalıkları Derneği İzmir Şubesi ve Ege Üniversitesi Fen Fakültesi İstatistik Bölümü tarafından, akraba evliliklerine dayalı engelli çocukların durumuna ilişkin araştırma yapıldı. 
     Türkiye Kas Hastalıkları Derneği İzmir Şube Başkanı Prof. Dr. Türe Tunçbay ve EKAM uzmanı Yeşim Saygılı, A.A muhabirine yaptıkları açıklamada, araştırma çerçevesinde engelli bireyi olan 168 aileyle yüz yüze anket çalışması yapıldığını kaydetti. 
     Prof. Dr. Tunçbay, daha önce Türkiye genelinde yapılan araştırmalarda olduğu gibi bu araştırmada da yakın akraba evliliklerinde son yıllarda değişim yaşandığının görüldüğünü bildirdi. Yakın akraba evliliklerinde geçen yıllarda önceliği amca çocuklarının aldığına işaret eden Tunçbay, şöyle konuştu 
     ''Yapılan araştırmada, dayı-hala çocukları arasındaki evliliklerin oranı yüzde 36.8 olurken, amca çocukları arasındaki evliliğin yüzde 30.9 ile ikinci sıraya düştüğünü gördük. Teyze çocukları arasındaki evlilik ise yüzde 11.8 ile daha düşük. Ankete katılanlar, evliliklere gerekçe olarak, akrabaya güveni gösterdi.'' 
     
     ENGELLİ BİREY FAZLA 
     Akraba evliliklerinin engelli bireyler sorununu ortaya çıkardığını araştırma sonunda bir kez daha gördüklerini dile getiren EKAM Uzmanı Yeşim Saygılı, Bornova, Karşıyaka ve Konak İlçelerindeki 5 mahallede seçilen 168 ailede, 190 engelli birey tespit edildiğini kaydetti. 
     Araştırmada, engel nedeninin yüzde 50'sinin trafik, iş ve ev kazalarıyla hastalık, diğer yarısının ise akraba evliliği ve gen bozukluğu olduğunu belirten Saygılı, şöyle konuştu. 
     ''Akraba evliliği sonucu engelli doğanların yüzde 35'i bedensel, yüzde 37.5'i zihinsel, yüzde 5'i spastik, yüzde 6.8'i ise işitme engelli. Engellilerin yüzde 40.5'inin ana-babaları akraba, bunların yüzde 80'inin akrabalık derecesiyse birinci dereceden yani kardeş çocukları. Bu oldukça yüksek orandır. Yakın akraba evliliği yapanların yüzde 48.8'i Doğu ve Güneydoğu Anadolu'dan, yüzde 25'i Karadeniz, Ege, Marmara, İç Anadolu ve Akdeniz'den göç etmiş, yüzde 25'i ise İzmir içinde yer değiştirerek, akraba ve hemşehri bölgesine gelmiş.'' 
     
     EĞİTİM GEREKLİ 
     Yakın akraba evliliklerinin önlenebilmesi için Çin ve Japonya gibi ülkelerde hukuki düzenlemeler olduğuna dikkat çeken Prof. Dr. Türe Tunçbay, 1982 Anayasası hazırlanırken Danışma Meclisi üyesi olarak bunun yasalaşması için mücadele verdiğini ama başarılı olamadığını belirtti. Tunçbay, ''Aslında akraba evliliğini yasaklamak, insan haklarına müdahale oluyor. Bunu yasaktan çok eğitim ve alışkanlıkları değiştirerek başarabiliriz'' dedi. 
     Ege ve Akdeniz bölgeleri gibi bazı yörelerde ''Süt Kardeşliği'' geleneğinin yaygın olduğuna işaret eden Tunçbay, kardeş çocuklarının birbirlerinin annesinden süt emerek süt kardeşi olduklarına inanıldığını, bunların arasında evlilik yapılmadığını kaydetti. Tunçbay, ''Bu güzel geleneğin yaygınlaşması, sorunun ortadan kalkmasını sağlar. Annelere önemli görevler düşüyor'' dedi. 
     





</TEXT>
</DOC>
