<DOC>
<DOCNO> 141318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/07/son/sonspo40.html </URL>
<DATE> 2003/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Yanal Gençlerbirliği, şu an 3 büyüklerden daha ilerde 
</HEADLINE>
<TEXT>

     Gençlerbirliği teknik direktörü Ersun Yanal, Gençlerbirliği'nin şu anda oluşturduğu koşulların ilerki yıllarda 3 büyüklerin elde ettiği başarıları kazanmasına neden olacağını belirtti. 
     Ligde ve Türkiye Kupası'nda başarıyla yoluna devam eden Gençlerbirliği'nde, teknik direktör Ersun Yanal ile futbolculardan Ümit, Okan, Veysel, Serkan ve Korhan Özel Samanyolu Koleji'ndeki panele katıldı. 
     Yanal, Gençlerbirliği'nin şu anda oluşturduğu koşulların ilerki yıllarda 3 büyüklerin elde ettiği başarıları kazanmasına neden olacağını belirterek, "Takımımız, tüm Avrupa kriterlerini yerine getirmiş bir kulüp olarak Fenerbahçe, Galatasaray ve Beşiktaş'ın önünde yer alıyor diyebilirim" dedi. 
     Yanal, düş ve hedeflerin kardeş olduğuna inandığını vurgulayarak, şöyle konuştu 
     "En büyük hedefim öyle bir ortam yaratmak ki bu ortamda, Real Madrid ve Manchester United gibi takımlarla yarışacak ekipler oluşturabilmek. O takımları çalıştırmaktansa, bu hayalimi gerçekleştirmek benim için daha önemli." Bir öğrencinin, hakemlerin yanlı yönetim gösterip göstermediği yolundaki sorusuna Yanal, "Bizim hakemlerimiz iyi hakemler. Onları rahat bırakırsak, daha iyi olacaklar. Hakemlerimizi desteklersek, onların rahat ortamlarda maç yönetmelerini sağlarız. Biz de kulüp olarak onlara destek veriyoruz" diye yanıt verdi. 
     





</TEXT>
</DOC>
