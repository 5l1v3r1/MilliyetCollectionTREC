<DOC>
<DOCNO> 127079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/26/son/sonspo35.html </URL>
<DATE> 2002/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Boşta kalan futbolculara yeni sözleşme imkanı... 
</HEADLINE>
<TEXT>

     Futbol Federasyonu, süresi sona ermeden sözleşmesi feshedilen futbolculara, yeni sözleşme yapabilmeleri konusunda yeşil ışık yaktı. 
     Federasyondan yapılan yazılı açıklamada, çeşitli sebeplerle bir yıllık süre dolmadan sözleşmesi iki taraflı feshedilmiş futbolcuların, yeni bir kulüple sözleşme yapma izni için yaptıkları başvuru nedeniyle FIFA'dan görüş istendiği, ancak olumsuz yanıt geldiği belirtildi. 
     Açıklamada, ''FIFA'nın cevabı açık olmakla birlikte, Türk futboluna hizmetle görevli federasyonumuz, sistemin uygulandığı ilk sezon olmasını dikkate alarak, her futbolcunun durumunun bireysel olarak ele alınması ve suiistimale müsaade edilmemesi kaydıyla taleplerin federasyon yönetim kurulunca değerlendirilerek, uygun görülenlerin yeni sözleşme imzalamasına izin verilebileceği ilke kararını almıştır'' denildi. 
     Kararın, Türk futboluna katkı sağlayacağı düşüncesi ile sadece bu döneme özel alındığı, incelemelerin titizlikle yapılarak sözleşmesinin devamı imkanı varken fesih yolunu tercih eden futbolculara yeni sözleşme için izin verilmeyeceği bildirildi. 
     Federasyonun açıklamasında, bu transfer döneminden sonra, uluslararası düzeyde bir karar ya da uygulama bulunmadığı takdirde, bu tür taleplerin incelenmeden reddedileceği ve kuralın istisnasız işletileceği vurgulandı. 
     





</TEXT>
</DOC>
