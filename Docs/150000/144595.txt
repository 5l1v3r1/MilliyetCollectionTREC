<DOC>
<DOCNO> 144595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/22/son/sontur06.html </URL>
<DATE> 2003/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Çorumlular yarın sandık başına gidiyor 
</HEADLINE>
<TEXT>

     Belediye Başkanı Arif Ersoy'un 3 Kasım 2002 erken genel seçimlerde milletvekili adayı olmak amacıyla istifasıyla boşalan ve kendi içinde başkanını seçemeyerek Danıştay tarafından feshedilen Çorum Belediye Meclisi yarın yapılacak seçimle yeniden oluşturulacak. 
     Çorum Belediye Meclisi üyeliği seçimlerine ÖDP, İP, ATP, Genç Parti, ANAP, MHP, AK Parti, DSP, DTP, BBP, EMEP, CHP ve DYP olmak üzere 13 siyasi parti katılıyor. 
     DEHAP, yeterli teşkilatlanmayı sağlayamadığı gerekçesiyle Yüksek Seçim Kurulu tarafından oy pusulasına alınmazken, SP ise büyük kongresini yapmadığı için seçime giremeyecek. Seçime katılma hakkı kazanan diğer partiler DP, BTP, LDP, MP, TDP, TKP ve Yurt Partisi ise seçimden çekildi. 
     Seçimlerde 109 bin 605 seçmen, 28 asil ve 3 yedek belediye meclis üyeliği için 385 sandıkta oy kullanacak. 
     3 Kasım 2002 genel seçimlerinde AK Parti yüzde 48.43 oyla Çorum'da birinci, CHP de yüzde 22.16 oy ile ikinci parti olmuştu. 3 Kasım seçimlerinde diğer partilerin aldıkları oy oranları da şöyle 
     MHP yüzde 8.68, DYP yüzde 7.86, Genç Parti yüzde 3, ANAP yüzde 2.36, DEHAP yüzde 1.93, SP yüzde 1.59, BBP yüzde 1.06, DSP yüzde 0.64, İP yüzde 0.46, YP yüzde 0.35, YTP yüzde 0.33, BTP yüzde 0.33, ÖDP yüzde 0.24, LDP yüzde 0.24, MP yüzde 0.22, TKP yüzde 0.13. 
     Çorum Belediye Başkanlığını halen İçişleri Bakanlığı'nca atanan Bayındırlık İl Müdür Yardımcısı Ömer Abuhanoğlu yürütüyor. 
     





</TEXT>
</DOC>
