<DOC>
<DOCNO> 135515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/06/son/sonspo08.html </URL>
<DATE> 2003/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor, kendi sahasında Elazığspor'u yenmek istiyor... 
</HEADLINE>
<TEXT>

     Birinci Süper Futbol Ligi'nde bu sezon özellikle son haftalarda Hüseyin Avni Aker Stadı'nda başarılı sonuçlar alan Trabzonspor, kendi sahasında Elazığspor'u da yenmek amacında. 
     Hüseyin Avni Aker Stadı'nda bu sezon yaptığı maçlarda kalesinde yalnızca 2 gol gören bordo-mavili takım, ligde kendi sahasındaki son 4 maçtan da galibiyetle ayrıldı. 
     Söz konusu maçlarda Kocaelispor'u 2-0, Diyarbakırspor ve Ankaragücü'nü 3-0, Denizlispor'u da 1-0'lık sonuçla yenen bordo- mavililer, Elazığspor'u yenerek hem ilk yarıda deplasmandaki yenilgisinin rövanşını almak hem de galibiyet serisini sürdürmek istiyor. 
     Kulüp asbaşkanı Erol Tuna, bordo-mavili takımın ligin ikinci yarısı öncesi iyi bir hazırlık çalışması gerçekleştirdiğini belirterek, ''Elazığspor'u yenerek taraftarımıza bir galibiyet daha hediye etmek istiyoruz'' dedi. 
     Tuna, bu sezon ligde ilk 4 takım arasına girme hedeflerini başaracaklarına da inandıklarını kaydederek, şöyle konuştu 
     ''Takım olarak hedefimizi yakalamamamız için bir neden yok. Ligin ikinci yarısında daha başarılı olacağımıza inanıyoruz. Elazığspor maçı da bunun için çok önemli. Çünkü lige iyi başlarsak, yakalayacağımız moralle daha iyi sonuçlar alma şansımız artacaktır. Taraftara da bu konuda çok büyük iş düşüyor.'' 
     
     GELECEK YILKİ HEDEF 
     Tuna, gelecek yıl hedeflerinin şampiyonluk olduğunu söyledi. 
     Tuna, ilk olarak bu yıl Avrupa kupalarına katılma hedefini gerçekleştirmek istediklerini belirterek, ''Trabzonspor, gelecek yıl yapacağımız takviyelerle de şampiyonluk yarışı içinde olacaktır'' diye konuştu. 
     
     BİLET FİYATLARI 
     Öte yandan bordo-mavili takımın, Elazığspor ile yapacağı maçın bilet fiyatları belli oldu. 
     Karşılaşmanın açık tribün biletleri 3, kapalı tribün 5, numaralı tribün biletleri ise 15 milyon liradan satışa çıkarılacak. 
     





</TEXT>
</DOC>
