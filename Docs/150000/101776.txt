<DOC>
<DOCNO> 101776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/14/spor/bbas.html </URL>
<DATE> 2002/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İki dev dönüyor 
</HEADLINE>
<TEXT>

Basketbol Milli Takımı’ndan, sakatlıkları nedeniyle uzun süre ayrı kalan İbrahim Kutluay ile Hüseyin Beşok, yarından itibaren idmanlara katılacaklar 
     Kırık ve çatlak 
     A Milli Basketbol Takımımız’ın iki yıldızı İbrahim Kutluay ile Hüseyin Beşok, geçirdikleri şanssız sakatlıkların ardından Ay - Yıldızlı takıma yarından itibaren geri dönecekler. 12 Dev Adam’ın, İstanbul’da düzenlenen Efes Pilsen Mini Dünya Kupası’nda burnu kırılan yıldızı İbrahim ile henüz hazırlık süreci başladığı sırada eli çatlayan Hüseyin, yarından itibaren çalışmalara Milli Takım’la devam edecekler. 
     
     Durumları iyi 
     12 Dev Adam’ın Genel Menajeri Doğan Hakyemez, Milli Takım’ın Türkiye’den ayrılmadan önce son etap çalışmalarına katılacak olan her iki oyuncunun da durumlarının iyi olduğunu belirtti. Hakyemez, "Hüseyin ve İbrahim, Milli Takım’dan ayrı olmalarına karşın yine de kondisyona yönelik antrenmanlara devam ediyorlardı. Ancak toplu çalışmaya ara vermişlerdi. Artık her ikisi de 12 Dev Adam’la birlikte olacaklar" dedi. 
     
Jordan’a teklif      2002 Dünya Şampiyonası kadrosunu oluştururken sıkıntı yaşayan ve aday kadroya çağrılan isimlerin bir bir çekilmesiyle yeni alternatifler arayan ABD takımı, efsanevi oyuncu Michael Jordan’a da kapılarını açtı. 2004 Olimpiyatları’nda oynayabileceğini daha önceden açıklayan, ancak yaşadığı sakatlıklar sonrası Washinton’da forma giyip giymeyeceği belli olmayan Jordan’ın istediği takdirde Indianapolis’deki şampiyonada yer alabileceği açıklandı. 
     
Nash sorunu      NBA Ligi’nde Dallas Mavericks formasını giyen Kanadalı ünlü oyuncu Steve Nash, Dallas Mavericks’in Başkanı Mark Cuban’ın, milli takımlarındaki oyuncuları, sigortalarının yetersizliği sebebiyle Dünya Şampiyonası’na yollamama kararı yüzünden sıkıntılı günler yaşıyor. Nash, Kanada Milli Takımı’nın Vancouver’daki kampına katılırken, Mark Cuban’a rest çekip, Dünya Şampiyonası’nda oynayacağı yolundaki söylentiler de ağırlık kazandı. 
     
Mesai başlıyor      BASKETBOL Milli Takımımız, ABD’nin Indianapolis kentinde düzenlenecek 2002 Dünya Şampiyonası hazırlıklarına üç günlük aradan sonra yarın yeniden başlayacak. Üst üste hazırlık turnuvaları ve maçlar nedeniyle yorgun düşen ve verilen üç günlük ara ile dinlenme şansı bulan Millilerimiz, ABD yolculuğu öncesi İstanbul’daki son etap çalışma programına yarın kaldıkları yerden devam edecekler. Ay - Yıldızlı ekibimiz, 19 Ağustos pazartesi günü ise Detroit’teki kamp çalışması için ABD’nin Detroit kentine hareket edecek. 
     



 SPOR 



























</TEXT>
</DOC>
