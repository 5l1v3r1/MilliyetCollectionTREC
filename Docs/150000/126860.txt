<DOC>
<DOCNO> 126860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/25/son/sontur10.html </URL>
<DATE> 2002/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Artık internet gazeteciliği var, artık ''milliyet.com.tr'' var... 
</HEADLINE>
<TEXT>

     Türkiye hareketli günler yaşıyor... 
     Irak'ta savaş olasılığı kapımızda... Başkent'ten ve ABD'den sürekli yeni haberler geliyor... 
     Ekonomide iyiye gidiş yerini savaş tedirginliğine bırakıyor... 
     Ve Türkiye bugünlerde bilgiye ihtiyaç duyuyor, gelişmeleri dakikası dakikasına izlemek istiyor. 
     İşte bu nedenlerin de itmesiyle, Türkiye'de internet gazeteciliği yeni bir ivme kazanıyor. 
     İnternete düzenli olarak aktarılan ilk Türk gazetesi olan Milliyet, öncülüğünü sürdürüp internet gazeteciliğinin gelişimine de büyük katkıda bulunuyor. 
     Online yani eşzamanlı haber okumanın getirdiği kolaylık ve faydayı Türkiye ile buluşturuyor. 
     Ziyaretçilerine, olan biteni bir gün sonrasını ya da televizyonda akşam haberlerini beklemeden öğrenme fırsatını sunuyor. 
     Kendi ilgi alanlarına dönük özel sitelerin yarattığı "community"lerin yanısıra, medya sektöründe medyatava.net, süperpoligon.com, haberciler.com örneklerinde olduğu gibi haber siteleri de yeni bir iletişim kanalı olarak artık ağırlıklarını hissettiriyor. 
     Milliyet.com.tr'nin bu dönemde yaşadığı müthiş reyting artışı da bunun bir göstergesi... 
     Milliyet.com.tr, Pazartesi günü tam 5 milyon 057 bin 066 sayfa görüntülemesi ile dünya ve Avrupa'daki haber sitelerini imrendirecek rakama ulaştı. 
     Sitede dün görüntülenen sayfa sayısı ise 4 milyon 875 bin 726 olarak gerçekleşti 
     Milliyet.com.tr'de en çok okunan haberin tek başına reytingi ise 53 bin 628 gibi inanılmaz bir rakama ulaştı. 
     Türkiye'de gazete ve dergi tirajları düşünüldüğü zaman, internet gazeteciliğinin aldığı yol milliyet.com.tr reytinglerinde kendini daha iyi gösteriyor. 
     Sitenin günlük ziyaretçi sayısı ise Pazartesi günü 187.361 kişi, Salı günü 179.990 kişi olarak gerçekleşti. 
     Türkiye'de artık internet gazeteciliği var, Türkiye'de milliyet.com.tr var.. 
     





</TEXT>
</DOC>
