<DOC>
<DOCNO> 143214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/17/son/soneko34.html </URL>
<DATE> 2003/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa günü yüzde 10.57'lik kayıpla tamamladı... 
</HEADLINE>
<TEXT>

     ABD yönetiminden savaşın yaklaştığı sinyalleri gelirken, Türkiye'nin henüz net bir tavır ortaya koyamaması 2. tezkere beklentisi içindeki piyasaları olumsuz etkiledi. Piyasaların açılışıyla gelen satışlar borsayı 10 bin puan desteğinin çok altına düşürdü. Endeks günün tamamında yüzde 10.57 değer kaybıyla Mart ayının en büyük ikinci düşüşünü gerçekleştirdi. 
     Yurt dışına asker gönderme ve yabancı asker bulundurmaya ilişkin tezkerenin kabul edilmeyişinin ardından 3 Mart 2003 tarihinde yüzde 12.49 ile son 2 yılın en büyük kaybı gerçekleşmişti. Bugün ise bileşik endeks 1,121.38 puan azalarak yılın en düşük seviyesi olan 9,482.92 puan seviyesine indi. 
     2. seansa 9,692.83 puandan başlayan endeks, ilk yarıyı 209.85 puan kayıpla 9,533.69 puandan geçti. Seans içinde en düşük 9,269.96 puanı gören endeksin bu seviyedeki günlük kaybı, yüzde 12.58 olarak hesaplandı. 
     1. seanstaki 860.76 puanlık kayıp dikkate alındığında, endeks, günlük bazda 1,121.38 puan geriledi. Hisselerin günlük ortalama değer kaybı ise yüzde 10.57 oldu. 
     2. seansta işlem gören toplam 298 hisse senedinden 250'si değer kaybetti, 27'si değer kazandı, 21'inin fiyatında değişiklik olmadı, 
     Seansta, 179 trilyon 637 milyar 562 milyon liralık işlem hacmi kaydedildi. İki seanstaki işlem hacmi 397 trilyon 917 milyar 441 milyon lira olarak belirlendi. 
     2. seansta, İş Bankası C , Garanti Bankası, Yapı Kredi Bankası, Tüpraş ve Akbank en yoğun işlem gören hisse senetleri olarak belirlendi. 
     
     BONO PİYASASI 

     Bono piyasasında ise sabah saatlerinde oldukça karmaşık saatler yaşandı. Faizler yarın yapılacak uzun vadeli iki ihale öncesi oldukça yükseldi. 3 Mart 2004 vadeli, bugün valörlü tahvilin basit getirisi 5.93 puanlık artışla yüzde 65.13'den, bileşik getirisi ise yüzde 65.77'den kapandı. Bugün yapılan referans bono ihalesine sınırlı talep gelirken, bileşik faiz yüzde 58.34 oldu. Uzmanlar Hazine'nin bu hafta Mart ayının en büyük geri ödemesine dikkat çekerek, piyasalardaki belirsizliği biraz olsun giderecek bir açıklama beklendiğini belirtiyorlar. 
     
     SERBEST DÖVİZ PİYASASI 

     Haftaya 1 milyon 648 bin liradan başlayan dolar, özellikle faiz cephesindeki gelişmelere bağlı olarak 1 milyon 707 bin liraya kadar yükseldi. 

     
</TEXT>
</DOC>
