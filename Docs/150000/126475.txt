<DOC>
<DOCNO> 126475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/24/guncel/agun.html </URL>
<DATE> 2002/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Deliller çok az, tanık çıkmasını bekliyoruz’ 
</HEADLINE>
<TEXT>

Hablemitoğlu suikastıyla ilgili son durumu anlatan İçişleri Bakanı Aksu, "Tanık çıkmasını umuyoruz, elimizde iki kovan dışında bilgi yok" dedi 
     TOLGA ŞARDAN Ankara 

     İçişleri Bakanı Abdülkadir Aksu, Doç. Dr. Necip Hablemitoğlu suikastının çok yönlü olarak soruşturulduğunu, ancak ellerinde fazla bulgu olmadığını söyledi. Milliyet’in sorularını yanıtlayan Aksu, suikastın ardından istihbarat ve terör birimlerinden sürekli bilgi aldığını kaydetti. Olaydaki delillerin çok sınırlı olduğunu vurgulayan Aksu, "Olayı gören bir tanık çıkmasını umut ediyoruz" dedi. 
     
     BİRİ GÖRMÜŞ OLMALI’ 
     Aksu, yasadışı Hizbullah örgütü tarafından Diyarbakır’da şehit edilen Emniyet Müdürü Gaffar Okkan’la ilgili soruşturmayı örnek göstererek, "Korku ortamı dağıldıktan sonra tanıklar gelebilir. Gaffar Okkan olayında da böyle oldu. Tanıklar bir süre sonra ortaya çıktı. Bu olayda iki kez silah atılmış, susturucu olmadığı da biliniyor. Mutlaka apartmandan ya da çevreden bir gören olmuştur" diye konuştu. 
     
     ANALİZ YAPIYORLAR 
     Soruşturmayla ilgili teknik çalışmaları yürüten Ankara Emniyet Müdürlüğü Terörle Mücadele Şubesi’ndeki çalışma grupları, öncelikle Hablemitoğlu’nun yaşamına son veren tetikçinin profilini çıkarmaya çalışıyor. Bu amaçla üç kişilik bir ekip sürekli Hablemitoğlu’nun öldürüldüğü yere giderek değişik noktalardan eylemle ilgili senaryolar üzerinde analiz yapıyor. 
     Otopsiden de akciğerlere isabet eden kurşunun çekirdeği elde edilirken, ilk atış sırasında Hablemitoğlu’nun sol gözünden girerek ensesinden çıkan ve ölümüne yol açan kurşunun çekirdeği tüm aramalara rağmen bulunamadı. 
     
Kovanlar mercek altında      ŞEYHMUS ÇAKAN DHA 

     Necip Hablemitoğlu suikastının ardından ele geçirilen boş kovanlar, özellikle Hizbullah ve PKK’ya ait silahlardan atılan boş kovanların kayıtlarının bulunduğu Diyarbakır Bölge Kriminal Laboratuvarı’nda incelemeye alındı. Kayıtlı 300 bin boş kovanla karşılaştırılan iki kovanın, sabıkalı bir silahtan atılıp atılmadığının tespitine çalışılıyor. 
     



 GÜNCEL 



















</TEXT>
</DOC>
