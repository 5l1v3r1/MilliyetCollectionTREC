<DOC>
<DOCNO> 118487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/12/son/sontur01.html </URL>
<DATE> 2002/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis'te eylemci bir milletvekili... 
</HEADLINE>
<TEXT>

     Seçimlerin ardından üyelerinin büyük çoğunluğu yenilenen ve perşembe günü milletvekillerinin yemin töreniyle açılacak olan Türkiye Büyük Millet Meclisi, ulaşım politikalarında demiryoluna önem verilmesi için 6 yıldır çeşitli eylemler yapan bir milletvekili ile tanışacak. 
     CHP Bursa İl Başkanlığı yaptığı dönemde, Bursa'nın yeniden demiryolu ağına kavuşması ve Bandırma-Bursa-Bilecik demiryolu hattının kurulması amacıyla bireysel olarak yürüyüş eylemi ve imza kampanyaları düzenleyen Kemal Demirel, 3 Kasım Milletvekilliği Genel Seçimi'nde, CHP Bursa Milletvekili olarak meclise girmeye hak kazandı. 
     Türkiye'de ulaşım politikalarında yıllardır karayolunun ön planda tutulması nedeniyle trafik kazaları başta olmak üzere pek çok sorunun yaşandığını savunan Demirel, bu anlayışın değişmesi ve Cumhuriyet'in ilk yıllarında olduğu gibi demiryoluna ağırlık verilmesi için 6 yıl boyunca, 68 bin kilometre yol katederek 38 il dolaştı. 
     Kemal Demirel, milletvekili adaylığından çok önce başlattığı eylemlerde, Türkiye'de ulaşım politikasını gündeme getirmek ve 1950 yılından itibaren ihmal edilen demiryolu ağının iyileştirilmesi ve geliştirilmesini sağlamayı amaçladığını söyledi. 
     Milletvekili seçilmesinin, düşüncelerini hayata geçirmek için iyi bir fırsat olduğunu ifade eden Demirel, ''Mecliste, demiryolu ağının ıslah edilmesi ve geliştirilmesi konusunda başarı sağlayacağıma inanıyorum. Parti politikamız doğrultusunda bu mücadeleme Meclis'te de devam edeceğim. Meclis'te etkin bir muhalefet yürüterek, bunun yapılabileceğine inanıyorum'' diye konuştu. 
     
     DUBLE YOL YAPIMI 
     Kemal Demirel, mecliste iktidar partisi konumundaki AK Parti'nin, ulaşım politikasında 15 bin kilometrelik duble yol yapımı öngörmesine ilişkin de, ulaşım politikasının birbirini engelleyici değil, birbirini tamamlar ve destekler nitelikte olması gerektiğini söyledi. 
     Karayollarının, pahalı bir yatırım olan otoyol yerine duble yol olarak düzenlenmesinin, hem ekonomik hem de kazaları aza indirecek bir uygulama olacağını belirten Demirel, şöyle konuştu 
     ''Karayolları da elbet ıslah edilmeli, ancak bu demiryoluna yönelinmesine, onun geliştirilmesine engel olmamalı. Ulaşımda bütün kaynaklar dengeli şekilde kullanılmalı. Sadece birine önem vermek onun üzerinde politika oluşturmak yerine, kara, deniz, demir ve hava yollarının birbirini destekler şekilde kullanılması gerekir.'' 
     





</TEXT>
</DOC>
