<DOC>
<DOCNO> 102107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/15/son/sontur13.html </URL>
<DATE> 2002/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
YTP, Baykal'ın çağrısını geri çevirdi... 
</HEADLINE>
<TEXT>

     Kemal Derviş'in gerçekleştirmeye çalıştığı "solda birlik", "solda ittifak" çabaları bugün hayal kırıklığı ile sonuçlandı. ve solda birlik umutları bir kez daha başka bahara kaldı. 
     CHP Genel Başkanı Deniz Baykal, bugün yaptığı açıklamada İsmail Cem ve Kemal Derviş'i yine CHP çatısı altına çağırdı. 
     Ancak Yeni Türkiye Partisi'nin yanıtı çok kısa sürede geldi 
     "Seçimlere kendi başımıza giriyoruz". 
     Açıklamada Deniz Baykal'ın çağrısına da isim vermeden şu değerlendirme yapıldı 
     "İnanılmaz ve güvenilmez...". 
     Buna karşılık Deniz Baykal'ın açıklamasında dikkat çeken bir nokta da vardı. 
     CHP lideri, Kemal Derviş'in son olarak savunduğu "Baykal ile Cem dönüşümlü olarak başkanlık yapsın" önerisini kabul etmeyeceğini satır aralarında kesin bir dille ifade etti. 
     İşte bugünkü gelişmelerin önemli taşlarından biri olan YTP'nin bildirisi... 
     
     KENDİ KİMLİĞİMİZLE VARIZ 

     Yeni Türkiye Partisi YTP Merkez Yürütme Kurulu, YTP'nin 3 Kasım seçimlerine kendi partisi ve kimliği ile katılacağını bildirdi. 
     YTP Merkez Yürütme Kurulu'nca yapılan açıklamada, Devlet eski Bakanı Kemal Derviş, YTP Genel Başkanı İsmail Cem ve YTP Genel Başkan Yardımcısı Hüsamettin Özkan arasında dün gece yapılan görüşmeye ilişkin olarak Cem ve Özkan'a atfen basında yeralan düşüncelerin gerçek dışı olduğu belirtildi. 
     Açıklamada, geçmişten bu yana çevresindeki tüm birikimleri bozup parçalayanların her seçim öncesi gündeme getirdikleri klasik, eskimiş ve taktik amaçlı birleşme söylemlerine hiç kimsenin inanması veya güvenmesinin beklenmemesi gerektiği kaydedildi. Açıklamada, şöyle denildi 
     ''Yeni Türkiye hareketi Cem, Özkan, Derviş'in birlikte kararla yola çıkmıştır. Sayın Derviş'in bazı arayışları nedeniyle bugüne kadar katılımı henüz gerçekleşmemiştir. Biz başlangıçtaki sözümüzün arkasındayız. 
     Yeni Türkiye Partisi, ülkemizdeki çağdaş birikimleri biraraya getirmek ve siyasetin önünü açmak için yola çıkmış bir toplumsal harekettir. Halkımız yeni Türkiye'yi benimsemiştir. Partimiz örgütlenmesini hızlı sürdürmektedir. Yeni Türkiye, ülkemizin yenileşmesi ve gelişmesi hedeflerinde birleşen herkesle beraberdir. Çağdaş değerlerin buluştuğu bir Türkiye koalisyonunu halktan aldığı destekle gerçekleştirmeye başlamıştır.'' YTM Merkez Yürütme Kurulu'nun açıklamasında, YTP'nin kararlı bir şekilde iktidar yürüyüşünü sürdürdüğü belirtilerek, ''3 Kasım seçimine kendi partisi ve kimliği ile katılacaktır'' denildi. 
     
</TEXT>
</DOC>
