<DOC>
<DOCNO> 101763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/14/siyaset/siy04.html </URL>
<DATE> 2002/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkent Hastanesi çağrı yaptı 
</HEADLINE>
<TEXT>
DSP ispat etsin’ 
"Ecevit, son muayeneye gitse iş göremez’ raporu verilecekti" iddiasına tepki gösteren hastane açıklamasında, "Başbakan sayemizde bu duruma geldi" görüşü yer aldı 
     ANKARA Milliyet 

     Başbakan Bülent Ecevit’in uzun süre tedavisini yürüten Başkent Hastanesi, DSP’lilerin, "Ecevit, son muayeneye gitse iş göremez’ raporu verilecekti yönünde duyumlar aldık" şeklindeki açıklamalarına tepki göstererek, DSP’yi iddialarını ispata çağırdı. 
     Başkent Hastanesi Basın Danışmanı Mahmut Temizyürek imzasıyla yapılan yazılı açıklamada, "Başkent Üniversitesi Hastanesi’nin yöneticilerine ve hekimlerine yönelik aylardır süregelen suçlamaları şiddetle kınıyor, bu iddia sahiplerini kamu önünde ispata davet ediyoruz" denildi. 
     Açıklamada, Başkent Hastanesi’nin, Ecevit’i takip ettiği dönemde tıbbın bütün olanaklarını kullanarak tedavisini sağladığı ve bugünkü duruma getirdiği ifade edildi. Başkent Hastanesi’ne ilişkin iddiaları gündeme getirenlerin bunu ispat etmekle yükümlü olduklarının kaydedildiği açıklamada, "Eğer ağır ithamlarını ispat etmezlerse, kamu vicdanında ve mahkeme tutanaklarında basit birer müfteri olarak kalmayı hak edeceklerini kamuoyuna saygıyla duyuruyoruz" denildi. 
     Başkent Üniversitesi Hastanesi ayrıca, DSP’li Emrehan Halıcı ve Yücel Erdener hakkında suç duyurusunda bulundu. Hastanenin basın danışmanı Mahmut Temizyürek, avukatların suç duyurusu işlemlerini dün gerçekleştirdiklerini söyledi. Halıcı ve Erdener hakkında tazminat davası da açacaklarını kaydeden Temizyürek, "Ancak henüz miktar belli değil. Zaten önemli olan tazminatın miktarı da değil" dedi. 
     



 SİYASET 



















</TEXT>
</DOC>
