<DOC>
<DOCNO> 149614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/14/ekonomi/eko01.html </URL>
<DATE> 2003/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP ekonomi kurmaylarının çoğu Albarakalı ama şimdiki genel müdür diyor ki 
</HEADLINE>
<TEXT>
AKP Hükümeti'nin ortaya koyduğu vizyon yetersiz 
Toplumun tek partili iktidara umutla baktığını belirten Albaraka Türk Genel Müdürü Fehmi Akın, AKP'nin Türkiye'nin geleceği için yeterli vizyonu ortaya koyamadığını söyledi 
     FİNANS SOHBETLERİ 
KADİFE ŞAHİN 

     Hükümetin dört aydır görevde olduğunu belirten Albaraka Türk Genel Müdürü ve Özel Finans Kurumları Birliği Başkanı Fehmi Akın, AKP'nin Türkiye'nin geleceği için gerekli olan vizyonu henüz ortaya koyamadığını söyledi. 
     1980'li yıllardan buna yana Türkiye'de ilk defa bir partinin tek başına iktidar olmasının herkeste büyük bir umut yarattığını belirten Akın, "Türkiye'nin sorunları artık daha kolay çözümlenir umudu hepimizde yerleşti" dedi. 
     AKP'nin iktidara geldiğinde Avrupa Birliği, Kıbrıs ve Irak Savaşı gibi önemli sorunlarla karşı karşıya geldiğine de dikkat çeken Akın, şöyle konuştu 
     "AKP'nin tek başına iktidar olmasının yarattığı umutla başlanğıçta çok olumlu gelişmeler yaşandı. Döviz aşağı gitti, faizler ciddi boyutta küçüldü, borsa yükseldi. Daha sonraki dönemde sıcak olaylar nedeniyle piyasalarda dalgalanmalar oldu. Ancak, Türkiye'nin geleceğine yönelik yeni vizyonların ortaya konması gerekiyor. Şu anda hükümetin Türkiye'nin geleceğine yönelik çok büyük bir vizyon ortaya konduğunu söyleyemeyiz." 
     
     'En büyük sorun iç borç' 
     Ülkenin geleceğine yönelik hükümetten bekledikleri vizyonun, Türkiye'nin Batı'ya olan yönünün gerektirdiği uygulamalar olduğunu belirten Akın, Türkiye'nin çıkışının ise en önemli sorun olan iç borç faizlerinin düşürülmesiyle mümkün olacağını bildirdi. 
     Bunun için iç borç faizlerinin süratli bir şekilde küçültmesi gerektiğini kaydeden Akın, "Enflasyonla iç borç faizleri arasındaki farka baktığınızda döviz cinsinden çok yüksek oranlarda faiz ödüyoruz. Bu sorunu çözerken yabancı kaynaklardan çok ülkenin kaynaklarına başvurmalıyız. Çünkü dışardaki kaynaklar çok koşullu ve istenen rakamlarda değil. Bizim gibi ülkelerin maksimum libor artı 2 veya 3 faizle borçlanması lazım. Ama bakıyorsunuz devletin borçlanması yüzde 6 ile 10 arasındaki rakamlardan oluşuyor" dedi. 
     
     'Tek sağlıklı yol vergi' 
     Türkiye'nin borç kıskacından kurtulmasının tek yolunun iç kaynak olduğunu söyleyen Akın, en sağlıklı kaynağın da vergi olduğunu söyledi. Devletin borçlanma ihtiyacının büyük ölçüde kamudan kaynaklandığını bildiren Akın, "Devleti hızlı bir şekilde küçülteceksiniz. Türkiye'nin yönü Batı'dır. Burada hiçbir şekilde taviz vermeden hareket etmeliyiz. Etrafa bakın sadece Türkiye eski dünya ekonomisi olarak kaldı" dedi. 
     
'Özerk kurumlar olmalı'      Dünya ülkelerinin tecrübelerine dayanarak özerk kurumların gereğine inandığını bildiren Akın, bu kurumlara dokunulmaması gerektiğini söyledi. Akın, "Bankacılıkta bütün ülkeler bu sıkıntıları yaşadıktan sonra yeni düzenlemeler yapmışlar. Politik etkilerden müesseseleri arındırmışlar. Gelişmelere ayak uyduramazsanız tökezlersiniz. Bazı alanlarda standartlar oluşturmalıyız. Bu nedenle özerk kurumlar yaşamalı" dedi. 
     
'Özel mortgage geliyor'      Uzun vadeli konut finansmanı için Devlet Bakanı Ali Babacan'ın koordinasyonunda yasal altyapı çalışması yapıldığını belirten Akın, gayrimenkul finansmanında insanların 30 yıl vade ile konut alabilmesi için devletin düzenleyici rol üstlenmesi gerektiğini söyledi. Akın, böylece koşullar değiştiğinde tüketicinin korunacağını bildirdi. Akın, konut projeleri için özel emeklilik fonlarının da kullanılabileceğini söyledi. 
     
'İşi ehline veriniz'      AKP'nin atamalarında Albaraka Türk'de çalışmış kişilerin öne çıkmasını da değerlendiren Akın, bu kişilerin başka kurumlarda da çalıştığını ama Albaraka adının öne çıkarıldığını söyledi. İşi ehline vermenin İslam'ın da temel kuralı olduğunu hatırlatan Akın, "Hadiste 'İşi ehline veriniz' der" dedi. Albaraka Türk'ün kişileri işe alırken kurumun çalışma felsefesine inanmalarına baktığını belirten Akın, "İşe aldığımız insanların bizim felsefemize inanması lazım. Bundan doğal birşey de olamaz. Buna inanmayan başarılı olamaz" dedi. 
     


SİYASET 















</TEXT>
</DOC>
