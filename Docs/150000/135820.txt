<DOC>
<DOCNO> 135820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/08/ekonomi/eko02.html </URL>
<DATE> 2003/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Hesap IMF’den döndü, gelir artırıcı önlemler alınacak 
</HEADLINE>
<TEXT>

Faiz dışı fazla hedefinin tutturulması için hükümetle IMF uzmanlarının hesapları arasında ortaya çıkan 4 katrilyon liralık farkın giderilmesi amacıyla gelir artırıcı önlemler alınacak 
     Hükümetin 2003 yılı bütçesinde hedeflerin tutturulması için aldığı iki tedbir paketi, dün Türkiye’ye gelen IMF heyeti ile görüşülecek ve hedeflerin tutturulması için hazırlanan taslakta bazı değişiklikler yapılacak. 
     IMF ile uygulanan ekonomik programın kilit göstergesi olan faiz dışı fazlanın FDF milli gelire GSMH oranı, 2002 bütçe gerçekleşmelerine göre 2002 hedefi olan yüzde 6.5’in altında çıktı. Bu yıl yüzde 6.5 veya üstünde gerçekleşmesi mali disiplin ve kararlılık açısından önemli bir gösterge sayılıyor. 
     IMF’nin iki bütçe uzmanı ile çalışmalar yapıldığını ifade eden bir ekonomi yetkilisi, "Tedbirlerin ve rakamların iki kişiyle gözden geçirilmesi zaman aldı. IMF heyetinin bu rakamları görmek istemesi normal bir prosedür ve gerekli de. Görüşmelerin hemen ardından bütçe yasa tasarısı Bakanlar Kurulu’na ve TBMM’ye sunulur" dedi. Yetkili, IMF heyeti ile Kurban Bayramı boyunca çalışacaklarını ve bütçede hazırlıkların sonuçlandırılacağını ifade etti. 
     Bir ekonomi yetkilisi, 6.2 katrilyon lira ve 6.5 katrilyon lira olmak üzere iki ayrı paket olarak hazırlanan tedbirlerle 12.7 katrilyon liralık bir gelir ve tasarruf hedeflendiğini söyledi. Aynı yetkili, "İki tedbir paketi de hayata geçirilecek. Ancak, bunların Juha Kahkonen başkanlığındaki IMF heyeti ile görüşülmesi gerekiyor" dedi. 
     
     Vergi artışı olmayacak’ 
     Ekonomi yetkilisi, 2003 mali yılı bütçesi için hazırlanan taslakta harcamaların 148.3 katrilyon, gelirlerin 98.6 katrilyon, açığın 49.8 katrilyon lira olduğunu belirterek, FDF’nin 19.5 katrilyon lira olarak gerçekleşeceğini ifade etti. Mevcut rakamlarla FDF’nin tutturulması için bazı ayarlamaların yapılacağını kaydeden yetkili, yaklaşık 4 katrilyon liralık farkın gelir artırıcı düzenlemeler ve gider azaltıcı tedbirlerle kapatılacağını söyledi. 
     Yetkili, "Gelir artıcı düzenlemeler vergi artışı ile olmayacak. Sadece yapısal bazı düzenlemeler ile gerçekleştirilebilir. Şu aşamada zaten vergi artışı hem çok zor hem de IMF buna kesinlikle karşı çıkıyor" dedi. 
     



 EKONOMİ 


























</TEXT>
</DOC>
