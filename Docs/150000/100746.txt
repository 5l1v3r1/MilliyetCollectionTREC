<DOC>
<DOCNO> 100746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/08/son/soneko08.html </URL>
<DATE> 2002/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa'nın beklentileri... 
</HEADLINE>
<TEXT>

     Uzmanlar, döviz ve bonolarda, IMF açıklamaları, niyet mektubu ve IMF'nin Brezilya'ya 30 milyar dolarlık kredi desteğine bağlı olarak ortaya çıkan gevşemenin borsayı olumlu etkileyeceğini ve açılışın alıcılı olabileceğini söylüyorlar. 
     IMF Avrupa Bölümü Direktörü Michael Deppler gazetecilere yaptığı açıklamada, Türkiye'nin ekonomik performansının "çok güçlü" olduğunu ve programın "yolunda" gittiğini söyledi. 
     Uzmanlar 1.1 milyar dolarlık kredi diliminin onaylanmasının borsa için beklenen bir sonuç olduğunu bu nedenle çok sert bir reaksiyon beklemediklerini söylediler. 
     İşlem hacminin yetersiz olması durumunda alıcılı açılışın ardından, piyasanın tekrar 10.800 ile 10.490 aralığında yatay seyre girmesinin muhtemel olduğu belirtiliyor. 
     IMF'ye gönderilen 3. gözden geçirmeye ilişkin niyet mektubunda kamu bankalarının özelleştirilmesi süreci içinde Dünya Bankası ile çalışılacağı belirtildi. 
     Niyet mektubunda Halk Bankası'nın 2003 yılının ilk çeyreğinde, Vakıfbank'ın ise 2003'ün 2. çeyreğinde satışa sunulmasının planlandığı ifade edildi. 
     Bu hafta sanayi şirketlerinin altı aylık mali tablolarının açıklanması için son hafta olacak. İMKB'ye bilanço gönderme süresi 9 Ağustos'ta doluyor. 
     Bugün ayrıca Devlet İstatistik Enstitüsü DİE Haziran ayı toplam sanayi üretim sonuçlarını açıklayacak. 
     





</TEXT>
</DOC>
