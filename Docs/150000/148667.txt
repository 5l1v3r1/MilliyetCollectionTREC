<DOC>
<DOCNO> 148667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/09/son/sontur13.html </URL>
<DATE> 2003/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan "Hükümeti yüzünden Irak halkı cezalandırılmamalı" 
</HEADLINE>
<TEXT>

     Başbakan Recep Tayyip Erdoğan, Irak halkının, hükümetinin yanlış tutumu nedeniyle cezalandırılmaması gerektiğini söyleyerek, Türkiye'nin ilk Körfez Savaşı benzeri yeni bir yüke katlanmasının mümkün olmadığını kaydetti. 
     Erdoğan, Sırbistan-Karadağ'ın başkenti Belgrad'da düzenlenen Güneydoğu Avrupa Ülkeleri GDAÜ İşbirliği Süreci devlet ve hükümet başkanları zirvesinde bir konuşma yaptı. 
     Konuşmasına, Sırbistan Başbakanı Zoran Cinciç'in suikast sonucu hayatını kaybetmesinden dolayı başsağlığı dileklerini ileterek başlayan Erdoğan, Cinciç'in reformcu ideallerinin sadece ülkesinde değil, bölgenin tümündeki barış ve istikrara büyük katkı sağladığını bildirdi. 
     Erdoğan, zirve çerçevesinde, bölge liderleriyle tanışma olanağı bulduğunu belirterek, geçmişte ''Avrupa'nın barut fıçısı'' olarak adlandırılan bölgede devam eden reform süreci ve işbirliğinin, dünyanın diğer bölgeleri için model teşkil edebileceğine dikkati çekti. Erdoğan, ''Dünyanın önünde artık parçalanmayı ve kutuplaşmayı tanımlayan Balkanizasyon korkusu değil, güçlü bir işbirliğine temel teşkil etme şansı her geçen gün artan bir Balkan modeli oluşmaya başlamaktadır'' diye konuştu. 
     Balkanların, Türkiye için siyasi bir coğrafyayı temsil ettiği kadar, duygusal bir coğrafyayı da ifade ettiğine işaret eden Erdoğan, Balkan kimliğinin yanı sıra Kafkas, Ortadoğu ve Akdeniz ülkesi de olan Türkiye'nin diğer bölgelerde yaşanan gelişmelerin ışığında Balkanlardaki göreceli barış ve istikrara büyük önem verdiğini kaydetti. 
     
     IRAK SAVAŞI 
     Başbakan Erdoğan, konuşmasında, Ortadoğu'nun, özellikle de Irak'ın büyük bir kargaşa içinde olduğunu anımsatarak, Türkiye'nin savaş konusunda nerede durduğunu açıkladı. 
     ''Irak liderliğinin ülkesine ve bölgedeki istikrara olumlu katkısı bulunmadığı konusunda hemfikiriz'' diye konuşan Erdoğan, Saddam Hüseyin'e karşı takınılacak tavra ilişkin Türkiye'nin reflekslerinin üç ana kaygı çerçevesinde şekillendiğini söyledi. Erdoğan, bu kaygıları şöyle özetledi 
     ''Birinci olarak, hükümetinin yanlış tutumu nedeniyle Irak'ın barışçı halkı cezalandırılmamalıdır. Bu nedenle en başından beri barışçı yolların tamamının denenmesini savunduk. Irak yönetiminin kitle imha silahlarından arındırılması konusunu biz de çok önemsiyoruz, fakat bunun yöntemi konusunda farklı düşündüğümüzü belirttik. 
     İkinci olarak, Türk halkı, ilk Körfez savaşı sonucunda ağır bir sosyal ve ekonomik bedel ödemek zorunda kalmıştır. Kuzey Irak'ta oluşan otorite boşluğu neticesinde PKK-KADEK teröristleri anılan bölgede barınma imkanı bulmuşlardır, buradan ülkemize sızarak insanlarımızı katletmeye devam etmişlerdir. Savaş sonrasında Türkiye'nin ekonomik dengeleri bozulmuştur. 
     Dolayısıyla zararlarımızın listesi uzundur ve etkileri ilk Körfez savaşından bu yana hissedilmektedir. Bunun gibi yeni bir yüke katlanmamız mümkün değildir. 
     Üçüncü olarak, Türkiye'de yerleşik ve işleyen bir demokrasi mevcuttur. Türk kamuoyunun büyük çoğunluğu da savaşa karşıdır. Savaş ve barış konularında son karar mercii ise Parlamentomuzdur.'' Başbakan Erdoğan, savaş sonrasına ilişkin tutumlarını açıkça ortaya koyduklarını da ifade ederek, ''Bizim bu konudaki vizyonumuz ve siyasetimiz bütünlüğü korunmuş özgür bir Irak'tır'' dedi. 
     Türkiye'nin, Irak'ın kitle imha silahlarından arındırılmış barışçı bir devlete dönüşümünü savunduğunu belirten Erdoğan, konuşmasını şöyle sürdürdü 
     ''Irak, siyasi ve toprak bütünlüğünü korumalı, Irak'ın kurucu unsurları olan Araplar, Kürtler, Türkmenler ve diğer halklar da dahil olmak üzere nüfusunun tüm unsurları, müşterek devletlerinin yönetiminde yer almalı ve zengin doğal kaynaklarının nimetlerinden hakça yararlanmalıdır.'' 
     





</TEXT>
</DOC>
