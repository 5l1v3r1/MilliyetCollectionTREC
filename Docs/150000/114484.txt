<DOC>
<DOCNO> 114484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/22/son/sonspo30.html </URL>
<DATE> 2002/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Altay,Galatasaray maçı öncesi sıkıntılı... 
</HEADLINE>
<TEXT>

     Altay Teknik Direktörü Ümit Turmuş, kulüpteki belirsizlik ve ekonomik sıkıntı nedeniyle, futbolcularını motive etmekte zorlandığını, bu ortamda başarı beklemenin yanlış olacağını söyledi. 
     Altay'da futbolcuların baştan beri fedakarca hareket ettiğini, ancak durumun giderek kötüleştiğini belirten Turmuş, A.A muhabirine yaptığı açıklamada, artık herkesin elini taşın altına sokması gerektiğini kaydetti. 
     Ümit Turmuş, şöyle konuştu 
     ''Benim futbolcum artık arabasına benzin koyamayacak, evinin kirasını ödeyemeyecek duruma gelmiş. Antrenmanlara zor geliyor. Camia dağınık bir görüntü sergiliyor. Divan Başkanı bile, 14 milyarlık alacağına temlik koydurmuş. Yönetim 5 kişiye düşmüş. Kongreye kadar kredi borçlarını kapatmaya, futbolculara ödeme yapmayacakmış gibi bir görüntüsü var. Bu durum sahaya yansıyor. Gol yiyene kadar iyiyiz. Sonra topu ağlardan almaya bile yarım saatte gidiyoruz. Yavaş yavaş bir güvensizlik, çaresizlik içine giriyoruz.'' -''ALTAY BÜYÜK BİR CAMİA''- Altay'ın büyük bir camia olduğuna inandığını kaydeden Turmuş, ''Hiçbir zaman umutsuzluk içinde olmadım. Altay büyüklüğünü göstermeli. Futbolcu, teknik heyet, taşın altına elini sokmuş. Camianın ileri gelenleri de sokmalı. Küme düşecek takım değiliz. Ancak birliğe ihtiyacımız var. Biz çare arıyoruz, suçlu aramıyoruz'' dedi. 
     Bunlara rağmen Galatasaray maçından umutsuz olmadığını kaydeden Turmuş, ''Aksine, çok şeyler bekliyorum'' diye konuştu. 
     Diğer yandan bir toplantı yapan 5 kişilik yönetim kurulunun, kongre tarihinin öne çekilmesine ilişkin teklifi kabul etmeme kararı aldığı ve bundan böyle Ümit Turmuş'tan yönetimden izin alarak basına açıklama yapmasını isteyeceği öğrenildi. 
     





</TEXT>
</DOC>
