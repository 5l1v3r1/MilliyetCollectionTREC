<DOC>
<DOCNO> 128125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/31/son/soneko44.html </URL>
<DATE> 2003/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya... Parmalat Krizi'nde 9 sanık tutuklandı... 
</HEADLINE>
<TEXT>

     Parmalat krizini soruşturmaya devam eden İtalyan yargısı tarafından, skandalla ilgili sanıklardan 9 kişi hakkında ihtiyati tutuklama emri çıkarıldı. 
     Parma Önsoruşturma Hakimi Pietro Rogato tarafından alındığı belirtilen tutuklama emirleri çerçevesinde, Parma, Bologna ve Milano'da 7 sanığın bugün gözaltına alındıkları bildirildi. 
     Halen Milano San Vittore Cezaevi'nde bulunan Parmalat patronu Calisto Tanzi de hakkında tutuklama emri çıkarılan kişiler arasında yer alıyor. 
     Parmalat'ın eski finans müdürlerinden Fausto Tonna ve Luciano Del Soldato'nun, Parmalat çalışanlarından Gianfranco Bocchi ve Claudio Pessina'nın yanı sıra grubun muhasebesini denetleyen şirket Grand Thornton'dan Başkan Lorenzo Penca, Maurizio Bianchi ve Avukat Giampaolo Zini de gözaltına alınan kişiler arasında. Sanıkların 5'i Parma'da, 2'si ise Milano'daki San Vittore Cezaevi'ne götürüldü. 
     Hakkında tutuklama emri çıkarılan dokuzuncu kişi konumundaki Parmalat Venezuela'nın Başkanı Giovanni Bonici'nin ise yurtdışında bulunduğunun tespit edildiği belirtildi. Sanıklar, bütçede usülsüzlük ve hileli iflas amacıyla örgütlü suç işlemiş olmakla suçlanıyorlar. 
     
     SEC MÜFETTİŞLERİ DE MİLANO'DA 
     Bu arada New York Federal Mahkemesi'ne başvurarak Parmalat Grubu aleyhine dava açmış olan ABD Sermaye Piyasasası Kurumu SEC müfettişlerinin de İtalyan savcılarla görüşmek için Milano'ya geldikleri öğrenildi. 
     Parmalat'ı tasarruf sahiplerini kandırarak zarara uğratmakla suçlayan SEC yetkilileri, New York Federal Mahkemesi'ne dün verdikleri dava dilekçesinde Parmalat Grubu'nun ''yüklü bir tazminat'' ödemeye mahkum edilmesini istemişlerdi. 
     
     BANK OF AMERİCA'YLA İLİŞKİLER MERCEK ALTINDA 
     Parma Savcılığı'nın, geçtiğimiz günlerde Parmalat merkezinde yapılan aramalarda ele geçirilen, belgeler, floppy disk'lerden hareketle, skandalda Bank of Amerika'nın rolü olup olmadığını da araştırdığı belirtildi. 
     Savcılığın Bank of Amerika'daki bazı yetkililerin, Parmalat'ın krize sürüklendiğini önceden bildikleri, hatta bu skandala karışmış olabilecekleri ihtimali üzerinde durduğu ileri sürüldü. Bu çerçevede Parmalat Grubu ile Bank of Amerika arasındaki tüm yazışmaların gözden geçirildiği, hesap dökümlerine ilişkin verilerin incelendiği bildirildi. 
     
     KRİZ, TANZİ AİLESİNDEKİ İLİŞKİLERİ ETKİLEDİ 
     Ayrıca Calisto Tanzi'nin tutuklunun halinin ev hapsine dönüştürülmesi isteminin dün yargı tarafından reddedilmesinin ardından, Parmalat patronu yılbaşını San Vittore Cezaevi'nde geçirmesi kesinleşti. 
     Tanzi'nin henüz yeterince bilgi vermediğini düşünen Milano Önsoruşturma Hakimi Guido Salvini, sanığın cezaevinde tutulmasının daha isabetli olacağına karar verdi. Krizin Tanzi ailesindeki ilişkileri de etkilediği belirtiliyor. Patron Calisto'nun oğlu Stefano Tanzi'yle aylardır konuşmadıkları öğrenildi. 
     Parmalat skandalıyla ilgili olarak dün Parma Savcılığı'nda ifade veren Stefano Tanzi'nin, ''Babamla aramız soğumuş vaziyetteydi, kendisiyle uzun bir süredir görüşmüyordum'' dediği öğrenildi. Baba Calisto Tanzi'nin ise Milano'da tutuklanmasından önce Enrico Bondi ile yaptığı özel görüşme sırasında, Stefano hakkında yakınmalarda bulunarak, ''oğlum aylardır benimle konuşmuyor'' dediği bildirildi. 
     
</TEXT>
</DOC>
