<DOC>
<DOCNO> 141979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/11/son/sondun06.html </URL>
<DATE> 2003/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
BM Güvenlik Konseyi, Irak için formül arıyor... 
</HEADLINE>
<TEXT>

     BM Güvenlik Konseyi'nin dün gece yapılan oturumunda, Irak konusunda hazırlanan karar tasarısında değişiklik yapılması ve Irak'a tanınan sürenin uzatılması da dahil çeşitli konular tartışıldı. 
     Diplomatlar yapılması istenen en önemli değişikliğin, tasarıya mihenktaşı diye nitelendirilen bir ''testler listesi'' eklenmesi olduğunu, bu testler sayesinde Irak'ın silahsızlanıp silahsızlanmadığı ve BM ile işbirliği yapıp yapmadığının saptanacağını bildirdiler. 
     Bu arada özellikle kararsız ülkelerin, Irak'a verilen sürenin, 17 Nisan'a kadar bir ay uzatılması konusunu gündeme getirdikleri belirtildi. Ancak bu önerinin, savaş hazırlıklarını tamamlamak üzere bulunan ABD ve İngiltere tarafından kabul edilmesine imkansız gözüyle bakılıyor. 
     İngiltere'nin BM daimi temsilcisi büyükelçi Jeremy Greenstock, sürenin uzatılıp uzatılmayacağı yolundaki bir soruya, ''henüz o noktada değiliz'' yanıtını verdi. 
     Öte yandan ABD ve İngiltere tasarının bugün oylanmasını istemeyeceklerini açıkladılar. 2 ülkenin büyükelçileri ''oylamanın bu hafta içinde ancak başka bir gün yapılabileceğini'' kaydettiler. 
     Tasarıya ortak olan İspanya'nın BM temsilcisi İnocencio Arias ise ''9-10 oy alacağımız gün tasarı oya sunulacaktır. Hızla bu noktaya yaklaşıyoruz'' diye konuştu. 
     
     PİLOTSUZ UÇAKLAR 
     Toplantının bitiminde basına açıklamada bulunan BM silah denetçileri komisyonu UNMOVİC başkanı Hans Blix, Irak'ın elinde bulunduğu saptanan pilotsuz maket uçaklar konusunda Konseye sözlü brifing sırasında bilgi vermediği için kendisine yöneltilen eleştirileri cevaplandırdı. 
     ''Uçakların menzilinin 150 kilometreden fazla olması, ya da kimyasal ve biyolojik silah taşıma kapasitesine sahip bulunmaları halinde bunun ateşkes sözleşmesine aykırı olacağını'' kaydeden Blix, ''Iraklılar menzilin 55 km olduğunu ve uçakların sadece 10 dakika süreyle havada kalabildiklerini söylediler, bu hususu araştırıyoruz'' dedi. 
     Blix, denetçilerin, Irak'ın elinde kitle imha silahları bulunduğu konusunda şu ana kadar kesin kanıta rastlamadıklarını da tekrarladı. 
     
     ''ANNAN BM SÖZLEŞMESİNİN MUHAFIZIDIR'' 
     Toplantıdan sonra açıklamada bulunan Rusya temsilcisi büyükelçi Sergey Lavrov, BM sözleşmesinin sadece 2 durumda askeri harekata izin verdiğini hatırlatarak, bunların, saldırıya uğrama hali ve Güvenlik Konseyi'nin karar alması olduğunun altını çizdi. 
     BM Genel Sekreteri Kofi Annan'ın, ''ABD Konsey kararı olmadan askeri harekata girişirse BM sözleşmesi dışına çıkmış olur'' yolundaki sözleri hakkında ne düşündüğü sorulan Lavrov, ''Genel Sekreter bu hususu gayet iyi bilir. O, BM sözleşmesinin muhafızıdır'' diye konuştu. 
     Güvenlik Konseyi, Irak konusunu bugün TSİ 22.00'den itibaren görüşmeye devam edecek. 
     





</TEXT>
</DOC>
