<DOC>
<DOCNO> 124212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/12/son/sonspo11.html </URL>
<DATE> 2002/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray sağlık heyetinden Sarr'ın menajerine tepki... 
</HEADLINE>
<TEXT>

     Galatasaray'ın İtalya'nın AC Milan Kulübü'nden kiraladığı ve devre arasında kendisine kulüp bulması istenen Senegalli futbolcu Mouhammed Sarr'ın menajeri İwan Postel'in, sarı-kırmızılı sağlık ekibi aleyhine yaptığı açıklama tepki topladı. 
     Postel'in bir televizyon kanalına, ''Bana göre Galatasaray başka oyuncu bakmak yerine önce başka doktor baksın. Doktorları eleştirmek istemiyorum, ancak Sarr'ın doktorlarla aralarında geçenleri ben biliyorum'' şeklindeki açıklamasıyla ilgili olarak Galatasaray Sağlık Kurulu Başkanı Prof. Dr. Mehmet Kurtoğlu, ''Anlıyorum ki biz aynı kültür seviyesinde bulunmuyoruz. Her tenkide aynı dille cevap vermek zorunda da değiliz. Zaten gerçekleri yansıtmayan sözler'' dedi. 
     Sarr'ın takımdan ayrılıyor olması nedeniyle içlerindeki acıyı belki bu yolla yansıtmış olabileceklerini de kaydeden Kurtoğlu, ''Aslında cevap vermek, muhatap olmak anlamına geliyor. Biz bu tür tenkitlere alışığız. Tesislerimiz içerisindeki sağlık imkanlarını herkes bilir. Galatasaray Dergisi ve çeşitli televizyonlarda bu dışarıdaki insanlara da yansıtıldı. Açıklamayı önemsemiyoruz'' diye konuştu. 
     
     KURTULMUŞ ''ŞANSSIZ BİR AÇIKLAMA'' 

     İwan Postel'in açıklamasını şanssızlık olarak değerlendirerek, ''Sarr'ın sağlık ekibinden bir şikayeti olduğuna inanmıyorum'' diyen kulüp doktoru Serhan Kurtulmuş ise şöyle konuştu 
     ''Kulüpte tüm sporculara en üst düzeyde hizmeti verebilmek için haftanın 7 günü ve bütün saatler çalışıyoruz. Biz bir aileyiz. Ailenin fertleri birbirlerine ne kadar bağlıysa, biz de teknik ekibimize ve oyuncularımıza o kadar bağlıyız. Bu nedenle, Sarr'ın sağlık heyetine karşı şikayeti olduğuna inanmıyorum ve menajerinin açıklamasını ise şanssızlık olarak değerlendiriyorum.'' 

     
</TEXT>
</DOC>
