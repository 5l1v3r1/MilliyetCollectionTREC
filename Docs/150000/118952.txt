<DOC>
<DOCNO> 118952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/15/ekonomi/eko08.html </URL>
<DATE> 2002/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
En iyi yatırım sırları... 
</HEADLINE>
<TEXT>

     Paranın güvenli adresi 
DİDEM GORDON Koç Portföy Yönetimi AŞ Genel Müdürü 

     Milliyet’in bir ilke imza atarak hergün yayınlamaya başladığı "Yatırım Fonları ve Bono" sayfası, inanıyorum ki, para biriktiren veya biriktirmeyi planlayan herkese hitap edecek. 
     Para biriktirme deyimini kullandım, çünkü yatırım yapmak aslında para biriktirmeyle başlayan bir süreç. Ve sizi hedeflerinize ulaştıracak yatırım, en iyi yatırımdır. 
     Para kazanma konusunda hedefleri aşmak her zaman tercih edilir bir durum ama buna ulaşırken alınan risk de arttıysa, daha yüksek bir bedeli var demektir. Bu nedenle, yatırımcılara, yatırım yapmanın bazı püf noktalarını hatırlatmakta yarar görüyorum. 
     
     Rasyoneller riski dağıtır 
     Rasyonel yatırımcılar, mutlaka ve mutlaka risklerini dağıtır. Risk dağıtımı, "olmazsa olmaz" bir biçimde, paranın farklı varlık sınıflarına, yatırım araçlarına, sektörlere ve piyasalara yatırılmasıyla gerçekleşir. Bu dağılım sonucunda belirlediğiniz oranları, belirli aralıklarla kontrol edip portföyünüzdeki farklı araçların getirileri nedeniyle meydana gelebilecek değişikliklerden dolayı sapmalar varsa, yeniden orijinal ağırlıklarına getirin. 
     Yatırımlarınızı yönetmeye vaktiniz veya henüz yeterince bilginiz yoksa, profesyonel portföy yönetimi ekipleri ve prensipleriyle yönetilen yatırım fonlarından ya da bireysel portföy yönetimi hizmetinden yararlanabilirsiniz. 
     Yatırım fonlarını seçerken, içlerindeki risk dağılımını, hedeflerini ve yönetim stratejilerini mutlaka öğrenin. Piyasaları yakından takip edemiyorsanız ya da yeni bir yatırımcıysanız, riski dağıtan ve kurumsal olarak yönetilen yatırım fonlarını mutlaka inceleyin. Bilgi alın ve yatırım dünyasına öyle adım atın. 
     1. Yatırım tercihlerinizi belirleyin Stratejilerinizi, hedeflerinizi, zaman planınızı risk ve getiri tercihinizi belirleyerek yapın. Yatırım hedefiniz, dört yaşındaki çocuğunuzun üniversite eğitimini finanse etmekse farklı, üç sene sonra bir araba almaksa farklı olacak. Mümkün olabildiği ve gerektiği kadar uzun vadeli düşünmenizde yarar var. 
     2. Planlayın Başarılı yatırım yapmak için, finansal hedeflerinizi belirlemeniz ve düzenli olarak gözden geçirmeniz önemlidir. Birikimlerinizi değerlendirirken, kısa vadede ihtiyacınız olan paranızı, risksiz ya da minimum riskli enstrümanlara yatırırken, orta vade hedefleriniz için yatırımlarınızı çeşitlendirme yoluna gidebilirsiniz. 
     3. Düzenli olarak yatırım yapın Birikimi önemseyin. Her ay düzenli olarak yapacağınız birikimler, sizi finansal hedeflerinize kademeli olarak yaklaştırır. Bunu prensip haline getirmek, özellikle ücret karşılığı çalışan herkes için çok önemli. Her ay için, az da olsa bir miktar gelirinizi yatırıma ayırın. 
     4. Zaman, birikimin artmasını sağlar Çalışma hayatının mümkün olabildiği kadar erken dönemlerinde biriktirmeye başladığınız para, yatırım hedefleri ve tercihlerinize göre daha uzun bir dönemde değerlendirilecek ve bileşik getiri elde edecektir. 
     5. Finansal piyasalardaki gelişmeleri izleyin Gereken zamanı düzenli olarak ayıramıyorsanız ve yatırım planınızı değiştirecek, size özgü, farklı ihtiyaçlar doğmamışsa, aceleyle ana planınıza aykırı kararlar vermeyin. 
     6. Yatırım yapma konusunda kendinizi bilgilendirin, bilgilerinizi tazeleyin Yatırım stratejilerinizi belirlemek, planınızı uygulamaya koymak, yatırım araçlarının vergilendirilmesi konusunda bilgilenmek için, dilerseniz profesyonel ve güvendiğiniz bir yatırım danışmanı ile görüşün. 
     



 EKONOMİ 























</TEXT>
</DOC>
