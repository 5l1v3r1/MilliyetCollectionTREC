<DOC>
<DOCNO> 131812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/19/son/sondun16.html </URL>
<DATE> 2003/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Solana Kıbrıs'ta küçük bir çabayla çözüme varılabilir 
</HEADLINE>
<TEXT>

     AB Ortak Dış Politika ve Güvenlik Yüksek Temsilcisi Javier Solana, Kıbrıs'ta ''küçük'' bir çabayla çözüme varılabileceğini söyledi. 
     Solana, Atina'da yayınlanan Ethnos gazetesindeki demecinde, Kıbrıs konusunun çözüm aşamasına geldiğini ve BM Genel Sekreteri Kofi Annan'ın planı çerçevesinde bir anlaşma sağlanabilmesi için herkesin gerekli çabayı göstermesi gerektiğini belirtti. 
     Solana, ''İnanıyorum ki, küçük bir çabayla müzakereleri Annan'ın belirttiği süreç içerisinde bitirebiliriz'' dedi. 
     Rum Kesimi'nin AB üyeliği ile ilgili tüm kararların Kopenhag'da belirlendiğini ve sürdürülen müzakerelerin başarısızlığa uğramasının bu konudaki gelişmeleri etkilemeyeceğini vurgulayan Solana, ''Üyeliğe kabul anlaşması Atina'da imzalanacak ve 2004'ün Mayıs ayında 10 ülke AB'nin bir parçası olacaktır'' dedi. 
     Solana, Rum Kesimi'nin AGSP'ye katılımıyla ilgili bir soruyu, ''Annan'ın planına göre Kıbrıs silahsızlandırılacaktır ve bu nedenle askeri düzeyde bir katılım olanağı bulunmamaktadır. Ancak insani amaçlı görevlere de katılım vardır'' diyerek cevapladı. 
     
     ''SAVAŞ ÖNLENEBİLİR'' 
     Solana, Irak konusuyla ilgili bir soru üzerine, bu konuda uluslararası hukuk çerçevesinde hareket edilmesinin AB-ABD ilişkileri açısından önem taşıdığını vurguladı. 
     AB ile ABD arasındaki ilişkilerin barış için belirleyici nitelikte olduğunu kaydeden Solana, ''Irak konusunun BM'ye getirilmesi AB ile ABD arasındaki iyi ilişkilerin göstergesi olmuştur. Umarız bu ilişkiler bu şekilde devam eder. Uluslararası hukuk çerçevesinde hareket edildiğinde bu ilişkilerin bozulacağını sanmıyorum'' dedi. 
     Irak konusunda bazı koşulların yerine getirilmesi durumunda savaşın önlenebileceğini belirten Solana, bunun için her şeyden önce Saddam Hüseyin'in silah denetçileriyle daha yakın işbirliği içinde olması gerektiğini vurguladı. 
     Solana, ''Sadece bir binanın ya da bölgenin kapısını açmak yeterli değildir. Kitle imha silahlarının bulunmadığı konusunda silah denetçilerinin tamamen tatmin olmaları gerekir. Saddam'a yapılan baskıların, bunun son fırsat olduğu ve daha fazla zaman bulunmadığı konusunda kendisini ikna edip etmediğini göreceğiz'' dedi. 
     





</TEXT>
</DOC>
