<DOC>
<DOCNO> 112725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/13/son/sondun15.html </URL>
<DATE> 2002/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bali faciası... AB, Cakarta yönetimine yardım önerdi... 
</HEADLINE>
<TEXT>

     Avrupa Birliği AB , Endonezya'nın turistik Bali adasında dün düzenlenen bombalı saldırıları kınayarak, faillerin adalet önüne çıkarılması için Cakarta yönetimine yardım önerdi. 
     AB tarafından yapılan açıklamada, Birliğin terörle mücadele taahhüdünün arkasında ve Endonezya yetkililerine saldırıların sorumlularının yakalanması için destek vermeye hazır olduğu kaydedildi. 
     ''Barbar ve iğrenç bir terör eylemi'' olarak nitelendirilen saldırılarda hayatlarını kaybedenlerin yakınlarına başsağlığı dilenen açıklamada, Endonezyalı yetkililerden saldırıların sorumlularının yakalanması ve adalete teslim edilmesi için hiçbir çabanın esirgenmemesi istendi. 
     Bu arada, İngiltere de Endonezya'ya adli ve terörle mücadele uzmanlarından oluşan bir heyet göndermeyi önerdi. 
     
     KURBANLARIN MİLLİYETLERİ 
     Öte yandan, Bali adasındaki patlamalarda ölen ve yaralanan çok sayıdaki yabancıdan bazılarının milliyetleri belirlendi. 
     Son bilgilere göre 187 kişinin öldüğü, resmi rakamlara göre 132, bazı ajanslara göre 300 kişinin yaralandığı patlamalarda yabancı kurbanların çoğunluğunu Avustralyalıların oluşturduğu tahmin ediliyor. 
     Avustralya'nın Cakarta Büyükelçiliği, patlamalarda 7 Avustralyalının öldüğünü, 113'nünün de hastanede tedavi altına alındığını kaydetti. 
     Çeşitli ülkelerin kendi vatandaşlarının durumuna ilişkin yaptıkları açıklamalara göre uyrukları tespit edilen yabancıların sayıları şöyle 
     -Bir İngiliz öldü, 27'si yaralandı. 
     -Hong Kong'lu bir futbol takımının patlamanın meydana geldiği sırada gece kulübünde olduğu tahmin edilen 9 üyesi kayıp. 
     -6 Belçikalı hafif yaralı. 
     -6 İtalyan yaralı. 
     -Almanya, çok sayıda yabancı yaralının arasında Almanların da olduğunu ve can kaybından da endişe edildiğini kaydetti. 
     -7 Japon yaralı Bu arada, ABD'nin Cakarta Büyükelçiliği de halen Amerikalı kurbanların sayısını belirmeye çalıştığını açıkladı. 
     





</TEXT>
</DOC>
