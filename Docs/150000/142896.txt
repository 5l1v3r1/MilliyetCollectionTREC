<DOC>
<DOCNO> 142896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/15/son/sontur12.html </URL>
<DATE> 2003/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Azrail, üniversiteli Yeliz'i kafede yakaladı 
</HEADLINE>
<TEXT>

     Samsun'daki Ondokuz Mayıs Üniversitesi öğrencisi 21 yaşındaki Yeliz Kandiş, arkadaşları ile kafede otururken fenalaştı. Hastaneye kaldırılan genç kız kurtarılamadı. Kandiş'in yediği tostun nefes borusunu tıkaması sonucu boğularak ölmüş olabileceği ileri sürüldü. 
     Ziraat Fakültesi 3'üncü sınıf öğrencisi Yeliz Kandiş, önceki gün akşam saatlerinde arkadaşları ile birlikte Çiftlik Caddesi'ndeki Üniversite Cafe'ye gitti. Burada arkadaşlarıyla oturup sohbet eden genç kız çay içip tost yerken birden öksürmeye başladı. Daha sonra kendinden geçen Kandiş'in ağzından köpük gelmeye başlayınca arkadaşları kendisini SSK Hastanesi'ne götürdü. Burada yapılan tüm müdahalelere rağmen üniversite öğrencisi Yeliz Kandiş kurtarılamadı. Kandiş'in ölüm sebebi yapılan otopsi sonucunda belirleneceği açıklanırken, yediği tostun soluk borusuna kaçmış olabileceği ve bu nedenle nefes alamadığı için ölmüş olabileceğinden şüpheleniliyor. Polis konuyla ilgili araştırmasını sürdürüyor. Yeliz Kandiş'in cenazesi otopsiden sonra memleketi Tokat'a götürülerek burada toprağa verilecek. 
     





</TEXT>
</DOC>
