<DOC>
<DOCNO> 148194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/07/son/sontur20.html </URL>
<DATE> 2003/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kara Kuvvetleri Komutanlığı'nın sembolü değişiyor 
</HEADLINE>
<TEXT>

     Kara Kuvvetleri Komutanlığı'nca, bugüne kadar kullanılan birlik sembolünün daha çağdaş ve sade olacak şekilde yeniden düzenlenmesi amacıyla, ''Türk Kara Kuvvetleri Sembolü'' konulu sembol oluşturma proje yarışması düzenlendi. 
     Kara Kuvvetleri Komutanlığı'ndan yapılan yazılı açıklamaya göre, sembolün oluşturulmasında ele alınabilecek figürlerin oluşturulmasında istifade edilebilecek temalar Kara Kuvvetleri Komutanlığı'nın Türk Silahlı Kuvvetleri TSK içindeki yeri ve önemi, 21. Yüzyıl'da Türk Kara Kuvvetleri, güç ve caydırıcılık, tarihe geçmiş büyük zaferler, özgürlük ve bağımsızlık, harp silah ve araçları, Atatürk, modernizasyon ve bayrak olabilecek. 
     Semboller, teknik olarak baskıya ve metal malzemeden üretilmeye imkan verecek renkli çizimler şeklinde, CD veya disket ortamında olacak. Sembolün ve sembolde yer alan figürlerin neyi neleri ifade ettiğini belirten açıklamaların birer suret çıktısı, CD disket ile birlikte en geç 15 Mayıs 2003 tarihinde Kara Kuvvetleri Komutanlığı'na teslim edilecek. 
     
     KATILMA ŞARTLARI 
     Yarışma, özellikle üniversitelerin güzel sanatlar fakülteleri, grafik bölümü öğretim üyeleri ile öğrencileri ve bu konuda profesyonelce çalışan herkese açık olacak. 
     Çalışmalar bireysel olabileceği gibi, ekip olarak da yapılabilecek. Ekip halinde yapılmış çalışmalar, değerlendirmede birey çalışması gibi kabul edilecek. 
     Yarışmaya katılan çalışmalar, KKK'nca oluşturulacak jüri tarafından değerlendirilecek. 
     Jüri tarafından seçilecek 5 eserden ilk üç derecedeki çalışmaya para ödülü, diğer iki çalışmaya teşvik ödülü verilecek. 
     Değerlendirmelerde, özgün fikir üretebilme, çizim kalitesi, görüntüleme, ihtiyaca ve temaya uygunluğu değerlendirecek jürinin nihai kararı belirleyici olacak. 
     1. olan çalışmaya 10 milyar, 2. olan çalışmaya 5 milyar ve 3. olan çalışmaya 3 milyar para ödülü verilecek. 
     İlgilenen yarışmacıların, çalışmalarını ve kendilerine ait bilgilerini Kara Kuvvetleri Komutanlığı Personel İşlem Daire Başkanlığı Yücetepe Ankara adresine göndermeleri gerekiyor. 
     





</TEXT>
</DOC>
