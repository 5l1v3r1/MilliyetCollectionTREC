<DOC>
<DOCNO> 112638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/13/guncel/gun01.html </URL>
<DATE> 2002/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Jandarma da olmasa İstanbul’un vay haline 
</HEADLINE>
<TEXT>

İstanbul İl Jandarma Alay Komutanlığı’nın bir ay önce kurduğu özel tim, belediyelerin "gözünden kaçan" kaçak inşaatları yıkıp sahipleri hakkında yasal işlem yapıyor... 
     BÜLENT ÖZDEMİR, İSMAİL POLAT 

     Seçim öncesi oy kaygısıyla belediyeler kaçak yapılara yeşil ışık yakarken, jandarma kendi bölgelerinde tim kurarak mücadele veriyor. İstanbul İl Jandarma Alay Komutanlığı’nın bir ay önce kaçak yapılarla mücadele için kurduğu tim, bu kısa süre içinde tam 325 yasadışı inşaata dur’ dedi. 
     İstanbul Valiliği’nin 29 Ağustos 2002’de yayımlayıp büyükşehir ve ilçe belediyeleri dahil 11 kuruma gönderdiği "kaçak yapılaşma" genelgesinin ciddi anlamda tek uygulayıcısı İl Jandarma Alay Komutanlığı oldu. 
     
     KOMANDOLAR DA KATILIYOR 
     Milletvekili genel seçimlerine dikkat çekilerek, "kaçak yapılaşmanın arttığı, hatta seçim nedeniyle hoşgörülü bile davranıldığı, kaçak yapılaşmanın takibi yapılarak, gerekli yasal işlemlerin yerine getirilmesi, aksi halde sorumlular hakkında cezai işlem uygulanacağı" yönündeki genelge üzerine jandarma harekete geçti. İlk olarak her biri iki astsubay ve üç erden oluşan "Çevre Koruma Timleri" kuruldu. Zaman zaman komandolarla da takviye edilen tim, jandarmanın sorumluluğundaki bölgelerde kaçak yapıları sıkı takibe aldı. İnşaatlardaki faaliyetleri durduran timler, sahipleri hakkında da yasal işlem yaparak adliyeye sevk etti. 
     
     RUHSATI OLMAYANA AF YOK 
     Gece gündüz devriye gezen ekipler, bir ayda "Çevre Kanuna’na muhalefet ettiği" belirlenen 52, "İmar Kanunu’na aykırı yapılaşma" ile "orman arazisini ihlal" ettiği belirlenen 182 ve kaçak 91 inşaatı durdurdu. 
     Jandarma bölgesi içinde kalan kaçak inşaatların yüzde 90’ının Beykoz Çavuşbaşı’nda olması dikkat çekti. Timin çalışmaları sonucu ruhsatsız olduğu tespit edilen Çavuşbaşı’ndaki dört akaryakıt istasyonu da mühürlendi. Çevre Koruma Timi, fırın, içkili restoran ve kahvehaneleri de denetleyerek, ruhsatsız olanlar hakkında yasal işlem yapacak. 
     
Belediye engellemek istedi      Beykoz’da gerçekleştirilen yıkımda, jandarma ile belediye karşı karşıya geldi. Çavuşbaşı Çiftlik Mahallesi Boza Caddesi’ndeki üç villanın kaçak olduğu belirlendi. Ancak belediye, bir villa için yıkım kararı çıkardı. Jandarma, kaba inşaatı tamamlanan villanın yıkılması için çalışma başlattı. Bu sırada olay yerine gelen Belediye Başkan Yardımcısı Mustafa Kabalak, yıkımı engellemeye çalıştı ama başaramadı. 
     
İstanbul seçime kurban gidiyor’      Üst düzey bir jandarma yetkilisi, İstanbul’un seçime kurban gittiğini’, özellikle bazı belediyelerin oy uğruna, imar izni olmayan yapılara müdahale etmediğini savundu. Yetkili, bu kişilere uygulanan cezaların da caydırıcılıktan uzak olduğunu söyleyerek, "Kaçak yapılaşmayı önlemek için ekipler kurduk. Ama yazık ki destek yok. Belediyeler seçim öncesi kaçak yapılaşmaya sessiz kalıyor. Yıkım için ihale açmamız lazım’ diyerek, tahliye edilen binalara kepçe bile vurmuyorlar" dedi. 
     



 GÜNCEL 























</TEXT>
</DOC>
