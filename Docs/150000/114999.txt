<DOC>
<DOCNO> 114999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/25/spor/ysenay.html </URL>
<DATE> 2002/10/25/ </DATE>
<TIME>  </TIME>
<AUTHOR> ERDOĞAN ŞENAY  </AUTHOR>
<HEADLINE>
Alman hocanın anatomisi 
</HEADLINE>
<TEXT>

     Büyük usta İSLAM ÇUPİ, Alman teknik adamların neden başarısız oldukları konusundaki görüşlerini bakınız 21 Mayıs 1994 tarihindeki yazısında nasıl anlatmış... O günlerde Fenerbahçe’yi tribünden seyreden yöneticiler dileriz yazının özetini okuduktan sonra biraz aydınlanırlar da, LORANT’la nasıl bir karanlığa doğru yol alındığını daha kolay görebilirler. Tabii görebilirlerse. 
     
     Akdeniz kuşağındaki bir ülkenin gerek coğrafik, gerek anatomik gerçeklerini pantolon askısı edip ve de değişik yaşam renklerini anlamsızca matlaştırarak, üç büyüklerin futbol geleceklerini Alman ekolü gibi, hiç yaratıcılığı ve kişi teşebbüsü olmayan bir Kuzey Avrupa mumyasının içine kilitlemesi, hangi araştırmanın, hangi yanlış mumları yanmış kafaların mahsulüdür acaba 
     Bugün gerek ekonomi, gerekse futbolda sanayi toplumu ötesi bir ailenin duvarlarını zorlayan büyük devletlerin futbol topuna Alman teknik direktör sarığı sarmamak konusunda gösterdiği yasakçılığı bir tarafa bırakınız, kendini evrensel reklamlamak için bu oyunu seçen her yönden çok geri kalmış dünya ülkeleri bile, Hans Amca’nın eşofman patronluğunu reddetmektedir ısrarla... 
     Çeşit etiketleri hangi renkte olursa olsun, tüm ülkeler futbolda teknik direktör konjonktürünü, "içinde Alman’ı olmayan meslek" titizliği içinde tutarken, Türkiye’de son yıllarda iyice tutuşan bu sevginin, hangi oduncu ardiyesinden kaynaklandığını anlamak zordur. 
     Futboldaki temel eğitimin emredici kurallarını sıkı sıkıya bağlı kalan "futbolcu ilim ve uygulama" konusunda milim taviz vermeyen Alman hoca ruhsal ve psikolojik görüş kısırlığı yüzünden bu mesleği, diğer ülkelerde ulaşılmış "insan - antrenör" boyutlarında yapamamaktadır kesinlikle... 
     Alman teknik direktör için futbolcu, insan değil, makinedir sadece... Alman teknik direktör sevecen değildir, Alman teknik direktör çok konuşan, renkli konuşan, ölçülü espri kalabalığına sahip bir ağız ve dimağ taşımamaktadır. 
     Alman teknik direktör kendi ülkesi dışında nereye giderse gitsin, o diyarın diline, sosyal törelerine, iklimine, yaşayış ve hissediş biçimine hiç girmez, Alman olarak kalır hep... Futbolcuyu derinliğine araştırmak, futbolcuyu 24 saatlik dilimlere bölüp evde, özgürlükte, insan ve sosyal hayat ilişkilerinde nasıl bir canlı grafik çizer, umurunda değildir Alman teknik direktörün... 
     Bir futbol ailesinin karakter, moral ve hayata bakış zıtlıklarını bir potaya koyup onlardan munis bir halita yapamazsınız, değişik bir adale ve beyin grubundan tek insan yaratma mucizesine maharet dökemezsiniz, o koskoca aileden her şeyin tıkır tıkır işlediği bir yoğurt atölyesi kurabilirsiniz de, içinden futbol ve sanat fışkıran bir güzellik akademisi inşa edemezsiniz. 
     İkincisinin değil, birincisinin malası, tuğlası ve harcıdır Alman teknik direktör... 
     Türkiye ısrarla son yıllarda dünya dolusu kasalar açarak, teknik direktörlükte dünya klasmanında kafası basmayan Alman’dan olma hoca getiriyor. Öteye taşıyabilir mi Türk futbolunu ve takımlarımızı Alman hiç teknik direktörler Yani Avrupa finallerine... Hiç sanmam... Nedeni şu.. 1984 - 94 dönemi içinde yani 10 yıllık sürede, Avrupa kupalarında tam otuz final oynanmış. Bu finallerin sadece birisini 1992 yılında Monaco’yu 2 - 0 yenen Werder Bremen kazanmış, öteki 29 final Alman takımları için ıska... 
     Alman teknik direktör için yanıp, tutuşan Türkiye’deki aşıklara duyurulur... 
     Alman teknik direktörün bu konuda saçı olsa, önce kendi topuna sürer. 
     
     



 SPOR 






























</TEXT>
</DOC>
