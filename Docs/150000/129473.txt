<DOC>
<DOCNO> 129473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/08/son/sondun11.html </URL>
<DATE> 2003/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Abdullah Öcalan, Yunanistan'da gıyabında yargılanacak 
</HEADLINE>
<TEXT>

     Terör örgütü başı Abdullah Öcalan ve Yunanistan'a yasadışı bir biçimde girmesini sağlayan 12 kişinin yargılanması süreci bugün Atina Ağır Ceza Mahkemesi'nde yapılacak ilk duruşmayla başlayacak. 
     Yunan basını, halen İmralı adasında cezaevinde bulunan Öcalan'ın ve kendisine eşlik eden Ayfer Kaya ile Cengiz Yakar adlı 2 örgüt üyesinin Yunanistan'a yasadışı yoldan girmekten gıyabında yargılanacağı davada, olayın Yunan aktörlerinin hazır bulunacağını yazdı. 
     Terör örgütü başı Öcalan'ın Yunanistan macerasında başrol oynayan emekli deniz subayı Andonis Naksakis ile Öcalan'ı Atina'daki evlerinde barındıran Yazar Vula Damianaki ve kızı Eleni Vasilopulu'nun da yargılanacaklar arasında olduğunu kaydeden gazeteler, 1999 yılına damgasını vuran olayın diğer sanıklarının havaalanında görevli polisler ve Öcalan'ı taşıyan uçağın pilotu ile diğer havayolu görevlileri olduğunu belirttiler. 
     Sanıkların, ağır ceza gerektiren ''Ülke barışını tehlikeye atmak'' suçunun yanı sıra ''yardım ve yataklık' gibi daha hafif suçlardan da yargılanacağını kaydeden Yunan basını, yarınki duruşmada 20 sanık avukatının hazır bulunacağını ve aralarında olay sonrasında koltuklarını kaybeden eski bakanlar Theodoros Pangalos, Alekos Papadopulos ve Filipos Peçalnikos'un da bulunduğu 70 tanığın ifade vereceğini yazdı. 
     Gazeteler, tanıklar arasında eski bakanların yanı sıra eski Yunan Gizli Servisi EYP Başkanı Haralambos Stavrakakis, eski EYP ajanı Savas Kalenderidis ve Öcalan'ın götürüldüğü Kenya'daki eski Nairobi Büyükelçisi Yorgo Kostulas'ın da bulunduğunu kaydettiler. 
     Bu arada, Atina'da yayımlanan Apoyevmatini gazetesine demeç veren Damianaki, terör örgütü başının Yunanistan'a getirilmesine ilişkin yargılamanın ''Art niyetli'' olduğunu ve duruşmalara kamera sokulmaması kararının ''gerçekleri gizleme'' amaçlı olduğunu savundu. 
     Terör örgütü başı Öcalan'ı evinde barındırdığı için kendisini ihanetle suçlayanların sanık sandalyesine oturması gerektiğini söyleyen Damianaki, ''Öcalan'a Yunanistan değil, iktidar ihanet etti. Andreas Papandreu sağ olsaydı, bu olay başka türlü gelişirdi'' dedi. 
     Terör örgütü başının evine geldiği zaman Yunanistan Hükümeti tarafından istenip istenmediğini bilmediğini de belirten Damianaki, şunları söyledi 
     ''Bu olay hakkında herkes gerçeği biliyor ama, hiç kimsenin üstlenmeye cesareti yok. Herkes sorumsuzca davrandı. Pangalos, ülkesine değil kendi egosuna hizmet eden bir politikacıdır. 30 Ocak 1999 Cumartesi sabahı Naksakis önce Pangalos'a gitti sonra da Öcalan'a gelip, 'Sana iltica hakkı verecekler' dedi. Öcalan da bana 'Tuzak olduğunu sanmıyorum' dedi. Ben de ona ''Hükümet Kürt yanlısı, endişe etme' dedim. Öcalan benim evimden Dışişleri Bakanlığı'na gideceğini sanarak çıktı.'' 
     





</TEXT>
</DOC>
