<DOC>
<DOCNO> 115949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/30/son/sondun26.html </URL>
<DATE> 2002/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Roth Alman muhalefeti iki yüzlü 
</HEADLINE>
<TEXT>

     Alman Birlik 90 Yeşiller Partisi Eş Başkanı Claudia Roth, muhalefetteki Birlik partileri CDU CSU ile Hür Demokrat Parti'nin FDP dün Federal Meclis'te Türkiye'nin AB üyeliği ile ilgili tartışmada gerçek yüzlerini gösterdiklerini söyledi. 
     Roth, Berlin'de Türk gazetecilere yaptığı açıklamada, muhalefet partilerinin açık şekilde Türkiye'nin AB üyeliğine karşı çıktıklarını belirterek "Bu benim için, Türkiye'ye, bugüne kadar Alman politikasında hiç görülmedik şekilde gösterilen bir kırmızı karttı" dedi. 
     Türkiye'deki çok önemli bir seçime 5 gün kala Avrupa karşıtı güçlerin böyle açık bir şekilde seçim mücadelesi yapmalarının düşündürücü olduğunu ifade eden Roth şöyle konuştu 
     "Bu benim için anlaşılmaz bir durum. Birlik partileri ve FDP tarafından yapılan açıklamalar, bence Türkiye'de Avrupa karşıtı bir politika izleyen milliyetçilerin ve aşırı dincilerin ekmeğine yağ sürmek demektir. Türkiye'ye AB üyeliği konusunda yalan söylenilmemesi gerektiği şeklindeki açıklamalarıyla çifte standart uyguladılar. Dün yapılan açıklamalar, Türkiye'deki Avrupa karşıtı güçleri desteklemeye yöneliktir." 
     
     RUSYA TÜRKİYE İLE AYNI DÜZEYDE DEĞİL" 

     CDU'nun eski Genel Başkanı Wolfgang Schaeuble'nin Türkiye'yi Rusya ile kıyaslamasını da "saçma"' bulduğunu kaydeden Roth, şöyle devam etti 
     "Türkiye, Avrupa'nın entegrasyon düşüncesine en erken zamanda dahil olan bir ülke. Türkiye 1963 yılından bu yana Avrupa entegrasyonuna bağlıdır. Türkiye tüm zorluklara, askeri darbelere rağmen bu yolda ilerlemeyi sürdürmüştür. Rusya ile aynı düzeyde tutulması, AB'ye dahil olmaması gerektiği düşüncesinden kaynaklanmaktadır. Bence bu yanlış bir düşüncedir, çünkü Türkiye Avrupa'nın bir parçasıdır." 
     
     "MÜSLÜMANLAR DIŞLANAMAZ" 

     Birlik partilerinin, AB'nin Hıristiyan temeline dayalı olması gerektiğini savunduklarını da belirten Roth, "Merkel ve Gloss bu konuya çok ağırlık verdiler. Ben buna kesinlikle karşıyım. AB'nin bir kimliği var, ama bu kimlik hukuk devleti, insan hakları ve demokrasidir. Kimlik, bir insanın inancına göre belirlenemez. AB'deki 2. büyük dini topluluk günümüzde Müslümanlardır. Müslümanlara 2. sınıf vatandaş gibi davranılmasına ve AB sınırları dışında bırakılmalarına kesinlikle karşıyım. Bir ülkenin dini, AB'ye üye olup olmaması kararında etken olamaz. Ayrıca Türkiye laik bir devlettir. Aşırı derecede İslamiyet'e bağlı olduğu şeklindeki iddialar da doğru değil." 
     
     VAKIFLARA SAHİP ÇIKTI 

     Türkiye'deki insan hakları ihlallerini eleştirdiği haberlerinin de doğru olduğunu ifade eden Roth görüşlerini şöyle dile getirdi 
     "Şu sıralar Türkiye'deki Alman vakıflarına yönelik tutumun da tehlikeli olduğuna inanıyorum. Bunun Türk-Alman dostluğu için tehlikeli olduğunu düşünüyorum, çünkü özellikle bu vakıflar Türkiye'deki insanlarla Almanlar arasındaki ilişkilerin yakınlaştırılmasına büyük katkı sağlamışlardır. Bu vakıfların suç örgütleri gibi gösterilmelerinin dostluğumuza zarar vereceğini düşünüyorum. Ancak ben bu durumun, Almanya'daki muhalefet partileri tarafından, 'böyle bir ülkeyi AB'ye alamazsınız' şeklinde bir gerekçe olarak gösterilmesine karşı çıkıyorum. 
     Muhalefet partileri, vakıflara böyle davranılmasının kabul edilemeyeceğini, bu nedenle Türkiye'nin AB'ye alınmasının mümkün olmadığını söylüyorlar. Bu inandırıcı değil, çünkü aynı zamanda Türkiye'ye NATO içerisinde ihtiyaçları olduklarını söylüyorlar. Türkiye'yi askeri ve stratejik bir müttefik olarak istiyorlar, ekonomik ortak olarak da. Ama başka nedenlerden dolayı AB'ye almak istemiyorlar. Bizim Yeşiller olarak bu konudaki görüşlerimiz farklı." 
     
     "TÜRKİYE'NİN REFORMA İHTİYACI VAR" 

     Roth, Almanya'ya birçok farklı ülkeden insanların geldiğine işaret ederek şunları kaydetti 
     "Bu nedenle Almanya, tüm AB ülkelerinden çok daha yoğun şekilde Türkiye'nin entegrasyonu yönünde çaba harcamalı. Tekrarlamak istiyorum. Bu Türkiye, demokrasiye, insan haklarına ve hukuk devleti kurallarına saygı gösteren bir Türkiye olmalı. Milli Güvenlik Kurulu'nun rolü konusunda da Türkiye'nin reforma ihtiyacı var. Dışişleri Bakanı Joschka Fischer'in de dediği gibi, AB üyeliği için egemenlik haklarından da vazgeçmeli. Ama biz bunu destekliyoruz ve kırmızı kart vermiyoruz, çünkü bu ülkede de Müslümanlar yaşıyor." 
     





</TEXT>
</DOC>
