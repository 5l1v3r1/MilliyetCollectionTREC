<DOC>
<DOCNO> 148160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/07/son/sonspo10.html </URL>
<DATE> 2003/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Tandoğan Yargısız infaz yapılıyor 
</HEADLINE>
<TEXT>

     Beşiktaş-Denizlispor maçında, girdiği ikili pozisyonda İbrahim'in elmacık kemiğinin kırılması ile gündeme gelen Ali Tandoğan, ''Beşiktaşlı bazı yöneticiler ve bazı spor yazarları, beni tanımadan yargısız infaz yapıyor'' dedi. 
     Genç futbolcu, yaptığı hareketten pişman olduğunu belirterek, pozisyonu şöyle anlattı 
     ''İbrahim'le birlikte koşmaya başladık. Ben biraz öndeydim ve beni çekmeye başladı. Aramızda itişme oldu ve dönüp üzerime doğru yürüdü. İşte o anda olan oldu. Üzerime gelmesi beni tahrik etti.'' Pozisyonla ilgili bazı Beşiktaş yöneticileri ve bazı spor yazarlarının ağır eleştirilerde bulunduğunu söyleyen Ali Tandoğan, ''Hiçbiri beni yakından tanımıyor. Yargısız infaz yapıyorlar. Aynı hareketi İbrahim bana yapmış olsaydı, pozisyon gereği denilip geçilecekti. Bakın Sergen sezon başından beri maç içinde neler yapıyor, ama kimse dönüp bir şey söylemiyor'' diye konuştu. 
     Ali Tandoğan, Teknik Direktör Rıza Çalımbay'ın izin vermesi durumunda İstanbul'a gidip, İbrahim'i ziyaret edeceğini ve geçmiş olsun dileğini yüz yüze görüşmeyle ileteceğini belirtti. 
     
     GENÇLERBİRLİĞİ İLE GÖRÜŞME 

     Gençlerbirliği maçında sakatlığı nedeniyle oynamaması ve Beşiktaş maçında gördüğü kırmızı kart nedeniyle yapılan eleştirilerin, Ankara kulübüyle yaptığı transfer görüşmesinden kaynaklandığını iddia eden Ali Tandoğan, şunları söyledi 
     ''Gençlerbirliği ile sezon ortasında görüştüm. Bir daha da görüşmem olmadı. Kaldı ki, ben kulübümü satacak karakterde biri değilim. Bu olaydan gerekli dersi aldım. Şu anda huzursuzum. Sezonun bitmesini 8 hafta kalmış, ben gelecek cezayı bekliyorum. Durumum ne olacak bilmiyorum.'' Ali Tandoğan, yeni sezonda ilk 5'te oynamayı hedefleyen, tesisleşmeyi sağlayan bir Denizlispor'da seve seve kalacağını kaydederek, ''Beni bugünlere Denizlispor getirdi. Geçen sezon imza at dediler attım. Aynı şeyi yine yaparım'' diye konuştu. 
     
</TEXT>
</DOC>
