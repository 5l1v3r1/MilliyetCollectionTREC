<DOC>
<DOCNO> 105234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/02/yasam/yas02.html </URL>
<DATE> 2002/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Yavrum’ bile diyemedi 
</HEADLINE>
<TEXT>

4 aylık hamileyken hayatının hatasını’ yapıp hapşırığını tutunca bitkisel hayata giren Aygün Çokelliler, 235 gün tutunduğu yaşamın elini dün bıraktı. Geride acılı bir koca ve anne sıcağını hiç duyamamış minik bir yavru kaldı... 
     FATMA HATUN ALAGÖZ, NAİL KAHRAMAN Bursa DHA 

     Hepimiz, Aygün Çokelliler’i hapşırırken ağzını ve burnunu kapattığı için bitkisel yaşama girdiğinde tanımıştık. Olayın meydana geldiği ocak ayında 4 aylık hamile olan Aygün, mayıs ayında adını Ayşenur koydukları nur topu gibi bir bebek dünyaya getirdi. Doktorlar Ayşenur’un sevgisinin onu yaşama döndürebileceği düşünüyorlardı, ama Aygün, 235 gün ecelle pençeleştikten sonra dün yaşama gözlerini yumdu. Bu acı öykü, onun yarattığı mucizenin öyküsü... 
     
Ne çok istiyordu o bebeği      Bursa’da bir holdingin araştırma geliştirme servisinde sekreterlik yapan 27 yaşındaki Aygün Çokelliler, ocak ayında "hayatının hatası"nı yaptı. 6 yıl önce dünyaya getirdiği ilk çocuğunu 4 günlükken kaybeden Aygün, o sıralarda ikinci çocuğuna 4 aylık hamileydi. 
     Arkadaşlarıyla öğle yemeğine gittiği bir gün hapşıracağı tuttu, ama o hem hamile olduğu için sarsılmamak, hem de etrafı rahatsız etmemek için eliyle ağzını ve burnunu sımsıkı kapattı. Bu, Aygün için sonun başlangıcıydı.’ Beynine yeterli oksijen gitmediği için fenalaştı ve yetiştirildiği Uludağ Üniversitesi Tıp Fakültesi’nde yoğun bakıma alındı. Ama artık bitkisel hayata girmişti. 
     Yaşam cihazına bağlanan Aygün için doktorlar, karnındaki bebeğin sağlığını da düşünerek hemen bir tedavi uygulamaya koydular. 
     
Acaba çifte mucize olur mu      Kocası Hakan ve doktorları için çifte mucize’ beklentili günler başlamıştı. Mucizenin biri bebeğin dünyaya gelmesi, diğeri de Aygün’ün yeniden sağlığına kavuşmasıydı. 
     O artık bir yandan başucundan ayrılmayan kocası Hakan Çokelliler ve doktorlarıyla dudak okuma yöntemiyle ilişki kuruyor bir yandan da günden güne büyüyen bebeğini hissediyordu. 
     Bir gün doktorlarına, bebeğinin sağlıklı dünyaya gelip gelmeyeceğini sordu. Aldığı yanıt doğumun kendi sağlığı açısından sakıncalı olabileceği yolundaydı. 
     Ama Aygün kararlıydı, onca zaman karnında taşıdığı yavrusunu dünyaya getirecekti. 
     Ve nihayet 27 Mayıs’ta sezaryenle erken doğum yaptı. Artık, Çokelliler çiftinin, 1 kilo 927 gram ağırlığında, 40 santim boyunda Ayşenur adını verdikleri bir kızları olmuştu. 
     
Yavrusu ona iyi geldi      Doğumdan sonra yoğun bakımdaki tedavisi sürdü Aygün’ün. Kendine gelir gelmez ilk sorduğu kızı oldu. Sağlıklı olduğunu öğrenince de aylar sonra ilk kez yüzüne bir tebessüm oturttu. 
     Yavrusunu görmek için bir hafta beklemek zorunda kaldı. Yanına getirildiğinde en çok istediği şey ona dokunmak, onu öpüp okşamaktı ama vücudunun hiçbir yerini oynatamıyordu. Uzatılan kızını derin derin koklayıp içine, ta en derinine çekti... 
     Ayşenur’la birlikte yeni tepkiler de vermeye başlamıştı. Bu da doktorlarını ümitlendiriyordu. Başka bir yol denemeye karar verdiler, artık ona bebeğiyle terapi uygulayacaklardı. 
     Haftanın belirli günlerinde kıpırtısız’ annesinin yanına yatırılan Ayşenur, bitkisel yaşamdaki Aygün’ün hayata daha bir sıkı bağlıyordu. Ecel yanıbaşındaydı ama o Ayşenur’un sevgisiyle sımsıkı tutunuyordu yaşamın ipine. Kendini güçsüz hissettiği anlarda, başucundan ayrılmayan kocasına "Yavrumu bana getir" diye yalvarırcasına bakıyordu. 
     
Gözyaşlarıyla uğurlandı      Zaman hızla geçiyor, Aygün’ün yaşama dönme umutları gitgide tükeniyordu. Bitkisel yaşamdayken kocasına en değerli mirası bırakan, son bir aydır vücudunda morluklar oluşan ve sürekli uyutulan genç kadın, dün kocası Hakan, annesi Ayşe ve babası Ayhan Varol’u yanına çağırarak gözleriyle son kez konuştu "Hakkınızı helal edin." 
     Yatağına konulan bebeği Ayşenur’u son kez doyasıya kokladı ve önceki gece saat 21.00’de o güne kadar inatla tutunmaya çalıştığı yaşama son bir kez bakıp bir daha açmamak üzere kapadı gözlerini. 
     Hastaneden alındı, yıkandı paklandı, için için akan gözyaşları, sımsıkı kitlenmiş dudaklar arasında Emirsultan Mezarlığı’nda toprağa verildi. 
     



 YAŞAM 

















</TEXT>
</DOC>
