<DOC>
<DOCNO> 138328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/22/guncel/agun.html </URL>
<DATE> 2003/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Siz misiniz, kara slogan yazan 
</HEADLINE>
<TEXT>

Ayakkabılarıyla slogan yazdıkları iddiasıyla gözaltına alınan 14 - 17 yaşlarındaki 4 genç emniyette sorgulandı 
     BELMA AKÇURA İstanbul 

     Hakk ri’de ortaokul ve lise öğrencisi dört çocuk, yağan kara ayakkabılarıyla slogan yazdıkları iddiasıyla gözaltına alındı. Çocukların ayakkabıları incelenmek üzere Diyarbakır’a kriminal laboratuvara, çocuklar ise suçun ve eylemin anlamının farkında olup olmadıklarının tespiti için Van’a hastaneye gönderildi. Daha sonra savcı tarafından serbest bırakılan çocuklar, emniyette kötü muamele gördüklerini iddia etti. 
     Biçer Mahallesi’nde karın üzerine Abdullah Öcalan lehine slogan ve "Tecride hayır" yazdıkları iddiasıyla A.A. 14 , M.A. 14 , İ. A. 15 ve S. A. 17 Kurban Bayramı’nın birinci günü olan 11 Şubat’ta gözaltına alındı. 
     İddiaya göre emniyete götürülen çocuklara polisler dayak attı. Ardından olay yerine götürülüp karda ayak izleri alındı. Yine çocukların iddiasına göre, imzaladıkları ifadelerini okumalarına izin verilmedi. Çocuklar, 12 Şubat’ta çıkarıldıkları savcılıkta ifadeleri alındıktan sonra serbest bırakıldı. Çocuklar olayın ardından İnsan Hakları Derneği Hakk ri Şubesi’ne başvurarak yardım istedi. Çocukların avukatlığını üstlenen Mikail Demiroğlu, savcının Diyarbakır ve Van’dan gelecek raporları beklediğini belirtti. Olay mahalline sonradan götürülen çocuklara suçun kabul ettirildiğini öne süren Demiroğlu, "Dosyanın aşamasına göre çocukların içinde bulunduğu ruh halini de göz önüne alarak gerekirse tazminat davası açacağız" dedi. 
     
     Suçun cezası 3 yıl 9 ay 
     Benzer birçok dosyanın DGM’lerde bulunduğunu, bunların takipsizlik ya da beraatla sonuçlandığını söyleyen Demiroğlu, "Eğer savcı kara yazılan yazıyı propaganda olarak değerlendirirse, TCK 169. madde kapsamında dosya yardım ve yataklıktan DGM’ye gidecek ve buradan dava açılabilecek. Bunun cezası da 3 yıl 9 aydır" diye konuştu. 
     



 GÜNCEL 


















</TEXT>
</DOC>
