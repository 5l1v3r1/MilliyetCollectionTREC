<DOC>
<DOCNO> 142061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/11/son/sonspo21.html </URL>
<DATE> 2003/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlispor Başkanı, taraftara sitem etti... 
</HEADLINE>
<TEXT>

     Denizlispor Kulübü Başkanı Mustafa Baysal, statlardaki olumsuzluklara dikkati çekerek, ''Centilmenlikte Denizlispor örnek alınsın'' dedi. 
     Mustafa Baysal, düzenlediği basın toplantısında, İstanbul'daki Galatasaray-Fenerbahçe ve Ankara'daki Gençlerbirliği-Ankaragücü derbilerinin olaylı geçtiğini, Denizli'de de Denizlispor ile Altay arasında Ege derbisinin oynandığını, ancak karşılaşmada hiçbir olay çıkmadığını söyledi. 
     Denizlispor'un Türkiye'de tel örgüsüz stada sahip tek takım olduğuna dikkati çeken Baysal, şöyle konuştu 
     ''Yaşanan olaylar Türk futbolu adına üzücü. Gençlerbirliği Başkanı Sayın İlhan Cavcav'ın yaptığı hareketin çirkin olduğunu söylemeliyim. Ayrıca, Galatasaray-Fenerbahçe derbisindeki olaylar da çirkin. Tüm bunları gördükten sonra Herkes centilmenlikte Denizlispor'u örnek alsın diyorum. Fair Play ödüllü takımımız, bu unvanı hak etmiştir.'' 
     
     -TARAFTARA SİTEM 
     Baysal, taraftarlardan yeterince destek alamamaktan da şikayet ederek, şunları söyledi 
     ''Hükümet, UEFA Kupası'ndaki başarımızdan ve Türkiye'nin tanıtımına katkıda bulunduğumuzdan dolayı Tanıtım Fonu'ndan 300 milyar lira verilmesini sağladı. UEFA, sahamızın zeminini sentetik çimle kaplatacak. Futbol Federasyonu, tesislerimizin yapımına destek veriyor. Ama taraftarımızdan hala ödülümüzü alamadık. Maçlarımıza gelmeleri için daha ne yapalım '' Mustafa Baysal, yeşil-siyahlıların Adanaspor maçı ile birlikte zor bir döneme gireceğini, daha sonra sırasıyla Galatasaray ile İstanbul'da, Gençlerbirliği ile Denizli'de ve Beşiktaş ile de deplasmanda karşı karşıya geleceklerini belirterek, ''Bu dönemi en az kayıpla atlatmak istiyoruz'' dedi. 
     
     HİATENEN'E CEZA 
     Baysal, Porto maçı öncesi evine hırsız girmesini bahane ederek, karşılaşmadan affını isteyen Finlandiyalı futbolcu Hiatenen'e Teknik Direktör Rıza Çalımbay'ın raporu doğrultusunda 12 bin dolar para cezası verildiğini açıkladı. 
     





</TEXT>
</DOC>
