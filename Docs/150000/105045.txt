<DOC>
<DOCNO> 105045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/01/guncel/gun01.html </URL>
<DATE> 2002/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Ferrari Orhan’ın büyük vurgunu 
</HEADLINE>
<TEXT>

Ünlülerin evlerini dekore eden Orhan Cem Baydemir, işleri bozulunca dolandırıcılığa soyundu. Baydemir, Etiler’de bir hazine arazisini 2 milyon dolara pazarlayınca, gözaltına alındı 
     ELVAN EZBER İstanbul 

     Ünlü işadamlarına ait konutların içmimarlığını yapan Orhan Cem Baydemir, Etiler’de Hazine arazisini yaklaşık 2 milyon dolara 2 ayrı işadamına satmaktan gözaltına alındı. Gözaltına alınan Baydemir’in lüks otomobil ve saat koleksiyonu, polisi şaşkına çevirdi. 
     
     Deprem, işlerini bozdu 
     Polisin verdiği bilgiye göre, Baydemir, Mimar Sinan Üniversitesi’nde içmimarlık ve tasarım okurken, iş hayatına atıldı. Kısa sürede yükselen Baydemir, okulu da dördüncü sınıfta terk etti. Piyasada isim yapan ve lüks otomobil ile saatlere tutkunluğuyla tanınan Baydemir, büyük paralar kazandı. Ancak ifadesine göre, işleri Marmara’daki depremlerin ardından bozulmaya başladı. Bir de ekonomik kriz gelince iyice sarsıldı. Fakat Baydemir’in lüks yaşamını terk etmeye niyeti yoktu. 
     İddiaya göre Baydemir, Etiler Akmerkez’in karşısındaki Milli Emlak’e ait bir araziyi satmak için sahte belgeler düzenledi. Baydemir, daha önceden tanıdığı ve kendisine güvenen alıcılara araziyi Milli Emlak’ten tanıdıkları vasıtasıyla ihale yoluyla aldığını söyleyerek, sahte satış belgeleri gösterdi. Tapuyu da daha sonra alacağını bildirdi. Baydemir’in İbrahim Koç’tan arazi karşılığı 1 milyon 100 bin dolar, bir başka işadamından da 750 bin dolar aldığı iddia edildi. 
     
     İş görüşmesinde yakalandı 
     İşadamları, daha sonra tapu kendilerine teslim edilmeyince dolandırıldıklarını öne sürerek, polise başvurdu. Harekete geçen Yankesicilik ve Dolandırıcılık Bürosu ekipleri beş yıldızlı bir otelde iş görüşmesi yapan Baydemir’i gözaltına aldı. 
     Baydemir’in son model 5 Ferrari, 1 Porche, 1 Lamborghini, 2 BMW, 2 Mercedes otomobili, 2 Harley Davidson motosikleti ve pahalı 43 adet kol saati olduğu belirlendi. Otomobillerden Lamborghini, 1 BMW ve 1 Mercedes dışındakilerin Baydemir’in üzerine kayıtlı olduğu, bu 3 otomobili ise başkalarına devrettiği bildirildi. 
     
     Otomobillere el kondu 
     Suadiye’de 3 bin dolar aylık kirayla son derece lüks bir dairede oturduğu tespit edilen Baydemir’in evinde fiyatları 7 bin dolarla 35 bin dolar arasında değişen 43 adet saatten oluşan koleksiyon da bulundu. Baydemir’in evinin garajında bulunan Ferrari marka 2 otomobile de el konuldu. 
     Polis, Baydemir’in aynı yöntemle başka arizeler de pazarlamış olabileceğini, önümüzdeki günlerde şik yetçi sayısının artabileceğini belirtti. 
     



 GÜNCEL 
























</TEXT>
</DOC>
