<DOC>
<DOCNO> 127836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/30/son/sontur16.html </URL>
<DATE> 2002/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Swissotel işgalcileri mahkum oldu... 
</HEADLINE>
<TEXT>

     Rusya'nın Çeçenistan'a yönelik müdahalesini protesto gerekçesiyle işgal ettikleri Swissotel'deki müşterileri 12 saat rehin tuttuktan sonra teslim olan 13 sanık, ''hürriyeti tahdit'' ve ''meskun mahalde ateş etmek'' suçlarından 3 yıl 10 ay 20 gün ile 11 yıl 10 ay 6 gün arasında çeşitli hapis cezalarına çarptırıldı. 
     İstanbul 1. Ağır Ceza Mahkemesi'ndeki karar duruşmasına, tutuklu sanıklar Muhammed Emin Tokcan, Emin Taş, Ali Tokcan, Ramazan Karabulut, Yüksel Özdemir, Yalçın Şahin, Atilla Kivik, Bahri Demir, Bünyamin Kivik, Hayati Ak, Mehmet Yapıcı, Serdal Seferoğlu ve Hayri Kadı katıldı. 
     Davayı karara bağlayan mahkeme heyeti, ''hürriyeti tahdit'' ve ''meskun mahalde ateş etmek'' suçundan Muhammed Emin Tokcan'a 11 yıl 10 ay 6 gün, Emin Taş'a 8 yıl 20 gün, diğer 11 sanığa da 3 yıl 10 ay 20'şer gün hapis cezası verdi. 
     Tüm sanıkların ''Cürüm işlemek amacıyla teşekkül oluşturmak'' suçundan beraatlerini kararlaştıran mahkeme heyeti, Tokcan dışındaki 12 sanığın tutuklu kaldıkları sürenin aldıkları cezayı karşıladığı gerekçesiyle tahliyelerini kararlaştırdı. 
     





</TEXT>
</DOC>
