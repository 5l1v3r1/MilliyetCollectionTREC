<DOC>
<DOCNO> 142495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/13/son/sonspo05.html </URL>
<DATE> 2003/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Hasan Şaş Ben hiçbir yere imza atmadım, anlaşmadım... 
</HEADLINE>
<TEXT>

     Galatasaraylı futbolcu Hasan Şaş, transferi konusunda yapılan haberlere tepki gösterdi. 
     Milli futbolcu, kendisine ait olan ''www.hasan-sas.org'' adresli internet sitesinde yaptığı açıklamada, konuyla ilgili geçen günlerde basın toplantısı yaptığını, ancak söylediklerinin farklı yorumlandığını bildirdi. 
     Hasan, ''Onlar ister inansınlar ister inanmasınlar. Bakın bir kez daha söylüyorum. Ben hiçbir yere imza atmadım. Hiçbir yerle anlaşmadım. Elbette görüşmeler yapıyorum. Elbette birtakım transfer gelişmeleri oluyor. Ama bunların hiçbiri kesin değil ve gazetelerde yazdığı gibi değil'' dedi. 
     
     ASLANLARLA SAVAŞAN GLADYATÖR GİBİ 
     Basın toplantısını hiç hoşlanmadığı halde yaptığını vurgulayan Hasan, bu toplantıda kendisini adeta arenada aslanlarla mücadele eden bir gladyatör gibi hissettiğini söyledi. 
     Bu toplantıda kendisine sorulan sorular karşısında açıklayabileceği herşeyi söylediğini anlatan Hasan, ''Bir kelime yalan, bir kelime eksik söylemedim. Tüm sorulara içtenlikle yanıt vermeye gayret ettim. Ertesi gün gazeteleri açtığımda, benim verdiğim yanıtlar yerine, yanıtlarım üzerine yapılan yorumlar yazıyordu. Bir de Fatih Terim'in basın toplantısı esnasında bizim yanımızda bulunmasını. Yani yanıtlarımızın hiçbir önemi yokmuş'' diye konuştu. 
     
     MEDYAYA SİTEM 
     Hasan, medyaya da sitemde bulunarak, şöyle devam etti 
     ''İnternet sitemden yazdım inanmadılar. Basın toplantısı yaptım, farklı yorumladılar. Söylediklerimin doğru olduğuna onları daha nasıl inandırabilirim, bilmiyorum ki. Kendi bildiklerini, düşündüklerini ve senaryolarını yazacaklarsa, benim söylediklerime itibar etmeyeceklerse, neden soru soruyorlar 
     Onlara göre ben kesin bir Avrupa kulübüne imza atmışım ve kesinlikle seneye başka bir kulübe gidiyorum. Onlara göre benim Galatasaray'da kalmam artık imkansız. Onlara göre ben ahlaksızım. 
     Artık yeter Buraya kadar. Bundan sonra hakkımda çıkacak tek kelime bile yalan haber olursa hukuk mücadelesine gireceğim. Yalan olduğunu yargı önünde ispatlayarak, maddi ve manevi tazminat davaları açacağım. Sakın yanlış anlaşılmasın, paragöz falan değilim. Amacım sadece haklarımı korumak. Buradan gelecek paraların kuruşuna bile dokunmadan Lösemili Çocuklar Vakfı'na bağışlayacağım. Şimdi diledikleri gibi yalan yazabilirler. Türk futboluna katkıları olmuyor, hiç olmazsa çocuklara bir katkıları olur.'' 
     
     ANLAMLI ÇAĞRI 
     Hasan, geçen gün Çapa Tıp Fakültesi'nde lösemi hastası çocukları ziyaret ettiklerini belirterek, ''Hepsi cıvıl cıvıl, yaşam dolu. Hepsinin gözünde pırıltı var. Onlara destek olmalıyız'' dedi. 
     Futbolcular olarak lösemili çocuklar için ellerinden geleni yaptıklarını ve yapacaklarını belirten Hasan, ''Umarım herkes gücü ölçüsünde onlara yardım eder. Bu çocuklar bizim geleceğimiz'' diyerek anlamlı bir çağrı yaptı. 
     





</TEXT>
</DOC>
