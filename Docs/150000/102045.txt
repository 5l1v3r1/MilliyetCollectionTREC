<DOC>
<DOCNO> 102045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/15/son/soneko09.html </URL>
<DATE> 2002/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Dolara endeksli tahvillere aracılık için son gün... 
</HEADLINE>
<TEXT>

     Hazine tarafından 19 ve 20 Ağustos 2002 tarihlerinde halka arz edilecek, 1 yıl vadeli 364 gün , ABD Dolarına endeksli, iskontolu devlet tahvillerinin satışına aracılık etmek isteyen bankalar ve Merkez Bankası'nda açık piyasa işlemleri yapmaya yetkili aracı kurumlar aracılık etme taleplerini bugün en geç saat 14.00'e kadar Merkez Bankası'na bildirecek. 
     Merkez Bankası'ndan yapılan yazılı açıklamada, Hazine tarafından tahvillerin, özel bankalar, kamu bankaları, Merkez Bankası'nda açık piyasa işlemleri yapmaya yetkili aracı kurumlar ve Merkez Bankası şubeleri aracılığı ile halka arz edileceğinin bildirildiği hatırlatıldı. 
     Açıklamaya göre, söz konusu devlet tahvilinin, valör tarihi 19 Ağustos 2002, itfa tarihi 18 Ağustos 2003, dönem faizi de yüzde 9.00 olacak. 
     Tahviller 19 Ağustos 2002 Pazartesi ve 20 Ağustos 2002 Salı tarihlerinde 2 gün süreyle satılacak. Ancak, bir önceki gün Hazine'ce ilan edilmek suretiyle satışın tamamlanması halinde sonraki günde satış yapılmayabilecek. 
     Tahviller en düşük nominal 1.000 dolar ve katları şeklinde satılacak, 1.000 dolar nominal için satış fiyatları 19 Ağustos'da 917,43 doları, 20 Ağustos'da da 917,64 dolar olacak. 
     Tahvillerden satın almak isteyen yatırımcılar, alacakları miktar kadar dolar karşılığını 19 Ağustos 2002 pazartesi tarihi için 16 Ağustos 2002 Cuma tarihinde, 20 Ağustos 2002 salı tarihi için ise 19 Ağustos 2002 pazartesi tarihinde Hazine'ce ilan edilecek kur üzerinden TL olarak yatıracaklar. 
     Satışa aracılık etmek isteyen bankalar ve Merkez Bankası'nda açık piyasa işlemleri yapmaya yetkili aracı kurumlar aracılık etme taleplerini 15 Ağustos 2002 perşembe günü bugün en geç saat 14.00'a kadar Merkez Bankası'na telefonla bildirecek ayrıca, faks ile teyid edecekler. Yapılan satışlardan elde edilecek hasılat, satış günü saat 17.30'a kadar Merkez Bankası Ankara Şubesi nezdindeki 330 108 002 nolu hesaba alacak geçecek şekilde transfer edilecek. 
     
     HALKA ARZA ARACILIK GENEL PROTOKOLÜ 
     Hazine tarafından aracılık yapması uygun görülen kuruluşlar için, halka arz'a aracılık genel protokolü geçerli olacak. Genel protokol imzalanmamış olan kuruluşlarla, söz konusu protokol imzalanacaktır. 
     Halka arza aracılık edecek bankalar ve aracı kurumların tüm şubelerinden satış yapılacak. 
     19 ve 20 Ağustos tarihlerinde halka arz edilecek olan tahviller banka ve aracı kurumlardan yukarıda belirtilen fiyatlardan satın alınacak, yatırımcılar tarafından ayrıca bir komisyon ödemesi söz konusu olmayacak. 
     Tahvillere ilişkin tüm ödemeler anapara, faiz TL olarak yapılacaktır. 
     





</TEXT>
</DOC>
