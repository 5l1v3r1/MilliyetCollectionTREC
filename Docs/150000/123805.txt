<DOC>
<DOCNO> 123805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/10/son/sontur16.html </URL>
<DATE> 2002/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Üzerine basketbol potası devrilen öğrenci öldü... 
</HEADLINE>
<TEXT>

     Antalya'da, dün akşam saatlerinde üzerine basketbol potası devrilen ilköğretim okulu 7. sınıf öğrencisi kaldırıldığı hastanede öldü. 
     Sabah saatlerinde Akdeniz Üniversitesi Tıp Fakültesi morgundan alınan Atilla Güngör'ün cenazesi, öğrenim gördüğü Konyaaltı İlköğretim Okulu'na getirildi. Burada yapılan törende, sınıf arkadaşları ve öğretmenleri gözyaşlarına boğulurken, Atilla Güngör'ün sınıfı çiçeklerle donatıldı. 
     Okuldaki törenin tamamlanmasından sonra Atilla Güngör'ün cenazesi, toprağa verilmek üzere, memleketi olan Burdur'un Bucak İlçesi'ne gönderildi. 
     Atilla Güngör'ün babası Mehmet Ali Güngör, gazetecilere yaptığı açıklamada, olayın sorumlularından hesap soracağını ve davacı olacağını söyledi. Güngör, belediyenin, potayı 4 yıl önce yaptırdığını ve alt bariyer yapılmaksızın yere kaynakla tutturulduğunu, potanın bu yüzden yıkıldığını iddia etti. 
     Palmiyespor Basketbol Takımı'nda oynayan Atilla Güngör'ün, bugün maçının olduğu da bildirildi. 
     Öte yandan, hastane yetkilileri, Atilla Güngör'ün babasının, oğlunun organlarını bağışlamak istediğini, ancak beyin ölümünden önce kalp ölümünün gerçekleşmesi nedeniyle bu isteğin yerine getirilemediğini bildirdiler. 
     





</TEXT>
</DOC>
