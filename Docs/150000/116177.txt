<DOC>
<DOCNO> 116177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/31/son/soneko23.html </URL>
<DATE> 2002/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine bu yıl 87.7 milyar dolar borç çevirecek... 
</HEADLINE>
<TEXT>

     Hazine, bu yıl toplam 87.7 milyar dolar, gelecek yıl ise 77.3 milyar dolar borç servisi yerine getirecek. 
     Hazine Müsteşarı Faik Öztrak, Siyasal Bilgiler Fakültesi'nde bugün ''Türkiye'nin Borç Dinamikleri'' başlıklı bir konferans verdi. 
     Sunuma göre Türkiye'nin 2003 yılında yapacağı borç servisinin 65.8 milyar doları iç borç, 11.5 milyar doları ise dış borçtan oluşuyor. 
     Hazine'nin gelecek yıl yapmayı öngördüğü 65.8 milyar dolarlık iç borç servisinin 38.2 milyar dolarını ana para, 27.6 milyar dolarını ise faiz oluşturuyor. 
     Hazine, aynı şekilde gelecek yıl yapılacak iç borç servisinin 46.7 milyar doları piyasaya, 19.1 milyar doları ise kamuya ödeme şeklinde olacak. 
     Aynı dönemde Hazine 7.2 milyar doları anapara, 4.3 milyar doları faiz olmak üzere 11.5 milyar dolar dış borç servisi yerine getirecek. 
     Hazine'nin gelecek yıl öngördüğü 77.3 milyar dolarlık finansmanın 57.3 milyar dolarını iç borçlanma oluşturuyor. Bu çerçevede piyasadan 52.2 milyar dolar, dış piyasadan ise 5.5 milyar dolar borçlanma planlıyor. 
     
     HAZİNE'NİN 2002 FİNANSMAN DURUMU 
     Bu arada 23 Ekim itibarıyla 2002 yılı nakit iç borçlanmanın ihraç yöntemlerine göre dağılımına bakıldığında, en büyük pay yüzde 66.4 ile iskontolu Türk Lirası cinsinden devlet iç borçlanma senet DİBS ihaleleri aldı. 
     Bunu yüzde 9.6 ile değişken faizli tahvil ihaleleri, yüzde 8.3 ile döviz cinsi dibs ihaleleri, yüzde 6.9 ile direkt satış, yüzde 1.9 ile TAP Merkez Bankası yoluyla satış , yüzde 1.2 ile halka arz izledi. 
     Sunuma göre borçlanma politikasında ilkeler likidite, şeffaflık ve basitlik olarak sıralanırken riskler arasında piyasa maliyet riski, fonlama roll-over riski, karşı taraf kredi riski ve operasyonel riskler yer aldı. 
     
     DEĞİŞKEN FAİZLER 
     Eylül 2002 tarihi itibarıyla borçlanma araçlarına göre, toplam 140.3 katrilyon olan kamu iç borç stokunda değişken faizler 61.9 katrilyon lira ile ilk sırada yer alırken, bunu 44.2 katrilyon lira ile döviz ve 34.2 katrilyon lira ile sabit faiz izledi. 
     Türkiye bu yıl 13.5 milyar doları kamu sektörü, 12.3 milyar doları özel sektör olmak üzere, toplam 25.8 milyar dolar anapara ve faiz dış borç geri ödemesi yerine getirecek. 
     Aynı dönemde yapılacak kamu kesimi anapara ve faiz dışı borç geri ödemesinin 4.1 milyar doları tahvil, 7.2 milyar doları IMF'ye olacak. 
     Türkiye, gelecek yıl ise 14.3 milyar doları kamu kesimi, 9.1 milyar doları özel sektör anapara ve faiz dış borç geri ödemesi olmak üzere, toplam 23.4 milyar dolar ödeme yerine getirecek. Kamunun dış borcunun 2.5 milyar doları IMF'ye, 6 milyar doları ise tahvil ihracından dolayı ödemeler oluşturuyor. 
     Veriler ışığında Türkiye 2004 yılında 24 milyar dolar, 2005 yılında 22.7 milyar dolar, 2006 yılında 12.9 milyar dolar ve 2007 yılında ise 10.1 milyar dolar toplam anapara ve faiz dış borç geri ödemesi yerine getirecek. 
     





</TEXT>
</DOC>
