<DOC>
<DOCNO> 124842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/15/son/sontur18.html </URL>
<DATE> 2002/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan AB konusundaki kararlılığımız devam edecektir 
</HEADLINE>
<TEXT>

     AK Parti Genel Başkanı Recep Tayyip Erdoğan, AB yolculuğunun, yine aynı ciddiyet ve kararlılıkla devam edeceğini belirterek, ''Bu aynı zamanda Türkiye'nin dışa açılımında yeni bir sıçrama dönemidir'' dedi. 
     Üsküdar Emniyet Mahallesi'ndeki evinden ayrılan Erdoğan, dün hayatını kaybeden Marmara Üniversitesi MÜ İlahiyat Fakültesi emekli öğretim üyesi ve İstanbul Yüksek İslam Enstitüsü eski müdürü Ömer Çam'ın 79 cenaze törenine katılmak üzere, M.Ü. İlahiyat Fakültesi Camii'ne geldi. 
     Burada Çam'ın yakınlarına başsağlığı dileyen Erdoğan, cenaze namazının ardından da Ömer Çam'ın tabutunu bir süre taşıdı. 
     Eğitimci pedagog ve şair Çam'ın cenazesi Gülsuyu Mezarlığı'na hareket edinceye kadar cenaze aracının başında bekleyen Recep Tayyip Erdoğan, daha sonra evinin bulunduğu Üsküdar Emniyet Mahallesi Gürgen Sokak'a geri döndü. 
     
     TRAŞTAN ÖNCE SORULARI CEVAPLANDIRDI 
     Bu sokakta erkek kuaförü Hüseyin Alçay'ın dükkanına giren Erdoğan, basın mensuplarının fotoğraf çekmek için yoğun istekte bulunmaları üzerine dışarı çıkarak, ''Gündeminizde ne var '' diyerek basın mensuplarının soru sormalarını bekledi. 
     Basın mensuplarının AB'ye ilişkin yaptığı gezilerin olumlu ve olumsuz yankıları bulunduğu, Cumhurbaşkanlığı Dışişleri Başdanışmanı ve Özel Kalem Müdürü Tacan İldem'in dün yaptığı açıklamada bu gezinin çok da olumlu algılanmadığı görüşünü dile getirdiğini hatırlattıkları Erdoğan, ''Ben değerlendirmelerimi yaptım. Sayın Cumhurbaşkanı'nın değerlendirmeleridir. Her değerlendirmeye saygı duyarız. Şöyledir ya da böyledir diye bunun üzerinde herhangi bir değerlendirme yapmamıza gerek yoktur'' dedi. 
     Erdoğan, genel anlamda alınan tepkilerin sorulması üzerine de, şöyle konuştu 
     ''Genel anlamda çok çok olumlu tepkiler aldık. Türkiye son 1 ay içerisinde dünyanın ve Avrupa'nın gündemine oturmuştur. Gündemin dışında da ayrıca AB ile beraber dış politikada bir gündem oluşturmuştur. Ve bu yolculuk, yine aynı ciddiyetle, aynı kararlılıkla devam edecektir. Bu aynı zamanda Türkiye'nin dışa açılımında yeni bir sıçrama dönemidir. Ben bu bakımdan çok çok faydalı olduğu inancındayım. Bu yaptığımız yatırımların, attığımız adımların neticesini istediğimiz manada hemen alamayabiliriz. Ama bunun önümüzdeki aylarda, yıllarda getirisini de göreceğiz. Ben buna inanıyorum.'' Basında Gümrük Birliği'nin yeniden masaya yatırılması konusunda görüşler olduğu da hatırlatılan Erdoğan, şu anda bu konularda atılmış bir adım olmadığını belirterek, ''Dolayısıyla onları şu anda konuşmamıza gerek yok. Türkiye, önce Kopenhag'la ilgili durumu değerlendiriyor. Şimdi önümüzde Kıbrıs var'' diye konuştu. 
     Soruların ardından yeniden berber dükkanına giren Erdoğan, sakal tıraşı oldu. 
     





</TEXT>
</DOC>
