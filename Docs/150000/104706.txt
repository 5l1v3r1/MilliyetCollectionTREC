<DOC>
<DOCNO> 104706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/29/son/sontur23.html </URL>
<DATE> 2002/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Memura "seyyanen zam" eğilimi... 
</HEADLINE>
<TEXT>

     Hükümet memurlara verilecek zam çerçevesindeki tartışmaları ikili öneriyle aşmayı planlıyor. 
     Edinilen bilgilere göre Devlet Bakanı Mehmet Keçeciler, Bakanlar Kurulu'nda kamu çalışanları sendikaları yöneticileriyle memur zammına ilişkin yürüttüğü görüşmeler hakkında ayrıntılı bilgi verdi. Keçeciler, 2003 yılı memur zammının belirlenmesi durumunda, seçimler sonrasında hükümetin yeni bütçe hazırlamasıyla bu zammın kadük olabileceğine dikkat çekti. Keçeciler, sendikaların Eylül ayındaki iyileştirme için 250 milyon lira talep ettiklerini de anımsatırken ortada ciddi bir kaynak sorununun bulunduğunu bildirdi. 
     
     ARSEVEN DENGE İSTEDİ 
     Keçeciler'in sunuşu üzerine söz alan Çalışma ve Sosyal Güvenlik Bakanı Nejat Arseven, yılın ilk aylarında "eşit işe eşit ücret kararnamesi" kapsamında memur maaşlarında yapılan düzenleme nedeniyle alt ve üst dereceli memur ücretleri arasındaki dengesizliğin "fahiş" derecede arttığını belirtti. Arseven, "Bunu giderecek bir düzenleme yapalım ve adaletli bir denge sağlayalım" dedi. 
     
     SEYYANEN 100'ER MİLYON ZAM ÖNERİSİ 
     Bakanlar Kurulu'nda yapılan değerlendirmelerin ardından bütün memurlara Eylül ayı iyileştirmesi için 100'er milyon lira ödeme yapılması önerisi getirildi. Önerinin Keçeciler tarafından yetkili sendikalarla tartışılması benimsendi. 
     2003 yılı memur zammına ilişkin toplu görüşmelerin ise 
     yetkili sendikalarla anlaşmaya varılması halinde yeni hükümete bırakılması eğilimi de ağırlık kazandı. Hem seyyanen zam yapılması hem de 2003 yılı zamnın yeni hükümete bırakılması yönünde Bakanlar Kurulu'nda ağırlık kazanan görüşler, Bakan Keçeciler tarafından Başbakanlık'ta yetkili sendikalarla yapılan bir toplantıda müzakere masasına yatırıldı. Toplantıya toplu görüşmeleri yürüten alt komisyondaki bakanların da katıldığı belirtildi. Bakanlar Kurulu'nda seyyanen zam önerisi tartışılırken, bazı bakanların kaynak sorununa dikkat çekerek, bu ödemelerin nereden karşılanacağını sordukları da öğrenildi. 
     
     ASFALT TARTIŞMASI 
     Bakanlar Kurulu'nda Karayolları Genel Müdürlüğü'nün asfalt çalışmalarında bulunmak üzere gereken malzemeleri alamadığından şikayet eden Bayındırlık ve İskan Bakanı Abdülkadir Akcan'a Devlet Bakanı Yılmaz Karakoyunlu, müdahale etti. Karakoyunlu, bunun şikayet konusu olabilecek bir yönünün bulunmadığını belirterek, "Ortada para konusu var. Karayolları Genel Müdürlüğü para verirse, ödemeleri zamanında gerçekleştirirse Tüpraş'tan gereken malzemeleri ve asfaltı alır" dedi. 
     İki bakanın bu sözleri üzerine Başbakan Bülent Ecevit devreye girerek, bu sorunun da, İller Bankası'nın sorunları çerçevesinde daha önce oluşturulan komisyonca çözüme bağlanmasını ve çözümün Bakanlar Kurulu'nun bilgisine sunulmasını istedi. 
     





</TEXT>
</DOC>
