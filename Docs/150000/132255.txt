<DOC>
<DOCNO> 132255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/21/son/sontur20.html </URL>
<DATE> 2003/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümit Davala, gazeteci dövmekten yargılanıyor... 
</HEADLINE>
<TEXT>

     İzmir'de, görüntü almak ve röportaj yapmak isteyen 3 gazeteciyi dövdüğü iddiasıyla, Galatasaraylı futbolcu Ümit Davala ve dayısı Muhittin Sekman hakkında 1 yıldan 3 yıla kadar hapis cezası istemiyle açılan davanın ilk duruşması yapıldı. 
     İzmir 18. Asliye Ceza Mahkemesi'ndeki duruşmaya Ümit Davala ve dayısı Muhittin Sekman gelmezken, şikayetçi olan Akşam Gazetesi Muhabiri Serhan Şarman, Yeni TV Kameramanı Ercan Akgün ve İzmir TV Muhabiri Ünal Gümüştekin katıldı. 
     Akşam Gazetesi Muhabiri Serhan Şarman, ifadesinde, olay gecesi bir başka haberden dönerken Ümit Davala'nın da karıştığı kavgayı görüntülemeye çalıştığını, ancak aniden saldırıya uğradığını söyledi. Davala ve Sekman'ın kendisini yumrukladığını, hakaret ederek tehditler savurduğunu öne süren Şarman, sadece işini yapmaya çalıştığını kaydetti. 
     İzmir TV Muhabiri Ünal Gümüştekin ise olay gecesi Yeni TV Kameramanı Ercan Akgün'le, Davala'nın kız arkadaşıyla Borsa Restoran'da yemek yediği haberini aldıklarını ve bunu görüntülemek için oraya gittikleri sırada saldırıya uğradıklarını belirtti. Sekman'ın kendilerini ''Ayağınıza sıkacağım. Sizin hayatını bitireceğim'' şeklinde tehdit ettiğini öne süren Gümüştekin, şunları söyledi 
     ''Restoran içinde çıkan tartışma sırasında Ercan'ın kamerasının vizörü kırıldı. Dışarı çıktığımızda, Ümit Davala'nın dayısı olduğunu öğrendiğimiz kişi, bizi tehdit ederek gitmememizi söyledi. Biz de vizörü vermeleri halinde gideceğimizi belirttik. Ancak o sırada Davala dışarı çıktı ve henüz oraya yeni gelmiş, fotoğraf makinesini kullanmaya bile fırsat bulamamış olan Serhan Şarman'a saldırdı.'' Yeni TV Kameramanı Ercan Akgün de yaşadığı bu olaydan üzüntü duyduğunu, arkadaşlarının ve kendisinin haksız bir saldırıya maruz kaldığını belirtti. 
     Duruşma, tanıklar Ege TV Muhabiri Gülten Özcan ve İzmir TV Magazin Sorumlusu Suat Çabuk'un dinlemesiyle devam etti. 
     Şarman'ın avukatı Sırma Kaynak Kurpınar ve Akgün ile Gümüştekin'in avukatı Özcan Türkoğlu, olay gecesi yaşananların kaset kayıtlarının istenmesi halinde mahkemeye sunabileceklerini bildirdi. 
     Davala ve Sekman'ın avukatları Ahmet Şahin ve Meryem Avcı ise tanık ifadelerini, ''mesleki dayanışma içinde oldukları'' gerekçesiyle kabul etmediklerini kaydetti. 
     Hakim İlhan Özalp, duruşmanın, sanık Davala ve Sekman'ın savunmalarının dinlenmesi ve diğer delillerin ortaya konması için ertelenmesine karar verdi. 
     
     İDDİANAME 
     İzmir Cumhuriyet Savcısı Feyyaz Erdoğan tarafından yapılan inceleme sonrasında hazırlanan iddianamede, Ümit Davala'nın, Akşam Gazetesi Muhabiri Serhan Şarman, Yeni TV Kameramanı Ercan Akgün ve İzmir TV Muhabiri Ünal Gümüştekin'e saldırarak, kamera ve fotoğraf makinelerini kırdığı belirtildi. 
     İddianamede, Davala'nın ve Sekman'ın, ''darp ve müessir fiil'', ''tehdit'' ve ''hakaret'' suçlarından 1 yıldan 3 yıla kadar hapisle cezalandırılması istendi. 
     
     OLAY 
     Borsa Restoran'da 5 Ekim gecesi yemek yerken görüntülenmek istemeyen Ümit Davala ile dayısı Muhittin Sekman ve eski futbolcu Metin Altınay, gazeteciler Akgün, Gümüştekin ve Güven ile restoranın içinde ve dışında kavga etmiş, olay yerinden geçerken görüp fotoğraf çeken Şarman'a da saldırmıştı. Gazeteciler karakola gidip şikayetçi olurken, polis tarafından arandığını öğrenen futbolcu ile yanındakiler, ertesi gün teslim oldukları karakolda ifadelerinin alınmasının ardından serbest bırakılmıştı. 
     





</TEXT>
</DOC>
