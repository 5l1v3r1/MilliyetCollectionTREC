<DOC>
<DOCNO> 145505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/26/son/soneko10.html </URL>
<DATE> 2003/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanayi Bakanlığı, temerrüte düşen tüketicileri uyardı... 
</HEADLINE>
<TEXT>

     Sanayi ve Ticaret Bakanlığı, Tüketicinin ve Rekabetin Korunması Genel Müdürü Özcan Pektaş, kredi kartlarında temerrüte düşen tüketicilerin, borçlarını, yeni faiz oranları üzerinden ödeyebilmeleri için 14 Nisan tarihinden önce, mutlaka ilgili bankalara yazılı başvuruda bulunmaları gerektiğini bildirdi. 
     Bilindiği gibi yeni Tüketici Yasasının geçici birinci maddesiyle 14 Mart tarihinden önce kredi kartı borcu temürrüte düşen ve icra takibi aşamasına gelen borçlular ile icra takibine konu olan kredi kartı borçlularına temerrüt tarihindeki ana paraya, yıllık yüzde 50'yi geçmemek üzere gecikme faizi uygulanması ve bunun da 12 eşit taksitte ödenmesine imkan sağlanmıştı. 
     Ancak söz konusu düzenlemeye karşın bankaların farklı tutumları nedeniyle bu konudaki tartışmalar devam ediyor. 
     Konuyla ilgili bilgi veren Sanayi ve Ticaret Bakanlığı, Tüketicinin ve Rekabetin Korunması Genel Müdürü Özcan Pektaş, kredi kartı borcu nedeniyle tümerrüte düşen tüketicilere haklarını yitirmemeleri konusunda da bir dizi uyarıda bulundu. 
     
     ''BAŞVURULARINIZI NOTER ARACILIĞI İLE YAPIN'' 
     Pektaş, 4822 sayılı Tüketici Yasası'nın geçici 1. maddesinin 14 Nisan 2003 tarihinde yürürlükten kalkacağını belirterek, mağdur durumda bulunan tüketicilerin mutlaka bu tarihten önce borçlu oldukları bankalara bir dilekçe ile başvuruda bulunmaları gerektiğini hatırlattı. 
     Özcan Pektaş, bankaların zaman zaman bu dilekçeleri kabul etmediklerinin gözlendiğini belirterek, bu sorunun ortadan kaldırılması için başvuruların noterden ihtarname çekme suretiyle yapılması uyarısında bulundu. Pektaş, başvurusunu noter aracılığı ile yapmasına karşın banka tarafından hakkında işlem yapılmayan vatandaşların, 14 Nisan tarihinden sonra da haklarını arama imkanına kavuşacaklarını anlattı. 
     İcra takibine girmiş kredi kartı borçulularının durumu konusunda da bilgi veren Pektaş, ''icra dairesinden, tüketiciye ödeme emri gönderilmiş ancak, henüz borç ile buna ait faizlere ilişkin itiraz tarihi geçmemiş ise bu durumda bulunan tüketiciler ilgili icra dairesine başvuruda bulunarak ödemeleri istenen para ve faize bir dilekçe ile itiraz edebilirler'' dedi. Pektaş, bu dilekçenin bir örneğinin Sanayi ve Ticaret Bakanlığı'nın www.sanayi.gov.tr. adresindeki internet sitesinden edinilebileceğini bildirdi. 
     Kredi kartı borçları icra takibine girmiş ve taksitlerini icra dairelerine ödeyen tüketicilerin yeni yasadan yararlanabilmeleri için öncelikle ilgili bankaya yazılı başvuruda bulunmaları gerektiğini anlatan Pektaş, bu kişilerin ayrıca İcra Tetkik Hakimliği'ne de başvuruda bulunarak kredi kartı borçlarının yeni faiz üzerinden hesaplanmasını istemeleri gerektiğini bildirdi. 
     
     DURUMU MAHKEMELERE YANSIYAN TÜKETİCİLER 
     Pektaş, kredi kartı borcuna mahkeme yolu ile itiraz eden vatandaşların ise öncelikle ilgili bankaya, ardından dan ilgili Asliye Ticaret Mahkemesi Hakimliğine yazılı itiraz başvurusunda bulunmaları gerektiğini kaydetti. 
     Bankaların temerrüte düşen kredi kartı borçlularına bu borcun nasıl ödeneceğine ilişkin zaman zaman yasaya aykırı şekilde bazı belgeler imzalatmaya kalkıştıklarına ilişkin bakanlığa şikayetler ulaştığına da dikkat çeken Pektaş, vatandaşlardan bu tür belgeleri kesinlikle imzalamamalarını istedi. 
     
     ''TÜMERRÜTE DÜŞMEYENLER İÇİN YAPILACAK BİRŞEY YOK'' 
     Pektaş, kredi kartı borcu tümerrüte girmeden borçlarını bankaların belirlediği yüksek faizler üzerinden ödeyerek kapatan tüketicilerin ise yeni düzenlemeden yararlanmalarının mümkün olmadığını bildirdi. Böylesi bir durumda banka ve tüketici arasında borç alacak ilişkisinin kalmadığına işaret eden Pektaş, aynı zamanda kanunların geriye yürütülemeyeceğine de dikkati çekti. 
     
     SANAYİ BAKANLIĞI BANKALARI UYARDI 
     Bu konuyla ilgili Bakanlığa hergün yeni şikayetler ulaştığını belirten Pektaş, tüketicilerin başvurularının bankalar tarafından kabul edilerek gerekli işlemlerin yapılması konusunda Bankalar Birliği'ne acele kaydıyla 18 Mart tarihinde yazı yazarak mağdur durumda bulunan tüketicilere kolaylık gösterilmesini istediklerini kaydetti. 
     Pektaş, icra daireleri, İcra Tetkik Mercileri ve Ticaret mahkemelerine yapılacak başvurularda tüketicilere gerekli kolaylıkların sağlanması amacıyla da yine aynı tarihte Adalet Bakanlığı'na da aynı doğrultuda bir bir yazı yazdıklarını da sözlerine ekledi. 
     Özcan Pektaş, ayrıca, bu konuda tüketici şikayetlerinin geldiği birçok bankanın genel müdürlüklerine 24 Mart tarihinde de aynı içerikte birer yazı gönderdiklerini anlattı. 
     




</TEXT>
</DOC>
