<DOC>
<DOCNO> 127804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/30/son/sonspo01.html </URL>
<DATE> 2002/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
2002, A Milli Takımımız için tarihi bir yıl oldu... 
</HEADLINE>
<TEXT>

     Geride bırakmaya hazırlandığımız 2002, A Milli Futbol Takımı için tarihe geçen bir yıl oldu. 
     Türk Milli Futbol Takımı, 48 yıl sonra, 78 yıllık tarihinde 2. kez katıldığı 17. Dünya Kupası finallerinde 3. olarak, tarihi bir başarıya imza attı ve altın çağını yaşadı. 
     Ay-yıldızlı ekip, Japonya ve Güney Kore'nin ortaklaşa düzenlediği organizasyonun, 29 Haziran'da Deagu'da yapılan üçüncülük maçında, ev sahibi ülkelerden Güney Kore'yi İlhan Mansız 2 ve Hakan Şükür'ün golleriyle 3-2 yenerek, tarihi bir başarıya imza attı. 
     
     16 MAÇTA 9 GALİBİYET 
     A Milli Futbol Takımı, 2002 yılı içinde resmi ve özel toplam 16 resmi maç yaptı. 
     Milliler, 10'u resmi, 6'sı özel bu maçların 13'ünü ülke dışında, sadece 3'ünü ise Türkiye'de oynadı. 
     Yıl içindeki 16 maçın 9'unu kazanan milliler, 4'ünü yitirdi, 3'ünde ise berabere kaldı. Toplam 26 gol atan Türkiye, kalesinde ise 11 gol gördü. 
     Ay-yıldızlı ekip 16 maçın 12'sinde gol atarken, 8'inde ise kalesini gole kapadı. 
     
     RESMİ MAÇLARDA BAŞARILI SONUÇLAR 
     Türkiye, 2002 yılı içinde yaptığı resmi maçlarda oldukça başarılı sonuçlar elde etti. 
     Milliler, 7'si 17. Dünya Kupası finalleri, 3'ü de 12. Avrupa Şampiyonası elemelerinde olmak üzere yaptığı 10 resmi maçta, 7 galibiyet, 2 yenilgi, 1 berberlik aldı. 
     Resmi maçlarda toplam 20 gol atan ay-yıldızlı ekip, kalesinde ise sadece 7 gol gördü. 
     
     SADECE DÜNYA ŞAMPİYONU BREZİLYA 
     A Milli Futbol Takımı, 2002 yılında resmi maçlarda aldığı 2 yenilgiyi de 17. Dünya Kupası'nda şampiyon olan Brezilya karşısında yaşadı. 
     Milliler, finalde aynı grupta yer aldığı Brezilya karşısında 1-0 öne geçmesine rağmen, son dakikalarda yediği golle 2-1 yenildi. 
     Kupanın yarı final maçında yine Brezilya ile karşılaşan Türkiye, bu kez de 1-0 yenilerek, şanssızlığını kıramadı. Brezilya ise finalde Almanya'yı yenerek şampiyon oldu. 
     
</TEXT>
</DOC>
