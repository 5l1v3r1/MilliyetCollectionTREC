<DOC>
<DOCNO> 109798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/27/guncel/agun.html </URL>
<DATE> 2002/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarkan mucizesi 
</HEADLINE>
<TEXT>

Emekliliğin keyfini çıkarmaya hazırlanırken, yüz binde 1 görülen bir hastalıkla yatağa çakıldı... Hastane odasında defalarca dinletilen Tarkan’ın şarkılarıyla hayata döndü... 
     SEMRA KARDEŞOĞLU İstanbul 

     Ali Mesut Oktay 50 , evli iki çocuk babası bir bankacı. 25 yıl çalıştıktan sonra kredi servis şefliğinden emekli oldu. İki çocuğu ve eşiyle dilediğince vakit geçirebilecekti. Sarıyer’de Boğaz’ı gören evinin balkonunda keyifle içkisini yudumlayabilecekti. İş çantasını dolabın en arka tarafında bir yerlere attı. Ailesi ile çıkacağı tatilin planına başladı. 
     Ertesi sabah kalktığında yıllardır binlerce evrakı imzaladığı sağ eli ve kolu değil imza atmak, yerinden bile kalkmıyordu. "Uyuşma" deyip geçti. Ertesi gün sol, sonra her iki bacağı tutmadı. Cerrahpaşa Tıp Fakültesi’ne götürüldüğünde iki günlük emekli bankacı Oktay, nefes bile alamaz olmuştu. 
     
     KARMA’YI 100 KERE DİNLEDİ 
     Kısa sürede teşhis kondu. Nadir görülen, birçok doktorun ismini bile duymadığı "Guillan barre sendromu"na yakalanmıştı ve uzun süre yoğun bakım tedavisi alması gerekiyordu. Acıbadem Bakırköy Hastanesi’ne sevk edilen Oktay, günlerce sadece gözlerini hareket ettirerek yaşadı. Sağ parmağını oynattığında bütün hastane ve sevenleri bayram yaptı. 38 gün boyunca sırtüstü kıpırdamadan yoğun bakımda kaldı. Bu dönemde ona uygulanan en önemli tedavi müzik tedavisi, en yararlı sanatçı Tarkan oldu. Belki 100 kere Tarkan’ın "Karma" albümünü dinledi. Bir de Türk Sanat Müziği parçalarını. Yoğun bakımın ardından 1.5 ay boyunca kaldığı odada da en büyük desteği müzikten aldı. 
     
     MÜZİK HER ŞEYİN GIDASI 
     Oktay, müzik tedavisinin de olumlu etkisiyle yeniden hayata dönen onlarca hastadan biri. Acıbadem Bakırköy Hastanesi Yoğun Bakım Servisi Sorumlu Hemşiresi Ayşin Kayış, müzik tedavisinin modern tıpta da yerini aldığını belirterek, şunları söyledi 
     "Tüm araştırmalar, yoğun bakımda müzik dinletilen hastalarda olumlu sonuçlar alındığı yönünde. Üniversitelerde artık müziğin hastalıklar üzerindeki olumlu etkilerini inceleyen bölümler açılıp uzmanlar yetiştiriliyor. Hatta Avusturya gibi kimi ülkelerde yoğun bakım ünitelerinde canlı müzik yapılıyor. Ölüme çok yakın olduğunu, bilinci kapalı olsa da hisseden yoğun bakım hastaları stres altındalar. Müzik tedavisi kafa travmaları, beyin operasyonları ve kanamaları, anevrizma, kronik akciğer hastaları, alkolizmde etkin olabiliyor." 
     

</TEXT>
</DOC>
