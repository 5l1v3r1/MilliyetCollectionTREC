<DOC>
<DOCNO> 110591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/01/son/sonspo13.html </URL>
<DATE> 2002/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Süreyya 1500 m dünya sıralamasında zirvede... 
</HEADLINE>
<TEXT>

     Atletizmde 1500 metrede Avrupa Şampiyonu olan ve Dünya Kupası Yarışmaları'nda da birinciliği elde ederek 2002 yılında başarıdan başarıya koşan milli atlet Süreyya Ayhan, kendi kategorisinde de dünyanın zirvesinde yer aldı. 
     Uluslararası Atletizm Federasyonları Birliği IAAF , Süreyya Ayhan'ın 1500 metrede, katıldığı son 5 yarıştaki ortalaması olan 1351 puanla ilk sıraya yükseldiğini açıkladı. 
     IAAF'ın resmi internet sitesi ''www.iaaf.org'', dünya sıralamalarıyla ilgili haberinde, Süreyya Ayhan'ın, Berlin'de koştuğu ''Golden League'' yarışından bir fotoğrafla birlikte şu açıklamalara yer verdi 
     ''Dünya Kupası, IAAF Dünya Sıralamaları'nda büyük değişikliklere yol açtı. Süreyya Ayhan, sezonu 1500 metre birincisi olarak bitirdi. Avrupa 1500 metre şampiyonu Süreyya Ayhan, sezonu bir başarıyla daha tamamladı. Münih'te Avrupa Şampiyonluğu'na ulaşan genç Türk kahramanı, Madrid'teki Dünya Kupası'nda da zafere ulaştı. Yeni derecesi 4 02 57 , 1360 IAAF Puanı Ayhan'ı, 4. sıradan, 1500 metrede dünyanın en iyi bayan atleti unvanına taşıdı.'' Ayhan'ın 4 puan arkasında, geçen haftanın lideri Belarus'tan Alesya Turova bulunuyor. Ayhan ayrıca, bayanlar genel sıralamada 34. sıradan 16. sıraya yükselmeyi de başardı. Milli atlet, 1500 metrenin en iyi atleti olmanın yanı sıra dünyanın en iyi 16. atleti konumuna da ulaşmış oldu. 
     1500 metre dünya sıralamasında Türk atleti, 1347 puanla Belarus'tan Alesya Turova ve 1345 puanla da ABD'den Suzy Hamilton izledi. 
     Dünya klasmanında ise ilk 3 sırayı, ABD'den Marion Jones 100 metre-1405 puan , Rusya'dan Svetlana Feofanova Sırıkla Yüksek Atlama-1403 puan , yine ABD'den Gail Devers 100 metre engelli-1402 puan ile aldı. 
     





</TEXT>
</DOC>
