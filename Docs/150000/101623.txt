<DOC>
<DOCNO> 101623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/13/son/sondun35.html </URL>
<DATE> 2002/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Berlin'de çevreye zehirli madde atanlara 50 bin euro ceza. 
</HEADLINE>
<TEXT>

     Almanya'da Berlin eyalet hükümeti, çevreyi kirleten kişilerden alınan para cezalarını artırmayı planlıyor. 
     Berlin Kentleşme Bakanı Peter Strieder'in sözcüsü Petra Rohland, B.Z gazetesine yaptığı açıklamada, çevreye otomobil cilası ya da akü gibi zehirli maddeler ya da suları zehirleyen maddeler atan kişilerden 50 bin euro'ya kadar ceza parası alınmasının düşünüldüğünü söyledi. 
     Gazetenin haberinde, sokaklara otomobil tekerleği atılmasının cezasının 1000, beyaz eşya atılmasının cezasının 300, eski televizyonun 150, bisiklet parçalarının ve şişe atılmasının cezasının da 50 euro olduğu hatırlatılarak, bu eşyalar için henüz yeni cezalar belirlenmediği ifade edildi. 
     Buna karşılık, kullanılamaz hale gelen otomobillerin dışarıda çürümeye bırakılmasının cezası 5000'den 10 bin euro'ya çıkartılırken, köpek pisliği cezası 20 euro'dan 30 euro'ya yükseltilecek. 
     Yere gazete atmanın cezası 20'den 75, içecek kutusu atmanın cezası 10'dan 75, muz kabuğu ile sigara izmariti ve oyuncak bebek atmanın cezası ise 10'dan 30 euro'ya yükseltilecek. 
     





</TEXT>
</DOC>
