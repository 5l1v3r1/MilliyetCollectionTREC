<DOC>
<DOCNO> 112666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/13/spor/aspo.html </URL>
<DATE> 2002/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Makedonya karşısında kötü oynadık, ama kazandık 
</HEADLINE>
<TEXT>
BİRKAÇ İYİ ADAM 1-2 
A Milli Takımımız, Üsküp’te ecel terleri döktü, maçı kalesinde devleşen Rüştü ile döndürdü. Okan, Emre ve Nihat’ın devreye girmesiyle gruptaki liderliğimiz sürdü 
     AVRUPA Şampiyonası Grup Elemeleri’nde A Milli Takımımız, Slovakya’dan sonra Makedonya’yı da devirdi, liderliğini devam ettirdi. Üsküp’teki maça çok kötü başlayan ve Grozdanovski’nin 2. dakikada attığı golle sarsılan Ay - Yıldızlı ekibimiz, Okan’ın 28. dakikadaki beraberlik sayısına kadar kalesinde birçok tehlike yaşadı ancak Rüştü farkın açılmasına izin vermedi. İkinci yarıda daha kontrollü başlayan milliler, 53’te Nihat’ın vuruşuyla rahatladı. Kalan bölümde iki takımın karşılıklı çabaları sonucu değiştirmedi. 
     
90 dakika      MEHMET DEMİRKOL 

     Fatih’in iki hatayı bir akında üst üste yapması Makedonya’ya beklemediği bir baskı ve sonunda da Hristov’un ortasında Grozdanoski’nin kafasından golü getirdiğinde dakika henüz ikiydi. Tamamı Makedonya vatandaşları tarafından doldurulan tribünlerin yarısından azı ayağa fırlamıştı golde. Çünkü tribünlerin çoğunluğu Türkiye bayrak ve formalarıyla bizimkileri destekliyordu. Türkiye mantalitesinin anlayamayacağı bir şey. Ben çok zorladım olmadı. Bu gol bekleneni, bizim hakimiyetimizi getirmedi. Sürekli göbekten kalabalık savunmanın arasına dalmaya çalıştık ve çok top kaybettik. 
     Daha vahimi Bülent dışındaki savunmacılarımızın yaptığı top kayıplarıydı. Bu hatalar hep ölümcül pozisyonlar oluşturdu. 20’de Mitrevski’nin soldan dalıp şutladığı, 21’de Hristov’un altı pastan vurduğu, 41’de yine aynı oyuncunun yararlanamadığı, 45’te ise kaptanın bu kez Rüştü’ye nişanladığı kısa mesafeli şutlarda çok şanslıydık. Belki bütün bu topları Rüştü kurtardı. Ama aslında gol olmamasının, farkın büyümemesinin nedeni Makedonyalıların son vuruşlarda ayaklarının titremesiydi. 
     Bizi ilk yarıda Dünya üçüncülüğü karizmamız kurtardı. Kanatlara sadece üç kez gidebildik. 29’da Nihat’ın soldan ortasında Okan’ın ilginç şutuyla golü bulduğumuzda bile kanatlara inmemiz gerektiğini çok anlamış değildik. Çünkü bunu bundan sonra bir kez yapabildik. 
     32’de Ergün’ün soldan girip Arif’in önüne yuvarladığı topta tecrübeli oyuncu boş kaleyi göremedi. Bu kanatları kullanma işine devre arasında uyanabildik. 
     İkinci yarıda Hasan Şaş solda, Okan sağda çizgiye yapıştı ve alanlar açıldı. Ama gol bir mucizeden geldi. 53’teki paslaşmalı kornerde Nihat sol çaprazdan, yaklaşık 30 metreden nefis bir aşırtma şutuyla takımını 2 - 1 öne geçirdi. Tugay’ın yerini alan Emre, oyunun hızlanmasına yardımcı olmakla kalmadı, orta sahanın arkasına sarkan bütün topların da kurtarıcısı oldu. Pas hatalarımız azaldı, orta sahada hızlandık. Belki net pozisyonlar bulamadık ama neredeyse dörtlü bir hücumla oynamamız rakibi çok tedirgin etti. Eğer Hasan ve Serhat biraz daha formda olsalar, fark da açılabilirdi. 
     Bundan sonrası sık ve uzun süreli sakatlıklarla oyun soğudu ve yumuşadı. Makedonya kaderine razı oldu ve kazandık. Ama stattan mutlu ayrılanlar yine Makedonya vatandaşlarıydı Makedonyalı Türkler... 
     
Şans golüydü      MAKEDONYA karşısında çok şık bir gole imzasını atan Nihat, pozisyon sırasında orta yapmayı düşündüğünü açıkladı. Yıldız futbolcu, "Gol kesinlikle şanstı. Ben orta yapmayı düşünmüştüm. Top kaleye gitti ve galibiyet sayısı oldu" yorumunu yaptı. 
     ALPAY, Makedonya karşısında zor bir 90 dakika yaşadıklarını söylerken, yedikleri golün kötü zeminden kaynaklandığını açıkladı. Başarılı oyuncu, "Bir pas hatası sonucunda yenik duruma düştük. Ancak üç puana ulaşarak önemli bir avantaj bulduk" diye konuştu. 
     
YAKIŞANI YAPTIKŞenol Güneş, Makedonya karşısında takımın kazanma arzusunu alkışladığını söyledi, "Dünya Kupası’ndan sonra elde ettiğimiz büyüklük unvanını en iyi şekilde koruyoruz" dedi 
     Kontrol bizdeydi’ 
     A MİLLİ Takım Teknik Direktörü Şenol Güneş, Makedonya karşısında oyunun başlarında hatalar yaptıklarını ancak daha sonra maça ağırlıklarını koyduklarını belirtti. Güneş özellikle ilk yarıda pas yüzdelerinin çok düşük kaldığına dikkat çekti, "Yediğimiz erken gole rağmen oyuncularımızın gösterdiği maçı kazanma arzusu beni çok mutlu etti. Emin adımlarla yolumuza devam ediyoruz" ifadelerini kullandı. 
     
     Oynamadan olmaz’ 
     RAKİBİN küçüğü veya büyüğü olmayacağını bir kez daha hatırlatan tecrübeli teknik adam, "Ne kadar kaliteli bir kadronuz bulunsa da sahada futbol oynamazsanız sonuç alamazsınız. Artık Türkiye için hiçbir maç kolay değil. Çünkü Dünya üçüncüsü bir takımız. Göz önündeyiz. Büyük kalmanın zorlukları var. Herkes bizi yenmenin uğraşını veriyor. Yine de oyuncularım kendilerine yakışanı yaptılar" dedi. 
     
Ulusoy Lider çıkacağız      FUTBOL Federasyonu Başkanı Haluk Ulusoy, A Milli Takım’ın elemelerde de Türkiye’nin gururu olacağını söyledi. Ulusoy, "Gruptan lider çıkacağız. Belki kötü oynamış olabiliriz. Ama önemli olan üç puandı. Bunu da başardık. Dünya üçüncüsü olmuş bir takımız. Oyuncularımıza güvenimiz tam. Finallere katılacağımızdan eminiz. Hepsini kutluyorum" diye konuştu. 
     
     NOTLAR... 
     Askeri destek 
     TAKIMIMIZI Üsküp’te, Mehmetçik yalnız bırakmadı. Kosova Barış Gücü’nde görev yapan 60 subay ve astsubay bayraklarıyla maça geldi ve "Kosova Barış Gücü Milli Takım’a başarılar diler" pankartı astı. 
     
     Kırmızı beyaz 
     TÜRKİYE’DEN ve çeşitli ülkelerden Üsküp’e gelen Ay - Yıldızlı futbolseverlerin fazlalığı şaşkınlık yarattı. Futbolcularımız bile ısınırlarken, "Burası Ali Sami Yen mi " diyerek birbirleriyle şakalaştılar. 
     
     Sıkı güvenlik 
     POLİSİN geniş güvenlik önlemleri alması dikkat çekti. Üsküp’te oynanan karşılaşmada stat çevresinde güvenlik çemberi oluştururken, futbolseverler polis kontrolünden geçerek stada girebildiler. 
     
     Prekazi’den destek 
     GALATASARAY’IN unutulmaz futbolcusu Prekazi de Milli Takım’a destek verdi. Ay - Yıldızlı oyunculara başarılar dileyen Yugoslav yıldız, eski takım arkadaşları Tugay ve Bülent’le hasret giderdi, diğer futbolcularla da bir süre sohbet etti. 
     
     Rüştü iğneyle 
     KARIN kaslarından sürekli ağrıları olan Rüştü, maça da iğne olarak çıktı. Şenol Güneş, Makedonya maçının zorluk derecesinin yüksek olduğunu ve bu nedenle Rüştü’ye zorunlu olarak forma verdiği kaydedildi. 
     
     Olumsuz rapor 
     UEFA gözlemcisi sahayla ilgili olumsuz rapor verdi. Kavodarci’deki karşılaşmada zeminin kötü oluşu karşısında şaşkınlığını gizleyemeyen gözlemci, raporunda "Burada bir daha maç oynatılmasın" diye yazdı. 
     
     Rakip dostlar 
     MAKEDONYA Milli Takımı’nda, Türkiye Ligi’nde oynayan iki futbolcu da yer aldı. Malatyaspor’da forma giyen kaleci Milosevski ile eski Adanasporlu Şakiri ilk on birde sahaya çıktı. 
     
     Maçın hakemi 
     Rahat yönetti 
     DANİMARKALI hakem Fisker iri cüssesiyle oyunculara taviz vermedi. Makedonlara çoklukla gösterdiği kartların hepsini doğru zamanda çıkardı. Yıldıray ile Hasan Şaş’a verdiği kartlar da doğruydu. Ne ev sahibine, ne de Türkiye’ye tölerans tanımadı. Başarılı bir maç çıkardı. 
     
     Maçın adamı 
     Sakat ama klas 
     RÜŞTÜ aylardır sakat oynuyor. Dün de sahaya iğneyle çıktı. İlk golde, defansın hatasına o da katıldı. Ama garip görüntüler verdiğimiz bu gol sonrasındaki dakikalarda inanılmaz goller çıkardı. Tecrübesi nedeniyle moralini bozmadı, yerinde müdahalelerle takımın ayakta kalmasını sağladı. İkinci 45 dakikada daha rahattı, yine hatasız oynadı. 
     
     Göze batanlar... 
     NİHAT İlk on birde sahaya çıktı, işini ciddiye aldı. Şans da olsa muhteşem bir gol attı. Savaşçılığı ön plandaydı. 
     EMRE BELÖZOĞLU Önce sol kanattaydı, sonra oyun kuruculuğuna soyundu. Takımı sürekli rakip alana yıkan isim oldu. 
     OKAN Oynadığı süre içinde kanat bindirmelerinde etkiliydi. İkinci 45 dakikada yaptığı ortalarla dikkat çekti. 
     TUGAY 45 dakika oyunda kaldı. Savunmanın önünde görev yaptı. Pas hataları nedeniyle ikinci yarıda oyundan çıktı. 
     ŞAKİRİ Türkiye’yi ve Türk oyuncularını tanıyan Makedon oyuncu, takımımızı sürekli rahatsız etti, iyi oynadı. 
     



 SPOR 





























</TEXT>
</DOC>
