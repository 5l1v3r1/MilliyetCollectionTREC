<DOC>
<DOCNO> 122286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/02/son/soneko23.html </URL>
<DATE> 2002/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İhracat 33 milyar dolara ulaştı... 
</HEADLINE>
<TEXT>

     Türkiye'nin Kasım ayı ihracatı yüzde 28.7 artışla 3.6 milyar doları aşarken, 11 aylık toplam ihracat da 32.9 milyar dolara ulaştı. 
     Türkiye İhracatçılar Meclisi TİM verilerine göre, geçen ay 3 milyar 657 milyon 74 bin dolarlık ihracat gerçekleştirildi. Ocak-Kasım döneminde kayıt altına alınan ihracat tutarı da, yüzde 15.2 büyüme ile 32 milyar 918 milyon 191 bin dolar oldu. 
     1 Aralık 2001-30 Kasım 2002 tarihleri itibariyle 1 yılda gerçekleştirilen ihracat miktarı ise yüzde 14.7 artışla 35 milyar 410 milyon 822 bin dolar olarak hesaplandı. 
     
     OĞUZ SATICI EURO'NUN DOLARA KARŞI DEĞER KAZANMASI RAKAMLARA YANSIDI 

     Türkiye İhracatçılar Meclisi TİM Başkanı Oğuz Satıcı, ihracat rakamlarının olumlu seyrinin genellikle Euro'nun Dolara karşı değer kazanması sebebiyle gerçekleştiğini bildirdi. 
     Satıcı, ''AB ülkelerine yapılan ihracatın toplam içerisindeki payının büyük olması nedeniyle, değerli Euro hem Dolar cinsinden toplam ihracat rakamının artmasını, hem de söz konusu ülkelere daha fazla mal satma konusunda cesaret vermesini sağlamıştır'' dedi. 
     Türkiye İhracatçılar Meclisi TİM verilerine göre, Kasım ayı ihracatında sektörlere bakıldığında tarım ürünleri ihracatı ortalama yüzde 14.4 artış gösterdi. Tarım ürünleri arasında kesme çiçek yüzde 120,6 ile en yüksek artış gösteren kalem oldu. 
     Hayvansal ürünlerde ihracat yüzde 76.9, ağaç ve orman ürünlerinde ise yüzde 29.9 büyüdü. 
     Sanayi ürünleri ihracatı ortalama yüzde 32.1 artışla 3 milyar 52 milyon 698 bin dolara yükseldi. Tarıma dayalı işlenmiş ürünlerde ihracat yüzde 16.7, işlenmiş petrol ürünlerinde yüzde 15.7, sanayi mamulleri ürünlerinde ortalama yüzde 37.3 yükseliş kaydetti. 
     Taşıt araçları ve yan sanayinin Kasım ihracatı da yüzde 62.4 artışla 514 milyon 10 bin dolar oldu. 
     Bu arada, kuru meyve ve mamullerinde yüzde 51, fındık ve mamullerinde yüzde 6.6, diğer sanayi ürünlerinde yüzde 29.2 artış yaşanırken, Kasım ayında ihracatı tek düşen ürün yüzde 33.1 ile tütün oldu. 
     
     "KASIM AYI ARTIŞI ÖNCEKİ AYLARI ARATMAYACAK DÜZEYDE" 

     TİM Başkanı Oğuz Satıcı, yaptığı değerlendirmede, Kasım ayında ihracatın, önceki ayları aratmayacak düzeyde arttığını belirtti. 
     Tek parti iktidarı ile gelen iyimserlik havasının, TL'ye geri dönüşü tekrar gündeme getirdiğini kaydeden Satıcı, ihracatın yarattığı ivme ile desteklenen döviz girdilerinin, bir miktar yastık altı paranın sisteme girmesiyle beraber teknik destekleri kırarak döviz kurlarının hızla gerilemesine neden olduğunu, seçimden önce yıl sonunda döviz kurlarının nereye kadar çıkacağı tartışılırken, bugün nereye kadar düşeceğinin en çok merak edilen konu haline geldiğini vurguladı. 
     Merkez Bankası'nın piyasa istikrarını korumak amacıyla herhangi bir girişimde bulunmadığını savunan Satıcı, ''Bir ülkede döviz fiyatı kur , sermayenin fiyatı faiz , emeğin fiyatı ücret ile mal ve hizmetlerin fiyatlarını birbirinden bağımsız düşünerek hareket etmek, ekonomiyi felakete sürüklemekten başka bir şey değildir'' dedi. 
     Bu fiyatlarda oluşacak her dengesizliğin, büyüme sürecinin ertelenmesine sebep olacağına dikkat çeken Satıcı, ihracatın doğal olarak olumsuz etkilenen sektörlerin başında geleceğini, daha şimdiden ihracatçıların döviz kurundaki ani değişikliğe karşı bazı tereddütlere kapıldıklarını kaydetti. 
     Merkez Bankası'nın kur ve faiz hareketleri üzerinde ülke menfaatleri lehine dengeleyici bir rol üstlenmesinin işin doğası gereği olduğunu dile getiren Satıcı, açıklamasında şu görüşlere yer verdi 
     ''Kimse Merkez Bankamızdan sonucu enflasyonla bitecek müdahaleler isteyemez. Ancak bazı kavramlara açıklık getirmek ve üzerinde mutabık olmak zorundayız. 2002 yılı ortalarında TİM olarak, Merkez Bankası'nı çekirdek enflasyon konusunda uyarmış ve verimli bir görüş alış verişinde bulunmuştuk. Bugün de aynı diyalogu, ülkemizin esenliği için kendilerinden beklemekteyiz.'' Kendilerinin ihracatçılar olarak enflasyonla mücadelenin temel silahı olduklarını da vurgulayan Satıcı, şu görüşleri savundu 
     ''Türkiye'de enflasyonla mücadele, ihracatın artışıyla doğru orantılı olarak sürdürülebilir. Arzu ettiğimiz büyüme döviz kazandırıcı faaliyetlerin büyümesidir. İhtiyacımız olan şey yüksek kur değil, gerçekçi ve rekabetçi kurdur.'' 
     





</TEXT>
</DOC>
