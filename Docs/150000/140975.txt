<DOC>
<DOCNO> 140975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/06/son/sondun11.html </URL>
<DATE> 2003/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Tükenmez kalem şeklinde silahlar ele geçti... 
</HEADLINE>
<TEXT>

     Almanya'nın güneyindeki Bamberg kentinde, tükenmez kalem şeklinde yaklaşık 1200 adet silah ele geçirildi. 
     Bamberg polisinin açıklamasında, kalorifer tesisatçılığı yapan bir Alman'ın kendi ürettiği kalemlerin, 5,5 milimetre çapında, 22 kalibrelik mermi atabildiği, 16 santimetre uzunluğunda olduğu ve tanesinin 150 euro'ya satıldığı belirtildi. 
     Alman'ın silahların planlarını kendisinin hazırladığı ve çeşitli firmalara hazırlattığı parçaları kendisinin birleştirdiği kaydedildi. 
     Tesisatçının başka silahlar da ''imal ettiği'' ve bunlar arasında bir pompalı tüfek, bir otomatik silah ile silaha dönüştürülmüş boya tabancaları bulunduğu belirtildi. 
     Alman'ın silah yapımını 90'lı yıllarda ABD'de öğrendiğini ve yaptığı tükenmez kalemlerin çok kaliteli olduğunu söyleyen polis yetkilileri, bu silahla yakın mesafeden ateş edildiğinde birisinin öldürülebileceğini kaydettiler. 
     





</TEXT>
</DOC>
