<DOC>
<DOCNO> 110176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/29/son/sonspo05.html </URL>
<DATE> 2002/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor Başkan Yardımcısı Ağaoğlu "Anlaşılır gibi değil" 
</HEADLINE>
<TEXT>

     Birinci Süper Futbol Ligi'nde sahasında Samsunspor'a 1-0 yenilen Trabzonspor'da, kulüp başkan yardımcısı Ahmet Ağaoğlu, gol yollarında yaşadıkları sıkıntılar nedeniyle Samsunspor karşısında 3 puan yitirdiklerini söyledi. 
     Ahmet Ağaoğlu, Samsunspor karşısında oyunun büyük bölümünü baskılı oynadıklarını, ancak gol yollarında Aurelio'nun son dakikada attığı şutun dışında rakip kaleye etkili bir şut gönderemediklerini belirterek, ''Bu kadar baskılı oynadığımız maçı gol atmadan tamamlıyoruz. Bazı şeyler anlaşılır gibi değil, işin içinden çıkamıyoruz. Baskılı oynadığımız oyunda bir karambol golüyle 3 puan bırakıyoruz'' dedi. 
     Ağaoğlu, takım üzerinde psikolojik baskılar bulunduğunu ve bunu bir türlü üzerlerinden atamadıklarını da ifade ederek, şöyle konuştu 
     ''Forvette paniğe giriyoruz. Lig zorlu bir lig ve bir an önce bu sıkıntımızı aşmalıyız. Forvette Fatih, Mehmet Yılmaz ve Bushaj gibi oyuncular var. Bu oyuncular sıradan oyuncular değil. Ancak genç ekip olduğumuzdan dolayı böyle sıkıntılar yaşıyoruz. Sahamızda gol de atamadıkça, karşı takımın direnci artıyor ve bizde ise panik başlıyor. Taraftar baskısı da bunun üzerine eklenince içaçıcı bir durum oluşmuyor.'' Daha önce kendisinin 8-10 hafta içiinde takımın daha iyi olacağı yönünde beyanatlar verdiğini de dile getiren Ağaoğlu, ''Kısa sürede gol bölgelerindeki sıkıntımızı aşmalıyız. Daha fazla uzamamalı. Yoksa zorlu bir ligde olumsuzluklar yaşayabaliriz'' diye konuştu. 
     Maç sonrasında bazı taraftarların bordo-mavili kulübün yönetim kurulunu istifaya çağırmasıyla ilgili olarak da Ağaoğlu, ''Taraftarlar karşılaşmaya galibiyetimizi görmek için geliyorlar. Ancak biz uzun zamandır sahamızda maç kazanamıyoruz. Taraftarlarlar da tepkilerini doğal olarak gösteriyorlar'' dedi. 
     





</TEXT>
</DOC>
