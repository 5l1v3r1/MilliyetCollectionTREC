<DOC>
<DOCNO> 115840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/30/ekonomi/eko04.html </URL>
<DATE> 2002/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya devleriyle yarışıyor 
</HEADLINE>
<TEXT>

Atatürk Havalimanı Dış Hatlar Terminali’ni yapan ve işleten TAV, Yemen’de, Mısır’da ve Tunus’ta havalimanı terminallerinin ihalesinde dünya devleri ile yarışıyor 
     FEHİM GENÇ 

     Atatürk Havalimanı AHL Dış Hatlar Terminali’nin işletmecisi TAV’ın CEO’su Sani Şener, AHL’de edindikleri tecrübe ile, yurtdışındaki havaalanı terminal inşaat ve işletmesi ihalelerinde dünya devlerine rakip hale geldiklerini açıkladı. Şener, TAV’ın dünyada hem inşaat hem de işletmeyi bilen sayılı şirketlerinden biri olduğunu belirterek, şirket bünyesinde kurdukları Havaalanları Geliştirme Grubu ile Alman Fraport, Fransız ADP ve Avusturyalı Vie gibi dünyanın en büyük inşaat ve terminal işletmecisi firmalarıyla yarıştıklarını kaydetti. 
     Yemen’de 200 milyon dolarlık San’a Havalimanı inşaatının yanı sıra Mısır’ın Kahire ve Tunus’un Kartaca terminal binaları inşaat ve işletmesi için teklif hazırladıklarını ifade eden Şener, kapasite artırmak için ek terminal gereken Antalya, İzmir Adnan Menderes, Dalaman ve Bodrum havaalanları için de teklif vereceklerini açıkladı. 
     
     En uzun cepheli bina 
     AHL Dış Hatlar’ın ek yatırımla toplam 400 milyon dolara malolacağını ve 2004’te tamamlanacağını belirten Şener, yılda 10 milyon olan yolcu kapasitesinin de 20 milyona çıkacağını söyledi. Şener, terminal tamamlandığında 260 bin metrekarelik kullanım alanıyla Türkiye’nin en büyük yapılarından biri ve 768 metrelik cephesiyle de Tükiye’nin en uzun cepheli binası olacağını kaydetti. 
     Yap - işlet - devret modeliyle ihale edilen Dış Hatlar’da işletme süresi 2 Temmuz 2005’te bitecek. Bu tarihten sonra yeni bir ihale açılması bekleniyor. 
     



 EKONOMİ 





















</TEXT>
</DOC>
