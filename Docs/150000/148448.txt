<DOC>
<DOCNO> 148448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/09/ekonomi/eko05.html </URL>
<DATE> 2003/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
1 milyar dolara Kuzey Irak şartı 
</HEADLINE>
<TEXT>

Bush yönetimi, Türk askerinin Kuzey Irak’a müdahalesi halinde, Türkiye’ye vereceği 8.5 milyar dolarlık krediyi askıya alabilir 
     WASHİNGTON YASEMİN ÇONGAR 

     Bush yönetimi, savaş bütçesi kapsamında Türkiye’ye vermeyi öngördüğü, 1 milyar dolarlık hibeyi ya da 8.5 milyar dolarlık krediyi , "Türk askerinin Kuzey Irak’a müdahalesini engelleme amaçlı bir koz" olarak görmeyi sürdürüyor. 
     ABD Senatosu, Ankara’nın "hibe yerine kredi" olarak almayı umduğu bu kaynağın, Türkiye’nin Kuzey Irak’taki tavrına bağlanması görüşünü, savaş bütçesiyle ilgili metne de geçirdi. Ancak Senato, bu koşulun "bağlayıcı" olmayacağını da ima ederek, bu konudaki son sözü ABD Dışişleri Bakanı’na bıraktı. Temsilciler Meclisi ise, mali desteğin, genel olarak Türkiye’nin Irak harekatı konusundaki işbirliğinin yanı sıra iktisadi reformlara da bağlanmasından yana. 
     
     Kredi Bush’a bağlı 
     Kongre’nin iki kanadı arasındaki bu ifade farklılıklarının, bu hafta içinde Konferans Komitesi’nde giderilmesi bekleniyor. Ancak sonuç ne olursa olsun, Türkiye için öngörülen mali desteğin kaderi, Başkan George W. Bush ve kurmaylarının iki dudağı arasında olacak. ABD yönetimi, Irak konusunda Türkiye ile ciddi bir anlaşmazlık yaşarsa, bu krediyi askıya alabilecek ya da iptal edebilecek. 
     
     Senato’nun kararı 
     ABD Senatosu’nun 4 Nisan’da kabul ettiği 762 sayılı karar, Bush yönetimi tarafından, savaş bütçesi kapsamında Türkiye’ye verilmesi istenen hibe ya da kredinin koşullarını şöyle sıraladı 
     "Eğer Türkiye, Irak’ın Özgürlüğü Harek tı sırasında, Kuzey Irak’a tek taraflı olarak birlik sevk ederse, bu başlıktaki fonların hiçbiri, Türkiye’ye verilmeyebilir. ABD Dışişleri Bakanı, eğer bir önceki koşulun, ABD’nin ulusal güvenlik çıkarına aykırı olduğuna karar verirse, bu gereği uygulamaktan vazgeçebilir. Bu paragrafta öngörülen fonların herhangi bir bölümünün Türkiye’ye verilmemesi halinde, söz konusu miktar, Irak’a Yardım ve Yeniden Yapılandırma Fonu’na devredilir." 
     
     İktisadi reform koşulu 
     Temsilciler Meclisi’nin kabul etttiği 1559 sayılı kararda ise, Türkiye’ye yardımın, hem Irak’ta işbirliği, hem de iktisadi reformların devamı koşullarına bağlanması isteniyor. 
     Metinde, ABD Dışişleri Bakanı’nın Kongre’nin tahsisler ve dış ilişkilerden sorumlu komitelerine rapor vererek, "Türkiye’nin, Irak’a insani yardım dahil olmak üzere, Irak’ın özgürlüğü Harek tı kapsamında ABD ile işbirliği yaptığını teyit etmesi" kredinin koşulu olarak belirleniyor. 
     Türk askerinin Kuzey Irak’a girmesi konusuna özel olarak değinmeyen Temsilciler Meclisi, "ABD Başkanı, bu parafta öngörülen yardımın koşullarını belirlemeli ve Türkiye’deki bütçe reformu ve iktisadi reformları da gözönüne almalıdır" ifadesine yer veriyor. 
     


SİYASET 




















</TEXT>
</DOC>
