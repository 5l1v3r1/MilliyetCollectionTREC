<DOC>
<DOCNO> 121164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/26/son/sonspo14.html </URL>
<DATE> 2002/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol...Darüşşafaka'da hareketli gün... 
</HEADLINE>
<TEXT>

     Türkiye Basketbol Ligi takımlarından Darüşşafaka'da, transferde hareketli bir gün yaşandı. 
     Yeşil-siyahlılarda, ABD'li Acie Earl ve Leonid Yaylo'nun gönderilmesi gündeme gelirken, Deniz Gökay'ın ülkesi Ukrayna'ya gideceği, Hakan Köseoğlu'nun da Pınar Karşıyaka'dan Cüneyt Erden ile takas edileceği açıklandı. 
     Darüşşafaka Menajeri Sertan Kırağası, istedikleri verimi alamadıkları ABD'li Acie Earl ve Ukraynalı Leonid Yaylo'nun gönderileceğini söyledi. 
     Kırağası, Earl ve Yaylo ile oturup konuştuklarını belirterek, ''İki oyuncunun da sözleşmesini karşılıklı olarak feshetmeyi düşünüyoruz. Her iki oyuncunun da menajeriyle görüşeceğiz. Bu görüşmeden sonra bu konu netlik kazanacak'' dedi. 
     
     HAKAN TAKASLA PINAR KARŞIYAKA'YA 
     Sertan Kırağası, oyuncuları Hakan Köseoğlu'nu da takasla Pınar Karşıyaka'ya verebileceklerini dile getirdi. 
     Hakan'a karşılık Pınar Karşıyaka'dan Cüneyt Erden'i almalarının gündemde olduğunu kaydeden Kırağası, ''Deniz Gökay da gönderilecek oyunculardan biri. Deniz, kendi ülkesine gitmeyi istiyor. Kendisi için en uygun transfer neyse ona göre hareket edeceğiz. Sezon başında büyük hedefler belirlemiştik. Sezona istediğimiz gibi başlamayınca böyle bir hareketlilik oldu'' diye konuştu. 
     
     RICHIE FRAHM DENENİYOR 
     Darüşşafaka, ABD'li oyun kurucu Richie Frahm'ı da denemeye aldı. 
     Sertan Kırağası, Richie Frahm'ın oyun kurucu ve forvet oynayabildiğini ve bu oyuncuyu denemeye aldıklarını, beğendikleri takdirde sözleşme imzalayacaklarını vurgularken, ''Pota altını güçlendirmek için Diangelo Collins'i daha önce transfer ettik'' diyerek sözlerini tamamladı. 
     





</TEXT>
</DOC>
