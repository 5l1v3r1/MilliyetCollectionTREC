<DOC>
<DOCNO> 116431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/01/son/sontur14.html </URL>
<DATE> 2002/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Kısa süre içinde savunmamızı yaparız 
</HEADLINE>
<TEXT>

     AKP Genel Başkanı Recep Tayyip Erdoğan, Anayasa Mahkemesi'nin kararıyla ilgili olarak ''Anayasa Mahkemesi tedbir kararı almadığına göre, demek ki genel başkanlığımız sürüyor'' dedi. 
     Erdoğan, Anayasa Mahkemesi'nin karararı doğrultusunda savunmalarını 15 gün içinde yapacaklarını belirtirken, ''Partimiz, gereken süre içinde savunmasını yapar'' diye konuştu. 
     Çanakkale'deki miting sonrası Şehitler Camisi'nde Cuma Namazı kılan Erdoğan, cami çıkışında gazetecilerin Anayasa Mahkemesi'nin kararı ile ilgili sorularını yanıtladı. 
     Erdoğan, kararın tam metninin eline geçmediğini belirterek, şunları söyledi 
     ''Şu anda ben Anayasa Mahkemesi'nin verdiği kararı bilmiyorum. Bilmediğim karar ile ilgili bir açıklama yapmam yanlış olur. Ancak sizin söylediğiniz bilgilere göre, tedbir kararı alınmadığına göre, genel başkanlık görevimiz demek ki devam ediyor. Ayrıca partimiz, verilen süre içerisinde gerekli savunmasını yapacaktır.'' Erdoğan, Çan İlçesi'nden Çanakkale'deki mitinge geldikleri sırada, Atikhisar Barajı yakınlarında geçirdikleri trafik kazasında yaralanan partilileri, Çanakkale Devlet Hastanesi'nde ziyaret ederek ''Geçmiş olsun'' dileğinde bulundu. 

     
</TEXT>
</DOC>
