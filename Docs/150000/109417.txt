<DOC>
<DOCNO> 109417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/25/siyaset/siy05.html </URL>
<DATE> 2002/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Pes etmeyecekler.. 
</HEADLINE>
<TEXT>

Meclisi olağanüstü toplamayı başaramayan küskünler, 1 Ekim’de açılacak Meclis’in 10 gün ara vermemesi için çalışma kararı aldı. Küskünler, Meclis Başkanı’nı eleştirdi 
     SALİHA ÇOLAK Ankara 

     TBMM Başkanı Ömer İzgi’nin, olağanüstü toplantıya gerek olmadığını bildirmesi üzerine ilk girişimleri başarısızlıkla sonuçlanan küskünler, pes etmeme kararı aldı. Küskünlerin bundan sonraki ilk planı 1 Ekim’de olağan toplantıda Meclis’in kapanmaması için mücadele vermek, başaramamaları durumunda yeniden olağanüstü toplantı için girişimde bulunmak. İkinci hedef ise seçim kararının iptalinin ardından hükümeti gensoruyla düşürerek AB eksenli bir hükümet kurmak. 
     Seçim kararının iptal edilmesi yolundaki girişimin bir partiye mal edilmemesi amacıyla YTP, ANAP ve SP’den yönetici kimliği bulunanların imza vermemesi, verenlerin de isimlerinin listelerden çizilmesi dikkati çekti. 
     Hareketin mimarlarından YTP Genel Sekreter Yardımcıları Metin Bostancıoğlu ve Hakan Tartan’ın imzalarının silindiği görüldü. Üst düzey temasları yürüten YTP’li Hüsamettin Özkan ile İstemihan Talay da imza vermedi. 
     SP Milletvekili Mehmet Bekaroğlu, seçimleri erteletme girişimlerine devam edeceklerini bildirdi. İzgi’nin yetkisini aştığını, Meclis’e verdikleri iki önergeye de aynı tarih verilmesi gerektiğini savunan Bekaroğlu, "Başkan ayıp etti" dedi. 
     124 küskün imza sahibi arasında yer alan DYP Samsun Milletvekili Erdoğan Sezgin, imza vermediğini, yasal yollara başvuracağını söyledi. 
     Burhan İsen ve Nurettin Dilek’in mükerrer imzaları bulunması nedeniyle imza sayısı 121 olarak işlem gördü. 
     



 SİYASET 




















</TEXT>
</DOC>
