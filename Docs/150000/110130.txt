<DOC>
<DOCNO> 110130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/29/spor/spo10.html </URL>
<DATE> 2002/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
HABER TURU 
</HEADLINE>
<TEXT>

     SAKARYA SAHAYA İNDİ 
     SİVASSPOR maçına giderken Yozgat’ta meydana gelen kazada bir futbolcusunu kaybeden, 17 oyuncusu da yaralanan Sakaryaspor, yirmi gün sonra çalışmalara start verdi. İyileşen beş futbolcu ile kaza sırasında kafilede bulunmayan 7 oyuncu dün antrenmana çıktı. Yönetimin lige devam etme kararı almasının ardından toplanan futbolcular, yardımcı antrenörler Necmettin Sert ve Adem Beşli yönetiminde çalıştılar. 
     ATATATÜRK Stadı’ndaki idmana kazadan hafif yaralı olarak kurtulan Abdülkadir, Mesut Erdoğdu, Gürçay, Alpaslan ve kaleci Hakan Olgun ile kaza günü kafilede yer almayan Zafer Karagöz, Hakan Özlü, Çağlayan, Cemil, Görkem, Gökhan ve Emin katıldı. İkinci Başkan Ömer Yazıcı, "İki hafta sonra lig maçlarına başlayacağız. Görüşme yaptığımız 17 futbolcudan 7’sini transfer edeceğiz" diye konuştu. 
     
     Vestel Manisa hayata döndü 2-1 
     A Kategorisi’nde V.Manisa, Dardanel’i yenerek, evinde ilk galibiyetini aldı, dört hafta sonra üç puanla tanıştı. 16’da Sezer’in serbest atışında İlkem’in kafasından seken top kaleci Eser’i yanıltarak ağlarla buluştu. 24’te Hasan, Dardanel’e eşitliği getirdi. 53’te Taner topu elle kesince ikinci sarı kartla oyun dışı kaldı. 58’de Özgür, Manisa’yı galibiyete taşıdı. 80’de Dardanel’den Mehmet de kırmızı kart gördü. 
     
     İzmir, Sivas’ı Halim’le yıktı 2-0 
     ZİRVE mücadelesi veren iki ekibin randevusunda İzmirspor güldü. Lacivert - Beyazlı ekip, bu sonuçla hem sahasındaki üçüncü maçında yedinci puanını aldı, hem de geçen sezon iki karşılaşmada da yenildiği rakibini mağlup etmeyi başardı. Geçen haftaki Dardanel yenilgisinin acısını Sivas’tan çıkaran İzmirspor, Halim’in 2. ve 70. dakikalarda kafayla attığı gollerle üç puana uzandı. 
     
     Vücut geliştirme dopinge takıldı 
     TÜRKİYE Gençler ve Masterler Vücut Geliştirme ve Gençler Fitness Birinciliği, tarihinin en az katılımıyla İzmir’de başladı. Hafta içinde meydana gelen doping skandalı nedeniyle 27 sporcuyla yapılan birincilik, federasyon yetkililerini tam anlamıyla düş kırıklığına uğrattı. Federasyonun faaliyetlerinin durdurulduğunun açıklaması ilgiyi azalttı. 
     
     Donanma Kupası heyecanı başladı 
     DENİZ Kuvvetleri Komutanlığı ile İstanbul Yelken Kulübü’nce organize edilen geleneksel Gölcük Donanma Kupası Yat Yarışları başladı. Donanma Komutanı Oramiral Özden Örnek’in startını verdiği yarışa 36 yat katılıyor. Yarışlara "Uzma" adlı yatıyla eski Donanma Komutanı Koramiral Nejat Serim, "Provezza" adlı yatıyla Yelken Federasyonu Başkanı Nazlı Nilüfer İmre ile ’Sağnak’’ adlı yatıyla da mizah yazarı Gani Müjde de katılıyor. 
     
     Beşiktaş’a piyango 
     ERKEKLER ve Bayanlar Hentbol Süper Ligleri’ne dün yapılan maçlarla devam edildi. Alınan sonuçlar şöyle 
     ERKEKLER 
     Beşiktaş - Milli Piyango 25 - 24 
     H.Bankası - Taşköprü Bld 25 - 24 
     Ank.Jandarmagücü - Bafra Bld 27 - 36 
     BAYANLAR 
     Ödemiş B-İzmir B.B İzmir B. hükmen galip 
     Osmangazi Üni. - Anadolu Üni. 22 - 23 
     Karşıyaka-Zon.Türk Telekom 30 - 27 
     
     Lorient galip 
     DENİZLİSPOR’UN UEFA Kupası’ndaki rakibi Lorient, Fransa 2. Ligi’nde deplasmanda Breauvais’i 1-0 mağlup etti. Lorient’in tek golünü 17. dakikada Bouard attı. Ankaragücü’nün rakibi Alaves ise İspanya Ligi’nde kendi sahasında Deportivo La Coruna’ya 2-1 yenildi. 
     
     Judoda 2 altın 
     AZERBAYCAN’IN başkenti Bakü’de başlayan 26. Uluslararası Aslanov Judo Turnuvası’nda sporcularımız 2 altın, 1 gümüş, 2 de bronz madalya kazandı. İlk gün 57 kiloda Serap Billor ve 78 kiloda Seda Karadağ birinci olurken, erkekler 90 kiloda Özgür Yılmaz ikinci, bayanlar 52 kiloda Canan Kaftan ile 63 kiloda Ebru Aktan ise üçüncü oldu. 
     



 SPOR 


























</TEXT>
</DOC>
