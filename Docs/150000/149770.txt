<DOC>
<DOCNO> 149770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/14/son/soneko32.html </URL>
<DATE> 2003/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ersin Özince Faiz oranlarının düşürülmesini en çok bizler istiyoruz 
</HEADLINE>
<TEXT>

     Türkiye Bankalar Birliği TTB Yönetim Kurulu Başkanı ve İş Bankası Genel Müdürü Ersin Özince, ''Faiz oranlarının düşürülmesini, herkesten çok bizler istiyoruz'' dedi. 
     Türkiye Bankalar Birliği, Maliye Bakanı Kemal Unakıtan'ın 11 Nisan'da gerçekleşen ziyaretiyle ilgili olarak yazılı açıklama yaptı. 
     Açıklamada, Unakıtan'ın Türkiye Bankalar Birliği'ni TBB ziyaret ederek, Yönetim Kurulu Başkanı Ersin Özince ve üyeleri ile ekonomideki gelişmeleri değerlendirdiği ve bankacılık sektörü hakkında bilgi aldığı bildirildi. 
     Açıklamaya göre, Türkiye Bankalar Birliği Başkanı Ersin Özince, toplantıda, istikrarın sağlanması ve güven ortamının yaratılması açısından ekonomideki önceliğin makro dengelerin kurulması olduğunu, bu anlamda, hükümetin mali disiplinin sağlanması yönünde çok önemli kararlar aldığını ve uygulamaya başladığını, kendilerinin de bunları desteklediklerini kaydetti. 
     Türkiye ekonomisinin uzun dönemdir çözüm bekleyen sorunları olduğunu, sorunların çözümünün kamu kesiminde dengelerin kurulmasında yattığını vurgulayan Özince, kamuda tasarrufların artırılması yanında kayıt dışı faaliyetin kayda alınmasının da kaçınılmaz olduğunu belirterek, TBB'nin kayıt dışı ekonominin kayda alınmasındaki her türlü çabayı maddi ve manevi olarak destekleyeceğini dile getirdi. 
     Özince, bankacılık sektörünün, ekonomik faaliyetin kayda alınmasında her türlü göreve hazır olduğunu söyledi. 
     Yakın dönemde, finansal kurumların ve bankaların çok ağır eleştirilere maruz kaldığını, sektörün itibar kaybına uğradığını anlatan Özince, elbirliğiyle sektörün itibarının artırılmasına çaba gösterilmesi gerektiğini aktardı. 
     
     FAİZ ORANLARI 
     Bankacılık sektörünün yüksek enflasyondan, yüksek reel faizden, piyasalardaki aşırı dalgalanmalardan, ekonomik küçülmeden olumsuz etkilendiğini, finansal sektörün büyümesinin ve derinleşmesinin ön koşulunun istikrar içinde büyümek olduğunu, bu nedenle bu yöndeki politikaların uygulanmasına destek verdiklerini belirten TBB Başkanı Özince, ''Faiz oranlarının düşürülmesini, herkesten çok bizler istiyoruz'' dedi. 
     Bankaların görevlerinin sadece kaynak toplamak ve dağıtmak olmadığını, müşterilerinin davranışları ve talepleri hakkında da önemli bir bilgiye sahip olduğunu belirten Özince, gerek tasarruf sahiplerinin gerekse kredi kullananların en önemli beklentisinin güvenin sağlanması ve öngörülebilirliğin artırılması olduğunun altını çizdi. 
     Taleplerinin, Türkiye'deki bankaların ve diğer kurumların haksız rekabet yaratan ve Türk girişimcisinin rekabet gücünü sınırlandıran her türlü düzenlemenin ve uygulamanın kaldırılması olduğunu belirten Özince, reform sürecinin tüm sektörlerde eş zamanlı olarak uygulanmasının kaçınılmaz olduğunu vurguladı. 
     Ersin Özince, her faaliyeti kayıtlı olan, özel bir denetime tabi tutulan bankaların işlemlerinin ağır bir vergi yüküne tabi olduğunu, bu yüklerin bir bölümünün de banka müşterileri tarafından karşılandığını söyledi. 
     Özince, TBB'nin, piyasalarda güvenin oluşmasına, ekonomik sorunların çözümü için sağlıklı bir ortamın yaratılmasına ve alınan ekonomik önlemlerin uygulanmasına her zaman yapıcı katkıda bulunduğunu kaydetti. 
     





</TEXT>
</DOC>
