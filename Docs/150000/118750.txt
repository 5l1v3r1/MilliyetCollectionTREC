<DOC>
<DOCNO> 118750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/14/guncel/gun99.html </URL>
<DATE> 2002/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu.. 
</HEADLINE>
<TEXT>

Pedalla Kopenhag’a gidecek      ABDURRAHMAN CENGİZ 

     Orkestra Şefi Tayfun Gültekin, Türkiye’nin AB’ye giriş sürecine destek olmak için bisikletiyle Kopenhag’a gidecek. Gültekin, dün akşam İpsala’dan yola çıktı. Taksim’deki Atatürk Anıtı’na çelenk koyduktan sonra, İpsala Gümrük Kapısı’na gelen Gültekin, bisikletini zorlu yolculuk için hazırladı. Gültekin, "Bireysel Sessiz Yürüyüş" adını verdiği 30 gün sürecek yolculuğu süresince Yunanistan, İtalya ve Almanya’da bilim adamları ve sanatçılarla bir araya geleceğini ve Türkiye’ye destek vermelerini isteyeceğini söyledi. Yanına Türkiye’yi tanıtan CD’ler de alan Gültekin, yolculuğunun 2323 kilometre süreceğini kaydetti. 
     
Cem Uzan yine ifade vermedi      FATİH KARAÇALI Adana DHA 

     Genç Parti GP Genel Başkanı Cem Cengiz Uzan’ın Çukurova Elektrik A.Ş.’nin ÇEAŞ yönetim kurulu başkanı olduğu dönemde, şirket menfaatlerine aykırı işlemleri nedeniyle açılan davanın duruşması, sanık ifadeleri alınamadığı için yine ertelendi. Sermaye Piyasası Kurulu’nun ÇEAŞ evrakını inceledikten sonra yaptığı suç duyurusu üzerine Adana 9’uncu Asliye Ceza Mahkemesi’nde açılan davada, Uzan ve 7 yönetim kurulu üyesi 7.5 yıl ağır hapis cezası istemiyle yargılanıyor. 
     
Interpol’de Türk başkan      TOLGA ŞARDAN Ankara 

     Emniyet Genel Müdürlüğü Interpol Daire Başkanı Yalçın Çakıcı, merkezi Bükreş’te olan Sınıraşan Suçlarla Mücadele Bölgesel Merkezi’nin SECI Center başkanlığına seçildi. Çakıcı’nın bu başarısıyla Türkiye güvenlik alanında 1950 yılından bu yana ilk kez uluslararası bir kuruluşta "bir numaralı yönetici" konumuna ulaştı. Çakıcı, yurtdışında yakalanan birçok kaçağın Türkiye’ye getirilmesini sağlamıştı. 
     
Kadın hastaya prostat faturası      GURBET GÖKÇE Edirne DHA 

     Trakya Üniversitesi Edirne Tıp Fakültesi Eğitim ve Uygulama Hastanesi ile bu hastaneye hasta sevk eden Edirne Devlet Hastanesi arasında "şişirilmiş fatura" kavgası başladı. Trakya Üniversitesi’nin faturalarının Devlet Hastanesi’nde incelenmesi sonucu, kadın hastaya prostat tedavisi faturası kesildiği ortaya çıktı. Edirne Devlet Hastanesi Başhekimi Dr. Ahmet Pekuz, Trakya Üniversitesi’nin gönderdiği faturaların çoğunun abartıldığını tespit ettiklerini söyledi. Pekuz, faturaların incelenmesi için komisyon oluşturulduğunu belirtti. 
     
Çürük camilerde fatura Diyanet’e      ANKARA ANKA 

     Yargıtay, derneklerce yaptırılsa dahi herhangi bir caminin deprem nedeniyle üzerine yıkıldığı eve verdiği zararın giderilmesi için yurttaşların Diyanet İşleri Başkanlığı aleyhine tazminat davası açabileceklerini kararlaştırdı. Sapanca’da 1999 depreminde yıkılan bir cami, komşu evin üzerine çökünce mağdur olan yurttaş, Sapanca Müftülüğü aleyhine 10.2.2000’de tazminat davası açarak mağduriyetinin giderilmesini talep etmişti. Yargıtay 4. Hukuk Dairesi, zor duruma düşen yurttaşların Diyanet İşleri Başkanlığı aleyhine tazminat davası açmasının yolunu açan örnek bir karar verdi. 
     
Öğrenciye asgari ücretin yarısı      BAHAR ATAKAN Ankara 

     Yükseköğrenim Kredi ve Yurtlar Kurumu’nca YURTKUR hazırlanan kanun tasarısı, aylık öğrenim kredisi miktarının, yürürlükteki asgari ücret net tutarının yarısından az olmamasını öngördü. Seçim nedeniyle görüşülemeyen ve kadük olan tasarının, güncellenerek yeniden TBMM’ye gönderileceği belirtildi. Yükseköğrenim gören öğrencinin barınmasını sağlamak, öğrenim ve katkı kredisi vermek amacıyla 41 yıl önce kurulan YURTKUR’da bir dizi yapısal reform gerçekleştirilmesi için çalışmalara hız verildi. 
     
Sokaktan kurtulup okula kavuştular      ŞEYHMUS ÇAKAN Diyarbakır DHA 

     Diyarbakır’da sokakta çalışan 450 çocuk, aileleri ikna edilerek yatılı ilköğretim bölge okullarına yerleştirildi. Sokakta mendil satan, tartıcılık ve ayakkabı boyacılığı gibi işler yapan çocuklar, okuma - yazma öğrenmeye başladı. İki yılda kentteki 450 çocuk beş okula yerleştirilerek, sokaktaki yaşamdan kurtuldu. Diyarbakır Valisi Cemil Serhadlı da, "Eğitimlerini tamamlamaları için her tedbiri aldık. Çocukların tüm giderleri devlet tarafından karşılanıyor" dedi. Vali Nafiz Kayalı Yatılı İlköğretim Okulu’na kaydedilen çocuklar da, hayatlarından memnun olduklarını belirterek, "Sokakta peçete satıyor veya ayakkabı boyacılığı yapıyorduk. Gece yarılarına kadar eve gidemiyorduk. Ailemiz bizi bu işi yapmamız için zorluyordu" diye konuştu. 
     
Antepli mucitten motorlu ayakkabı      GAZİANTEP DHA 

     Gaziantep’te ilginç buluşlarıyla tanınan bisiklet tamircisi Habeş Gelmez 40 , motorlu ayakkabı’ yaptı. Eblehan Mahallesi’ndeki işyerinde yıllardan bu yana değişik buluşlara imza atan Gelmez, bir ayakkabı mağazasının reklam kampanyasında kullanılmak üzere, adım atmadan yürümeyi sağlayan motorlu ayakkabı yaptı. Yeni icadının 20 günlük çalışmanın ürünü olduğunu anlatan Gelmez, "Destek sağlanırsa insanlığa faydalı olabilecek yeni buluşlara imza atabilirim. Destek verilsin, 1 ay içinde uçan bisiklet yapayım. 2 kalem pilin enerjisi ile 3 odayı ısıtayım" dedi. 
     
San Torini’de nik h başkadır...      YAŞAR ÇAKMAK 

     Üç yılı aşan beraberliklerini geçtiğimiz günlerde Yunanistan’ın San Torini Adası’ndaki sürpriz nik hla evliliğe dönüştüren Hande Bermek ile Murat Başoğlu, kendilerine bu fikri basketbol yaşamını Panathinaikos’ta sürdüren arkadaşları İbrahim Kutluay’ın verdiğini söyledi. Başoğlu, "Hande ile romantik bir tatil yapmak istiyorduk. Kutluay’a danıştım. O da San Torini Adası’nı önerdi. Internet sitesine girince adayı çok beğendik. Evrakımızı hazırladık ve konsolosluğa götürdük. Evliliğimiz herkese sürpriz oldu" dedi. 
     
Depremzede 15 dakikada kurtulacak      ELİF KORAP İstanbul 

     Özel Kuvvetler’e bağlı Arama Kurtarma Ekipleri, Skorsky helikopteriyle yaptıkları deprem tatbikatında bir depremzedeyi 15 dakikada enkaz altından çıkardılar. 
     Genelkurmay Başkanlığı Özel Kuvvetler Komutanlığı Doğal Afet Kurtarma Taburu’na bağlı bir timin görev aldığı tatbikat, "2002 Uluslararası Güvenlik ve Polis Ekipmanları Fuarı" kapsamında CNR’ın açık alanında gerçekleştirildi. Verilen alarmdan üç saat sonra olay yerine ulaştıkları varsayılan tim üyeleri, açık alandaki enkaz yığınında gözle ve sesle kontrol yaptı. Ardından tespit ettikleri canlıya özel bir kamera aracılığıyla ulaştı. Tim 15 dakikada yaralıyı enkazdan çıkararak helikoptere taşıdı. 
     Afet arama kurtarmada görevlendirilmek üzere Özel Kuvvetlere bağlı 3 tabur, her taburda da 6 tim görev yapıyor. Tatbikatı izleyen deprem uzmanı Prof. Dr. Ahmet Mete Işıkara, arama kurtarma çalışmalarında çarpıcı gelişmeler olduğunu belirterek, "Her türlü çabayı desteklemek gerek. Ama daha alacak çok yol var" dedi. 
     
Kan bulmak için esrarla geldiler      Kalp ameliyatı olacak bir kişi için kan bulmak amacıyla dün 1. Ordu Komutanlığı’na gelen dört kişinin içinde bulunduğu otomobil, Harem’deki nizamiye kapısında askerler tarafından arandı. Motorla kaput arasına sıkıştırılmış durumda 50 gram esrar bulunan otomobildeki Fatih Çetin ile babasına kan gereken eşi Nevin Çetin, Yalçın Mamaş ve Z. Ünal Aksoy gözaltına alındı. Yetkililer, Çetin, Mamaş ve Aksoy’un esrar maddesi satmak, bulundurmak ve içmek suçlarından da sabıkası olduğunu kaydetti. 
     
Dokuz asker hastaneden kaçtı      Hatay İskenderun Deniz Hastanesi’nde muayene ve tedavi olan dokuz er firar etti. Gaziantep’teki birliklerinden rahatsız olduklarını belirterek kendilerini İskenderun Deniz Hastanesi’ne sevk ettiren dokuz er, burada muayene ve tedavilerinin yapılmasının ardından ortadan kayboldu. Yetkililer, Mustafa Reyhan, Hikmet Kaya, Umut Çiçek, Engin Başkan, Hüseyin Çırlak, Mustafa Dost, Hasan Ünal, İbrahim Aslan ve İzzettin Doyu’nun her yerde arandığını belirtti. 
     
Kapkaççı çocuklar suçüstü yakalandı      Büyükçekmece’de küçük yaşta üç kız çocuğu müşteri gibi girdikleri alışveriş merkezinde iki kadının çantasını çalarak kaçmaya çalışırken yakalandı. Bahçeşehir Migros’ta alışveriş yapan Gürsel Sarıkaya ve Necla Caner’in yanına yaklaşan M.T. 5 , Y.K. 12 ve P.T. 10 , çantaları kapkaç yöntemiyle alarak kaçmaya çalıştı. Güvenlik personelince yakalanan üç çocuk olay yerine gelen Jandarma ekiplerine teslim edildi. Büyükçekmece Nöbetçi Savcılığı’na çıkarılan çocuklar, serbest bırakılarak ailelerine teslim edildi. 
     
Vapurda balkon keyfi ayak kırdı      Kadıköy’den Eminönü’ne gitmek üzere Beşiktaş’ adlı yolcu vapuruna binen Mustafa ve Çiğdem Aydın 26 çifti, vapurun yan balkonuna oturdu. Çiğdem Aydın, dinlendirmek amacıyla ayaklarını korkulukların dışına uzattı. Ancak vapurun Eminönü İskelesi’ne yanaştığı sırada sohbete dalan genç kadın, korkuluklardan sarkan ayağını çekmeyi unuttu. Ayağı, iskeledeki lastikle vapur arasında sıkışarak kırılan Aydın, Taksim Eğitim ve Araştırma Hastanesi’nde tedavi altına alındı. Çiğdem Aydın’ın sağlık durumunun iyi olduğu öğrenildi. 
     
Devlet hastanesi icralık oldu      Mersin Devlet Hastanesi, aldığı tıbbi malzemelerin parasını ödemediği gerekçesiyle altı firma tarafından icraya verildi. Hastane yetkilileri, medikal firmaların, 2.5 trilyon lira tutarındaki borcunu ödeyemeyen hastaneyi icraya verdiğini, bu nedenle çalışanların döner sermaye primlerinin ödenmesinde zorluk yaşandığını belirtti. Başhekim Yılmaz Aksoy ise, Bağ-Kur ve Emekli Sandığı’ndan alacaklı olduklarını, sıkıntının temelinde de bu ödemelerin yapılmamasının bulunduğunu ifade etti. 
     
Kansere karşı yılan zehiri      Güney Koreli bilim adamları, ülkelerinde bulunan bir yılan türünün zehirinin kansere karşı etkili olduğunu iddia etti. Seul’deki Yonsei Üniversitesi’nde görevli bilim adamı Chung Kwang Hoe, agkistrodon saxatilis’ yılanının zehrinin fareler üzerinde yapılan deneylerde kanserli hücreleri öldürdüğünün tespit edildiğini, yan etkisinin de çok az olduğunu söyledi. Bilim adamları farelerde elde edilen sonuçların insanlar için de geçerli olup olmadığını henüz bilmediklerini kaydetti. 
     



 GÜNCEL 















</TEXT>
</DOC>
