<DOC>
<DOCNO> 148452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/09/ekonomi/eko09.html </URL>
<DATE> 2003/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa Birliği, Türk ekonomisinden umutlu 
</HEADLINE>
<TEXT>

     GÜVEN ÖZALP Brüksel 

     Avrupa Birliği AB , aday ülkelere ilişkin ekonomik öngörüleri içeren bir rapor yayımladı. AB Komisyonu Ekonomik ve Mali İş ler Genel Müdürlüğü tarafından hazırlanan raporda, Türk ekonomisi açısından olumlu bir yaklaşım sergilenirken, ekonominin önündeki en önemli sorunlardan biri olarak halen devam etmekte olan Irak savaşı gösteriliyor. 
     Türk ekonomisinin genel görünümünü "kriz sonrası yaraların sarılması" olarak tanımlayan AB raporunda, gerçekleştirilen yapısal reformların da etkisiyle büyümedeki pozitif eğilimin önümüzdeki iki yılda da süreceği belirtiliyor. Sıkı mali disiplin ve yapısal reformların tam anlamıyla uygulanmasının pazara yönelik güvenin güçlendirilmesi ve büyümenin önündeki engellerin kaldırılması açısından önemli önşartlar olduğunun altını çizen AB, 2002’deki büyüme oranının yüzde 7.8 olduğuna dikkat çektikten sonra 2003 için bu oranı yüzde 3.7, 2004 için ise yüzde 4.5 olarak öngörüyor. 
     Enflasyonist baskıların azaltılmasının ekonominin geleceği açısından en önemli unsurlardan biri olacağına dikkat çeken AB, bu yıl için enflasyon oranını yüzde 25.9, 2004 için ise yüzde 18 olacağını tahmin ediyor. Önümüzdeki dönemde Türkiye’nin çevresindeki siyasi belirsizliğin giderek düşeceğine dikkat çeken AB, faiz oranlarının düşeceği yorumunda bulunuyor. 
     


SİYASET 




















</TEXT>
</DOC>
