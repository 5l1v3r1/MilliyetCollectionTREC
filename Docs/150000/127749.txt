<DOC>
<DOCNO> 127749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/30/son/sondun14.html </URL>
<DATE> 2002/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya'da Etna'dan sonra Lo Stromboli faaliyete geçti... 
</HEADLINE>
<TEXT>

     İtalya'nın güneyinde, Sicilya adası ile Reggio Calabria bölgesi arasındaki adalarda bulunan Lo Stromboli yanardağının 17 yıl aradan sonra yeniden faaliyete geçtiği bildirildi. 
     Eolie Adaları olarak bilinen volkanik adalar kümesinin içinde yer alan Lo Stromboli'nin iki gündür etkin durumda olduğunu açıklayan yetkililer, lavların yerleşimin olmadığı denize doğru döküldüğünü açıkladı. 
     Uzmanların, Lo Stromboli'deki gelişmeleri yakından izlemek üzere adaya gittikleri ifade ediliyor. Yanardağın püskürttüğü lavların başta Lipari olmak üzere çevredeki adalardan izlenebildiği, bölgede bulunan vatandaşların fotoğraf makineleri ve kameralarla görüntü aldıkları kaydedildi. 
     Yetkililer, henüz alarm verilecek bir durumun söz konusu olmadığını, bununla birlikte sivil yardım ekiplerinin hazır bekletildiğini bildirdi. 
     Bu arada, son zamanlarda etkisini azaltsa da, yaklaşık 2,5 aydır aktif durumda olan Sicilya Adası'ndaki Etna yanardağı lav püskürtmeye devam ediyor. 
     





</TEXT>
</DOC>
