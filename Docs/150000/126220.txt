<DOC>
<DOCNO> 126220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/22/son/sonspo12.html </URL>
<DATE> 2002/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Turmuş Oyunun hakkı, beraberlikti... 
</HEADLINE>
<TEXT>

     Altay Teknik Direktörü Ümit Turmuş, Diyarbakırspor karşısında beraberliği hak ettiklerini söyledi. 
     Altay-Diyarbakırspor karşılaşmasının devre arasında ve bitiminde gergin anlar yaşandı. 
     İkinci yarı için oyuncuların sahaya çıktığı sırada Diyarbakırspor kalecisi Şenol, Altay Profesyonel Şube Sorumlusu Melih Tandoğan'ın üzerine yürüdü. Bu oyuncuya siyah-beyazlı futbolcular tepki gösterdi. Uzun süre sakinleşmediği gözlenen Şenol, saha kenarındaki gazetecilere kollarını göstererek, koridorlarda tartaklandığını ileri sürdü. 
     Altay'ın son saniyede bulduğu beraberlik golünden sonra maçın bitmesiyle birlikte saha karıştı. Yaşanan gerginlik, güvenlik güçlerinin çabasıyla büyümeden önlendi. Maç boyunca bölücü örgüt aleyhine slogan atan Altaylı taraftarlar, maç sonunda da Ümit Kayıhan ve kaleci Şenol'a büyük tepki gösterdi. 
     
     TURMUŞ UMUTLU 
     Altay Teknik Direktörü Ümit Turmuş, 2 sezon önceki olaylı Diyarbakırspor-Altay maçı nedeniyle oluşan gergin ortamın oyuncularını olumsuz etkilediğini söyledi. 
     Ölü toptan yenilen golle yenik duruma düştükten sonra risk aldıklarını, ikinci yarıda beraberlik golünü bulduklarını bu kez de basit bir kademe hatasından ikinci golü yediklerini belirten Turmuş, şöyle konuştu 
     ''Daha sonra savunma oyuncularım bile gol atmaya gitti. Tempolu bir maç oldu. Son bölümde normal olarak açıklar verdik. Oyunu bırakmayıp son saniyede beraberlik golünü bulduğumuz için oyuncularımdan memnunum. Maçın hakkı da beraberlikti. İkinci yarı daha iyi bir Altay olacak.'' 
     
     KAYIHAN ÜZGÜN 
     Diyarbakırspor Teknik Direktörü Ümit Kayıhan ise siyah-beyazlı taraftarların tepkisine anlam veremediğini söyledi. 
     Kayıhan, şöyle konuştu 
     ''7 yıl futbolcu, 2 yıl da teknik adam olarak hizmet ettiğim kulübün taraftarlarının bana küfür etmesinden büyük üzüntü duydum. Bunun sebebi nedir Biz profesyonel insanlarız. 2 puanla aldığım Diyarbakırspor'un 20 puana gelmesi, herhalde İzmir'de bazı karneleri düzeltmiştir. Maçta 2-1 öne geçtikten sonra 3-4 tane net fırsatı kullanamadık. 90 artı 1'nci dakikada Deniz'in kaçırdığı pozisyondan sonra golü yememiz, futbolun içinde var olan şeylerdir. Sonuçta deplasmandan 1 puan aldık.'' Maçta Altay'ın attığı ikinci gol öncesinde, rakip kale önünde topa istediği gibi dokunamayan ve mutlak fırsatı kaçıran Deniz ise, pozisyonun nasıl olduğunu anlayamadığını, ancak deplasmandan 1 puan çıkardıkları için üzgün olmadıklarını söyledi. 
     





</TEXT>
</DOC>
