<DOC>
<DOCNO> 138779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/24/son/sontur11.html </URL>
<DATE> 2003/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbullular yolda kaldı... 
</HEADLINE>
<TEXT>

     İstanbul'da yoğun kar yağışı, yaşamı olumsuz etkilemeye devam ediyor. 
     Özellikle Ümraniye, Pendik, Tuzla, Beylikdüzü ve İkitelli'nin yanı sıra kentin bazı yüksek kesimlerinde kar kalınlığı 30 santimetreyi aştı. 
     İstanbul Meteoroloji Bölge Müdürlüğü'nden alınan bilgiye göre, gece boyunca zaman zaman tipi şeklinde gerçekleşen kar yağışı 2 gün sürecek. Kentte hava sıcaklığının bugün en düşük -1, en fazla da 3 derece olması bekleniyor. 
     Türkiye Denizcilik İşletmeleri'ne TDİ bağlı Şehir Hatları İşletmesi'nin yolcu vapuru seferleri, kar yağışının tipiye dönüştüğü ve rüzgarın da arttığı zamanlarda aksamalı olarak yapılırken, sefer iptali ise olmadı. 
     İlin ana arter yolları trafiğe açık olmasına karşın, özellikle yüksek kesimler ve bağlantı yollarında kardan dolayı ulaşımda aksamalar yaşandı. Özel araç sahiplerinin büyük bölümünün trafiğe çıkmaması ve bazı ulaşım noktalarındaki aksamalar, toplu ulaşıma talebi artırdı. 
     İstanbul'da toplu ulaşımı sağlayan İETT, Sarıyer'in bazı köylerine normal seferlerini yapamazken, çeşitli noktalarda gecikmeli de olsa seferlerini sürdürdü. 
     Zeytinburnu-Eminönü tramvay hattında, 08.20-08.35 saatleri arasında trafoda yaşanan problem nedeniyle seferlerin 15 dakika yapılamaması, tramvay duraklarında yolcu birikmelerine yol açtı. 
     İstanbul Ulaşım A.Ş. yetkilileri, metro, hafif metro ve tramvay seferlerinde kar ve buzlanmadan kaynaklanan bir problem bulunmadığını, seferlerin aksamadan devam ettiğini bildirdiler. 
     İstanbul Deniz Otobüsü seferlerinin de normal olarak gerçekleştirildiği belirtildi. 
     
     BELEDİYENİN ÇALIŞMALARI... 

     Büyükşehir Belediyesi Ulaşım Daire Başkanı Rafet Bozdoğan, gece saat 04.00'ten itibaren bütün ana arterlerde temizleme çalışmalarına başladıklarını anlatarak, ''Ana arterlerimizin tümü, saat 06.00'dan itibaren trafiğe açık'' dedi. 
     Kar yağışının aralıksız sürmesi ve gece yarısından itibaren hava sıcaklığının çok düşmesi nedeniyle sıkıntı yaşadıklarını ifade eden Bozdoğan, buna karşın önemli ana arterleri açık tutmak için ekiplerin yoğun mücadele verdiğini söyledi. 
     Ümraniye, Pendik, Tuzla, İkitelli, Beylikdüzü ve Avcılar'ın yüksek kesimlerinde bazı yollarda tek şeritten de olsa kontrollü ulaşım sağlandığını kaydeden Bozdoğan, şöyle konuştu 
     ''Gün içinde yüksek kesimlere, ana arter bağlantı yollarına, yaya alanlarına ve yağmur suyu kanallarına yönelik çalışma yapacağız. Yağmur suyu kanallarında donmalar meydana geldiği için, eriyen suyu kanallar çekmiyor. Onlara müdahale edeceğiz.'' Meteorolojiden aldıkları bilgiye göre, İstanbul'da bugün ve yarın aralıksız kar yağışının devam edeceğini belirten Bozdoğan, ''Bu nedenle 'çok yüksek yoğunluk alarm uygulaması' olan 'C' planımız, bugün de devam edecek. Yarın akşam meteoroloji verilerine göre bu planı gözden geçireceğiz'' dedi. 
     
     AKOM'UN AÇIKLAMASI... 

     İstanbul Büyükşehir Belediyesi Afet Koordinasyon Merkezi'nden AKOM yapılan yazılı açıklamada da, karla mücadelede uygulanan ''C'' planı çerçevesinde yol açma çalışmalarının devam ettiği ve şu ana kadar trafiğe kapalı ana arter yol bulunmadığı bildirildi. 
     Açıklamada, kar kalınlığının Ümraniye'de 30 santimetre, Kağıthane'de 25, Avcılar'da ise 27 santimetre olarak tespit edildiği kaydedilerek, ''Son 24 saatte 5 ayrı bölgede 1.497 personel, 330 ekip, 116 kar küreme aracı, 312 tuz serpme aracı, 9 vidanjör, 51 kuka kombine motopomp ile çalışma yapılarak, 1.700 kilometre yola 4 bin 542 ton tuz, 75 ton üre dökülmüştür'' denildi. 
     
     YURTTA DURUM 

     Yurt genelinde etkisini sürdüren kar yağışı günlük yaşamı aksatıyor. Değişik merkezlerde 5722 köye karayolu ulaşımı sağlanamıyor. 
     Kayseri'de, kar yağışı ve tipi nedeniyle Sarız, Pınarbaşı, Yahyalı, Develi, Tomarza ve Bünyan İlçelerine bağlı 73 köy yolu ulaşıma kapandı. Köy Hizmetleri ekiplerinin, bu yolların açılması için 8 ayrı ekiple temizleme çalışmalarını sürdürdüğü, ancak tipi nedeniyle açılan yolların bir bölümünün yeniden kapandığı kaydedildi. 
     Bu arada, kar yağışı ve tipi nedeniyle Kayseri-Malatya karayolunun Uzunyayla ve Ziyarettepe, Kayseri-Kahramanmaraş karayolunun Dokuzdolambaç, Kayseri-Sivas karayolunun ise Lalebeli ve Beştepeler bölgelerinde ulaşım güçlükle sağlanıyor. 
     Erciyes Kayak Merkezi'nde ise kar kalınlığı 140 santimetreye ulaştı. 
     Erkilet Havaalanı'ndaki pistteki buzlanma nedeniyle İstanbul-Kayseri ve Kayseri-İstanbul uçak seferleri iptal edildi. 
     
     KOCAELİ 

     Kocaeli'nde 3 gündür devam eden yoğun kar yağışı nedeniyle 245 köyün yolu ulaşıma kapandı. Köy Hizmetleri İl Müdürlüğü'ne bağlı 18 ayrı ekiple sürdürülen karla mücadele çalışmalarına karşın, tipi yüzünden yolların kapandığı belirtildi. 
     Enerji nakil hatlarında meydana gelen arıza nedeniyle Gölcük'ün 4, Gebze ve Kandıra'nın da bazı köylerine elektrik verilemiyor. Bu köylerin yolu kapalı olduğu için onarım çalışmalarına başlanamadığı belirtildi. 
     Bu arada, kar kalınlığı 20 santimetreye ulaşan kent merkezinde, ulaşım güçlükle sağlanıyor. D-100, E-130 ve TEM otoyolunda da Karayolları ekipleri buzlanmalara karşı tuzlama çalışmalarını sürdürüyor. 
     
     KARAMAN VE KONYA 

     Karaman'da, cumartesi akşamından bu yana aralıksız devam eden kar yağışı yaşamı adeta felce uğrattı. Karaman'da bulunan 158 köyün tamamı, yüksek kesimlerde 50 santimetreyi bulan yoğun kar yağışı nedeniyle ulaşıma kapandı. 
     Karaman merkez ile Ayrancı, Sarıveliler ve Kazımkarabekir ilçelerinde tipi ve kar yağışı nedeniyle okullar 1 gün tatil edildi. 
     Karayolları Bölge Müdürlüğü ekipleri yol açma çalışmalarını sürdürürken, kar yağışının da halen devam ettiği bildirildi. 
     Konya'da etkili olan soğuk ve yağışlı hava nedeniyle Ahırlı İlçesi'nde taşımalı sisteme bağlı köy ilköğretim okulları ve Ahırlı Lisesi ile kar kalınlığının 30 santimetreyi geçtiği Taşkent İlçesi'nde köy ilköğretim okulları 1 gün tatil edildi. 
     
     SİVAS VE TOKAT 

     Sivas'ta, önceki gün başlayan kar yağışı ulaşımı aksatırken kar kalınlığı, kent merkezinde 33 santimetreye ulaştı. Merkez köylerden kent merkezine yapılan taşımalı eğitim bugünden başlamak üzere 2 gün tatil edildi. 
     İmranlı, Şarkışla, Yıldızeli, Zara, Divriği, Gürün ilçeleri ve merkeze bağlı köyler olmak üzere 1116 köy yolu ulaşıma kapandı. Köy Hizmetleri 16 ayrı ekip çalışmalarını aralıksız sürdürüyor. 20 köye de elektrik verilemezken, bu köylerle haberleşme yapılamıyor. 
     Sivas bağlantılı olan Malatya, Kayseri, Ankara, Erzincan ve Tokat karayollarında ulaşım güçlükle sağlanıyor. Trafik görevlileri, şehirlerarası yola çıkan sürücüleri araçlara zincir takılması konusunda uyarıyor. 
     Tokat'ta da 90 köy yolunun ulaşıma kapalı olduğu kaydedildi. 
     Çorum'da ise kar yağışı yüzünden 300 köyden 253'üne karayolu ulaşımı sağlanamıyor. 
     
     DOĞU VE GÜNEYDOĞU ANADOLU 

     Elazığ'da, dün akşamdan bu yana etkili olan kar yağışı hayatı olumsuz yönde etkiliyor. 
     Köy Hizmetleri Müdürlüğü yetkilileri 491 köy yolundan tamamının ulaşıma kapandığını belirttiler. Karayolları Bölge Müdürlüğü yetkilileri, ana arterlerdeki yolların açık tutulduğunu belirterek, Palu-Beyhan, Sivrice-Gözeli ve Arıcak-Elazığ karayolunun kar ve tipi nedeniyle ulaşıma kapandığını söylediler. 
     Kovancılar, Arıcak, Maden, Sivrice, Palu, Alacakaya, Keban'da ilköğretim okulları ve liseler 1 bugün tatil edildi. İl merkezindeki kar kalınlığı 29 santimetreye ulaştı. 
     Yoğun kar yağışı nedeniyle THY'nin Ankara-Elazığ ve Elazığ-Ankara uçak seferi karşılıklı olarak iptal edildi. 
     Diyarbakır'ın Çüngüş İlçe merkezinde kar kalınlığı 1 metreye ulaştı. Kar nedeniyle Çermik, Ergani, Dicle, Hani, Eğil, Lice, Çüngüş ve Kocaköy ilçelerindeki ilköğretim okulları ile liseler 1 gün tatil edildi. 
     Kar nedeniyle Çermik-Çüngüş, Çermik-Ergani, Ergani-Dicle, Uludere Beytüşşebap ve Şırnak-Eruh karayolu ulaşıma kapandı. Diyarbakır, Malatya, Siirt ve Şırnak'ta 1000'den fazla köy yolu ulaşıma kapalı bulunuyor. 
     Geçen haftadan buyana devam eden kar yağışı nedeniyle Van'da 413, Hakkari'de 100 köy yolu ulaşıma kapandı. Yol açma çalışmalarına başlayan Köy Hizmetleri ekipleri asılsız ''acil hasta'' ihbarları yüzünden çalışmaların aksamasından yakınıyor. 
     Hakkari merkezde 1.5 metre, yüksek kesimlerde ise 3 metreye ulaşan kar kalınlığı, şehir içi ve şehirlerarası ulaşımı aksattı. Karayolları 11. Bölge Müdürlüğü yetkilileri, Hakkari-Çukurca, Yüksekova-Şemdinli, Yüksekova-Esendere, Şemdinli-Alan, Dağlıca-Kamışlı ile Gevaş-Gürpınar ayrım Çatak yolunun ulaşıma kapandığını, çığ tehlikesi bulunan yerlerde ise çalışmalara ara verdiklerini bildirdiler. 
     Muş'ta 295, Erzurum'da 285, Ağrı'da 298, Kars'ta 28, Ardahan'da 5, Erzincan'da 194, Iğdır'da 40, Tunceli'de 320, Bingöl'de de 318 olmak üzere toplam 1783 köy yolunda ulaşım sağlanamıyor. 
     Gece en düşük sıcaklık sıfırın altında olmak üzere Kars'ta 18, Ardahan'da 16, Ağrı'da 15, Erzurum'da 11, Erzincan'da 3, Iğdır'da da 1 derece olarak ölçüldü. Kar kalınlığı ise Bingöl'de 70, Ağrı'da 66, Erzurum'da 40, Ardahan'da 36, Kars'ta 30, Erzincan'da da 4 santimetre olarak ölçüldü. 
     Tipi karayollarında trafiği olumsuz yönde etkiliyor. Çat-Karlıova, Ayrım-Cumaçay karayollarının tipi nedeniyle kapalı olduğunu kaydeden yetkililer, sürücülerin daha dikkatli olmasını istediler. 
     Tunceli-Erzincan karayolunun kapalı olduğu, Tunceli'nin Ovacık, Pülümür, Nazimiye ve Hozat ilçeleriyle de ulaşımının sağlanamadığı bildirildi. 
     
     OTOBÜS SEFERLERİ İPTAL 

     Bingöl'de, yoğun kar yağış ve tipi nedeniyle karayollarında ulaşımın sağlanamaması nedeniyle şehirlerarası otobüs seferleri geçici olarak durduruldu. 
     Bingöl-Elazığ Karayolu Kuruca Geçidi'nde, aşırı tipi nedeniyle görüş mesafesinin düşmesi nedeniyle ulaşım sağlanamıyor. Adaklı, Kiğı, Yayladere, Yedisu ilçeleriyle ulaşım aksıyor. 
     Bingöl-Erzurum, Bingöl-Diyarbakır karayolunun zaman zaman ulaşıma kapandığı, Bingöl-Muş Karayolu Boğulan Geçidi'nde de trafiğin tek şeritten sağlanabildiği kaydedildi. 
     
     EĞİTİME KAR ENGELİ 

     Muş'ta, kar yağışı ve tipi nedeniyle il merkezi ve bağlı köylerdeki ilköğretim okulları ile liselerde eğitime 2 gün süreyle ara verildi. Okullardaki eğitime 26 Şubat Çarşamba günü başlanacak. 
     Tunceli'de de kar yağışı ve tipi nedeniyle il genelindeki ilköğretim okulları ile liselerde eğitime 1 gün ara verildi. Tunceli'de eğitime 25 Şubat Salı günü başlanacak. 
     Bingöl'de ilköğretim okulları ve liselerde 1 gün, Erzincan'ın Çayırlı İlçesi'nde ise 2 gün eğitime ara verildi. 
     Sakarya'da yoğun kar yağışı nedeniyle ilköğretim okulları ve liseler ile Sakarya Üniversitesi'ndeki fakülteler 2 gün tatil edildi. 
     İzmir'in Bayındır İlçesi'nde de kar yağışı ve soğuk hava nedeniyle ilköğretim okulları ve liseler 1 gün tatil edildi. İlçe Hıfzıssıhha Kurulu'nca alınan karar sabah erken saatlerde belediye hoparlörleriyle ilan edildi. 
     Erzurum'un Aşkale İlçesi'ndeki okullarda eğitime 2 gün ara verildi. Kar ve soğuk nedeniyle bölgedeki birçok il ve ilçelerde eğitime ara verilirken, Erzurum'da veliler okulların tatil edilmemesine tepki gösterdiler. 
     
     KARDAN ADAM YARIŞMASI 

     Van'ın Muradiye İlçesi'ndeki Yatılı İlköğretim Bölge Okulu YİBO öğrencileri boş zamanlarını değerlendirmek için sınıflar arasında ''en büyük kardan adam'' yarışması düzenledi. Yarışmaya, YİBO'daki 4 sınıftan öğrenciler katıldı. 
     Öğrenciler daha büyük kardan adam yapabilmek için yarışmayı değişik yerlerde düzenledi. İki saat süren yarışmada 8 B sınıfı öğrencileri 4 metre boyunda bir kardan adam yaparak yarışmayı kazandı. 
     Öğrenciler, kardan adamı bitirdikten sonra hep birlikte hatıra fotoğrafı da çektirdi. Öğrenciler, yaptıkları kardan adamı bozmayacaklarını ve eriyinceye kadar koruyacaklarını söylediler. 
     
</TEXT>
</DOC>
