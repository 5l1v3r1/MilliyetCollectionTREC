<DOC>
<DOCNO> 123974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/11/son/sonspo02.html </URL>
<DATE> 2002/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor kalecisi Ömer Galibiyet için kenetlendik 
</HEADLINE>
<TEXT>

     Gaziantepspor, ligde kendisi gibi zor günler geçiren Galatasaray karşısında mutlaka galip gelmenin hesaplarını yapıyor. 
     Profesyonel Futbol Şube Sorumlusu Asım Atmaz, yaptığı açıklamada, ligde Göztepe maçıyla ilk yenilgiyi tattıklarını, sürpriz bir şekilde de Çaykur Rizespor'a yenilerek Türkiye Kupası'na erken veda ettiklerini söyledi. 
     Trabzonspor beraberliği ve ardından deplasmanda Ankaragücü'ne 5- 3'lük skorla yenildiklerini anımsatan Atmaz, ''Alınan sonuçlar herkes tarafından ligde kötü gidişin başlaması olarak görülebilir. Ancak, alınan sonuçları başarısızlık olarak görmüyoruz. Küçük bir trafik kazası geçirdik. Genç ekibimiz kendini çabuk toparlayacaktır. Kimse endişe etmesin'' dedi. 
     Ligde ilk beş takım içinde kalmayı hedeflediklerini, ilk yarının son maçında Galatasaray'ı yenerek moral bulmak istediklerini anlatan Atmaz, şöyle devam etti 
     ''Sezon başında kimse bizden bu kadar başarı beklemiyordu. Ligin 13. haftasına kadar Beşiktaş ile birlikte yenilmeyen iki takımdan birisiydik. Şu anda 4. sıradayız ve 30 puanımız var. Preko, Maxim, Bouazizi, Halit, Şevki gibi oyuncularımız sakatlandı ve uzun süre tedavileri sürdü, henüz hazır değiller. 
     Bu kadar şanssızlığa rağmen alınan sonuç bence başarıdır. Bu ekibi kutlamak gerekiyor. İlk yarının son maçında Galatasaray ve hemen ardından Denizlispor ile oynayıp hazırlık çalışmalarına başlayacağız. İki maçı da kazanarak ligdeki konumumuzu korumak istiyoruz. Gaziantepspor, Galatasaray maçında alacağı galibiyetle ligdeki çıkışını tekrar sürdürecektir.'' 
     
     ''ARA TRANSFERE GEREK YOK'' 
     1 Ocak'ta ara transfer döneminin başlayacağını, özellikle yurtdışında temas halinde oldukları birkaç oyuncu bulunduğunu kaydeden Atmaz, ''Sakat oyuncularımızın kadroya girmesiyle takım ikinci yarıya daha güçlü girecek. Şu anda eksiğimiz olduğu inancında değilim. Teknik kadro ile görüşür bu konuyu çözümlerimiz. Ara transferde oyuncu almayı düşünmüyoruz. İhtiyacımız yok'' diye konuştu. 
     Bu arada, takım kaptanı milli kaleci Ömer ise Ankaragücü maçında kötü bir günde oldukları için yenildiklerini, Galatasaray'ı yenerek kendilerini affetireceklerini savundu. 
     ''Takım olarak bu maç için kenetlendik. Özelikle taraftarımız önünde kazanmak, taraftarımızın gönlünü almak istiyoruz'' diyen Ömer, şunları söyledi 
     ''Ankaragücü maçından sonra benim için kasıtlı eleştiriler yapıldı. Her kaleci gol yer, gol yemeyen kaleci olur mu Sonuçta biz de insanız, etten kemikten yapılmışız. Kendimi ispat etmiş kaleciyim. Özellikle Anadolu'da bulunduğumuz için haksız şekilde acımasızca eleştiriliyoruz. Biraz insaf.'' Bu arada, Galatasaray karşılaşması bilet fiyatları kale arkaları 3, maraton 6 ve numaralı tribün 50 milyon lira olarak belirlendi. 
     





</TEXT>
</DOC>
