<DOC>
<DOCNO> 148415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/08/son/sonspo31.html </URL>
<DATE> 2003/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol... Cimboma salon müjdesi... 
</HEADLINE>
<TEXT>

     İstanbul Büyükşehir Belediyesi'ne ait Tarabya'daki Metin Oktay Spor Salonu'nu kiralamak isteyen Galatasaray'a, Büyükşehir Belediye Başkanı Ali Müfit Gürtuna yeşil ışık yaktı. 
     Ali Müfit Gürtuna'yı, Basketbol Şubesi Başkanı Yalçın Granit ve yönetici Refik Arkan ile birlikte ziyaret eden Galatasaray Kulübü Başkanı Özhan Canaydın, görüşmeden mutlu ayrıldı. 
     Toplantıdan sonra bir açıklama yapan Galatasaray Basketbol Şube Başkanı Yalçın Granit, Metin Oktay Spor Salonu'nu kiralamak istediklerini ilettiklerini kaydederek, ''Olumlu yanıt aldık. 29 yıllığına kiralamayı planlıyoruz. Önümüzdeki günlerde tekrar biraraya gelerek ayrıntıları konuşacağız'' dedi. 
     Galatasaray Kulübü Başkanı Özhan Canaydın ise Türk basketbolunun istikbali için bir ziyarette bulunduklarını ve Büyükşehir Belediyesi'nin büyük katkıları olacağını söyledi. 
     Büyükşehir Belediye Başkanı Ali Müfit Gürtuna da kulüplere verdikleri desteğin Türk sporuna yansıdığını, Galatasaray'ın da bunun en büyük örneği olduğunu belirterek, ''Galatasaray'a ne kadar destek versek azdır'' dedi. 
     Bu arada, geçen hafta Kayserispor-Çaykur Rizespor maçında, AK Partili bazı milletvekillerinin şiddete maruz kaldığı hatırlatılan Galatasaray Kulübü Başkanı Özhan Canaydın, ''Ben fair-play ödülü almış biriyim. Ne düşünebileceğimi siz düşünün'' derken, Beşiktaşlı yöneticilerin ''Rakip takımların kendilerine karşı çok sert oynadığı'' açıklamalarıyla ilgili bir soruya da ''Bizim Beşiktaş'la çok tatlı bir rekabetimiz var. Onlar bizim kardeş kulübümüz'' yanıtını verdi. 
     
     ATATÜRK OLİMPİYAT STADI 

     Öte yandan, Atatürk Olimpiyat Stadı'nın durumuyla ilgili bilgi veren İstanbul Büyükşehir Belediye Başkanı Ali Müfit Gürtuna da şunları söyledi 
     ''Stat yılan hikayesine döndü. Eksiklerini kapatmak için çaba sarf edeceğiz. Devlet Bakanı ve Başbakan Yardımcısı Mehmet Ali Şahin'in olumlu yaklaşımları var. Verimli bir işbirliği olacak. Stadın bağlantı yollarıyla ilgili arterlerin sorumluluğu bizde olmasa bile, elbirliğiyle bu sıkıntıları çözeceğiz. Stadın sadece yolu değil, işletime açılması, teknik donanımı, altyapısı ve çevre düzenlemesiyle ilgili de çalışmalar gerekli. Otogardan itibaren metroyu Atatürk Olimpiyat Stadı'na ulaştırmanın çalışmalarını yapıyoruz. Belki şimdi şehir dışında gibi görünüyor, ama ileride çok daha kullanışlı duruma geleceğine inanıyoruz.'' 
     





</TEXT>
</DOC>
