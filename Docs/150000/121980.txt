<DOC>
<DOCNO> 121980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/30/son/sonspo05.html </URL>
<DATE> 2002/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'ın Dünya Şampiyonu haltercisine Türk vatandaşlığı önerisi 
</HEADLINE>
<TEXT>

     Uluslararası ve Türkiye Halter Federasyonu Asbaşkanı Naim Süleymanoğlu'nun, İranlı artı 105 kiloda Dünya Şampiyonu haltercisi Hüseyin Rızazade'ye Türk vatandaşlığı önerdiği bildirildi. 
     IRNA Ajansı'nın haberine göre, Naim Süleymanoğlu, Polonya'nın başkenti Varşova'da sona eren 72. Dünya Büyük Erkekler Halter Şampiyonası'ndan dönerken birlikte oldukları uçakta Azeri asıllı İranlı halterci Hüseyin Rızazade'ye Türk vatandaşı olmasını önerdi. Süleymanoğlu'nun ayrıca, Rızazade'ye ev, otomobil ve 10 milyon dolar paranın yanısıra diğer olanaklardan yararlanmayı önerdiği ileri sürüldü. 
     Haberde Süleymanoğlu'nun, Halter Federasyonu yetkililerinin 2004'te Yunanistan'ın başkenti Atina'da yapılacak 28. Yaz Olimpiyat Oyunları'nda artı 105 kiloda halterde altın madalya kazanmayı çok istediklerini söylediği belirtildi. 
     Varşova'da yapılan şampiyonada 3 altın madalya kazanan ve silkmede dünya rekoru kıran, İran'ın batısındaki Erdebil kenti doğumlu Rızazade ise bu öneriyi geri çevirerek Süleymanoğlu'na, ''Ben İranlıyım, ülkemi ve halkımı seviyorum'' yanıtını verdi. 
     IRNA tarafından Farsça yayınlanan İran Gazetesi de Süleymanoğlu'nun 10 milyon dolarlık önerisinin, Rızazade'nin 2004'te Atina'da yapılacak Olimpiyat Oyunları'nda Türkiye adına yarışarak artı 105 kiloda altın madalya kazanması durumunda geçerli olacağını ve ayda 20 bin dolar para önerildiğini yazdı. 
     





</TEXT>
</DOC>
