<DOC>
<DOCNO> 111746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/08/spor/spo03.html </URL>
<DATE> 2002/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray’ın büyük sürprizi SHEVCHENKO 
</HEADLINE>
<TEXT>

Milan’da kadroya giremeyen Ukraynalı golcü, Cim - Bom’a "Gelmek istiyorum" mesajını yolladı. Yönetim, yüksek fiyat nedeniyle Ocak’a kadar bekleyecek 
     HALİL ÖZER 

     Bomba etkisi 
     SARI - Kırmızılı takımda, kamuoyundan sır gibi saklanan bir transfer operasyonu ortaya çıktı. İtalya’nın ünlü kulübü Milan’da, Teknik Direktör Ancelotti tarafından sürekli yedek kulübesinde tutulan Ukraynalı süper golcü Shevchenko’nun, "Galatasaray’a gelmek istiyorum" mesajını yollaması, yönetimde bomba etkisi yaptı. Ancak Sarı - Kırmızılı yöneticiler, transfer sezonunun ocak ayına kadar kapalı olması nedeniyle önce bu mesaja ilgi göstermediler. 
     
     Gizli buluşma 
     GALATASARAY, herşeye rağmen, yönetime yakın bir ismi, durumu araştırmak için geçtiğimiz hafta Milano’ya gönderdi. Yönetim adına Milano’da gizli bir buluşma ayarlayan söz konusu kişi, Shevchenko’dan talebini tekrarlamasını istedi. Ukraynalı oyuncu da, "Beni alın. Fiyatım pahalı, ama kiralayabilirsiniz. Terim’in yanına gelmek istiyorum" ifadesini kullandı. Bu görüşmenin sonuçları yönetime rapor edilirken, Milan kanadından da araştırma başlatıldı. 
     
     "İmparator almalı" 
     SHEVCHENKO için yapılan araştırma sonucunda bonservisinin 30 milyon, kiralama ücretinin 2 milyon dolar olduğu öğrenildi. Ayrıca Milan’ın da, Shevchenko’nun elden çıkarılmasına pek sıcak bakmadığı bildirildi. Yönetimin, araştırma sonuçlarını bildirdiği Shevchenko ise tepki gösterdi, "İmparatorun takımı, beni kiralayamayacaksa, başka kim kiralayabilir. Terim, Türkiye’nin imparatoru değil mi " ifadesini kullandı. Galatasaray da, Ocak’a kadar bekleme kararı aldı. 
     
Sambayı unutmadı      ERHAN TELLİ 

     SARI - Kırmızılı ekip, kötü futbolun sancılarını çekerken, Fatih Terim giderek sertleşmeye başladı. Terim’in, Felipe’ye "Ya koşacaksın, ya koşacaksın" restini çektiği bildirildi. Galatasaray çalıştırıcısının, alışkanlıklarını değiştirmesini istediği Felipe’ye, kendi sisteminde koşmayan bir oyuncuya yer olmadığını hatırlatarak, "Mücadele edeceksin ve ter akıtacaksın. Ne kadar yetenekli olursan ol farketmez" uyarısında bulunduğu belirtildi. 
     TERİM’İN büyük umutlarla transfer ettiği Pinto’ya, "Sahadaki halini beğeniyor musun Bir an önce kendini toparla. Yoksa şans bulamazsın" dediği öğrenildi. Tecrübeli hocanın, Christian’ı gol bölgelerinde daha etkili olabilmesi için "İşin gol atmak. Daha istekli ve arzulu oyna" diye uyardığı bildirildi. Terim’in, Batista’yı mücadeleci oyun ruhu nedeniyle tebrik ettiği, ancak daha sakin ve acele etmeden oynamasını istediği ifade edildi. 
     
Top Terim’de      GALATASARAY yönetimi, İzmir’de gazetecileri döven Ümit Davala konusunda kararsız kaldı. Sarı - Kırmızılı oyuncunun hareketlerini hoş karşılamayan yöneticiler, büyük bir olasılıkla kararı Teknik Direktör Fatih Terim’e bırakacaklar. Yönetim, ağır ceza vermeyi düşünmediği Ümit’in, Terim tarafından uyarılmasını isteyecek. 
     TERİM’İN, olaydan dolayı Ümit’e çok kızdığı öğrenildi. Galatasaray hocasının, daha önce de böyle bir kavgaya karıştığı için "Seni bir daha magazin haberi olarak görmek istemiyorum" diye uyardığı Ümit’le ilgili kararını milli maçlar sonrası vereceği bildirildi. Ümit’in de Terim korkusu yüzünden basınla kavga ettiği bildirildi. 
     
Tatil bitti      GALATASARAY, 2.5 günlük iznin ardından, gelecek hafta oynayacağı Diyarbakırspor maçı için hazırlıklarına bugün yapacağı antrenmanla başlayacak. Sakatlığı geçen Berkant’ın da takımla birlikte çalışmalara çıkacağı belirtilirken, sakat olan Muhammed Sarr’ın tedavisi ise sürdürülüyor. 
     
Victoria gitti      FATİH Terim’in takımda kalmasını istemediği, ancak üç yıllık sözleşmesi bulunan Victoria’ya 150 bin dolar verildi ve ülkesine gönderildi. Üç yılda 1.5 milyon dolara mal olacak Kolombiyalı oyuncu, Sarı - Kırmızılı yöneticilerin, "Bu takıma girme olanağın yok. Futbol oynayamazsın. İyisi mi 150 bin dolara bağı koparalım" teklifini kabul etti. 
     
     
     



 SPOR 




























</TEXT>
</DOC>
