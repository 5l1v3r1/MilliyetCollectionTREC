<DOC>
<DOCNO> 127116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/26/son/sontur36.html </URL>
<DATE> 2002/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kızılay 100 bin mülteciyi karşılamaya hazır... 
</HEADLINE>
<TEXT>

     Kızılay Genel Başkanı Ertan Gönen, olası Irak operasyonu ile ilgili olarak Birleşmiş Milletler BM temsilcileriyle yarın toplantı yapacaklarını belirterek, toplantıda, BM'nin Kızılay'a yapacağı yardımın miktarının belirleneceğini söyledi. Gönen, şu anda 80-100 bin mülteciyi karşılamaya hazır olduklarını da bildirdi. 
     Gönen, genel merkezde düzenlediği basın toplantısında, Kızılay'ın olağanüstü şartlara her zaman hazır olma yükümlülüğü olan bir kuruluş olduğunu belirtti. 
     Irak yönelik herhangi bir operasyonunun söz konusu olması halinde oluşturulacak bir tampon bölgede yerleşim bölgesi oluşturmayı ve oradaki halkın tüm ihtiyaçlarını karşılamaya hedeflediklerini kaydeden Gönen, hükümetin ve Genelkurmay Başkanlığı'nın kendilerine bildireceği sayı ve imkanlarla bölgede görev alacaklarını ifade etti. 
     Irak'a olası bir operasyonda tahmini olarak 80-100 bin mültecinin karşılanmasının gerekebileceğine işaret eden Gönen, ''Bu kadar kişiye hizmet verecek hazırlığımız var. Bu imkanlar kapasitemizin sadece yüzde 40'ıdır'' diye konuştu. 
     Oluşturulacak tampon bölgede kurulacak çadır kentler için paket programlar hazırladıklarını ifade eden Gönen, bölgede gelecek mülteci sayısına göre 5-10 bin kişilik çadır kentlerin oluşturulmasını planladıklarını bildirdi. 
     
     BİR AYDA 50 MİLYON DOLAR 
     Bölgeye gönderilecek çadırların kış ve yaz şartlarında kullanılabilecek 4 mevsimlik çadırlar olacağını söyleyen Gönen, ayrıca bölgede battaniye, yiyecek, aydınlatma, ısıtma ve sağlık hizmeti gibi hizmetleri bütün olarak sunacaklarını dile getirdi. Gönen, ''Kızılay, tüm bu hizmetleri verdiği takdirde bir aylık maliyeti asgari olarak 50 milyon dolar olacaktır. Bu rakam, gelen mülteci sayısına göre artar'' dedi. 
     Kızılay'a kaynak sağlanması için yarın BM temsilcileri ile bir toplantı yapacaklarını bildiren Gönen, toplantıda, BM'nin Kızılay'a yapacağı yardımın miktarının belirleneceğini kaydetti. 
     Kızılay'ın şu anda normal çalışma düzeninde olduğunu belirten Gönen, yalnızca çadır sayısını artırmak için dün itibarıyla çadır üretim merkezindeki çalışmaları 2 vardiyaya çıkardıklarını bildirdi. 
     Gazetecilerin sorularını da yanıtlayan Gönen, bir soru üzerine, Kızılay'ın Körfez Savaşı sırasında kullandığı gaz maskelerinin miadının dolduğunu bu nedenle maskelerin imha edildiğini söyledi. 
     Sivil Savunma Genel Müdürlüğü'nün kimyasal silahlara ilişkin çalışmaları bulunduğunu anlatan Gönen, ismini açıklamadığı bir ülkenin Kızılay'a gaz maskesi göndereceği sözünü verdiğini belirterek, gelen bu maskelerin bölgede hizmet verecek personelin kullanacağını kaydetti. 
     
     SAĞLIK BAKANLIĞI ÖNLEM ALIYOR 
     Kimyasal silahlara karşı çiçek aşısı veya serum gibi hazırlıklarının bulunup bulunmadığının sorulması üzerine de Kızılay Genel Başkanı Ertan Gönen, bu konuda Sağlık Bakanlığı'nın önlem aldığını bildirdi. 
     Bir başka soru üzerine de Gönen, kurulacak çadır kentlerin hudut ötesinde bir tampon bölgede oluşturulmasının kendileri için daha uygun olacağını ifade ederek, ''Orada alt yapı hazır. Bizim için daha kolay. Ama başka türlü olursa oraya tuvalet, banyo, elektrik götüreceksiniz. Yerleşim bölgeleri dışına çıkmak hem güvenlik açısından hem alt yapı açısından daha zor'' dedi. 
     Çadır kentlerin oluşturulacak tampon bölgede ilgili valilikler veya Genelkurmay Başkanlığı tarafından kendilerini gösterilen yerlerde kurulacağını anlatan Gönen, bu bölgede 600'den fazla Kızılay personelinin hizmet vereceğini, bu personelden 450'sinin kendi, 250-300'ünün ise yerel personelden oluşacağını ifade etti. 
     Kızılay Genel Başkanı Gönen, ''Bizim tek ihtiyacımız vereceğimiz bu hizmetlerin maddi olarak değerlendirilmesi bize yapılacak yardımların vereceğimiz hizmetten önce bize ulaşması daha iyi olur'' dedi. 
     Gönen, bir başka soruyu yanıtlarken de sivil toplum kuruluşlarının olası savaş durumunda yapacakları yardımların Kızılay'da toplanmasının kararlaştırıldığını da sözlerine ekledi. 
     





</TEXT>
</DOC>
