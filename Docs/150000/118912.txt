<DOC>
<DOCNO> 118912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/14/son/sontur02.html </URL>
<DATE> 2002/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ayakta doğum yapan annenin bebeği öldü.. 
</HEADLINE>
<TEXT>

     Fethiye Devlet Hastanesi'nde doğumhaneye yürüyerek götürülürken ayakta doğum yapan gen annenin, başının üstüne düşen bebeği öldü. 
     Alınan bilgiye göre, Fethiye Devlet Hastanesi Arif Kaşlı Çocuk ve Kadın Hastalıkları Kliniği'ne doğum yapmak üzere gelen Durkadın Akcabel, eşi Aydın Akcabel ve refakatçi olarak gelen yenge Elvan Kuşçu, kliniğe alındılar. İlk müdahaleyi yapan ebeler Sevgi Ayhan ve İsmihan Birol, nöbetçi doktor Mustafa Erdenabaş'ı çağırarak doğum hazırlıklarına başladı. Ancak Dr. Erdanabaş, doğum için daha erken olduğunu, 4 saatten önce doğum olmayacağını söyleyerek, anne adayını bekleme odasına gönderdi. 
     
     AYAKTA DOĞUM 

     Burada ağrıları artan anne, çevreyi rahatsız ettiği gerekçesiyle görevliler tarafından ayrı bir odaya alındı. Burada da bir süre bekleyen refakatçisi Elvan Kuşçu, doğum belirtileri üzerine görevlileri çağırdı. 
     Ebe tarafından doğum odasına yürüyerek götürülmeye çalışılan anne adayı, ayakta doğum yapınca bebek başının üzerine betona düştü. Yaklaşık 22 saat yaşayan, kafasında ve bacaklarında morluklar bulunan bebek kurtarılamadı. 
     
     ''HEMŞİRELER, YÜRÜRKEN NEFES ALMAMAMI SÖYLÜYORLARDI'' 

     Yeşil kartlı olduklarını, bu yüzden de Devlet Hastanesi'ne gittiklerini belirten anne Durkadın Akcabel, yaşadıklarını şöyle anlattı 
     ''Hemşireler kollarıma girerek beni hızlı bir şekilde yürüterek götürmeye çalışıyorlardı. Yürürken nefes almamamı söylüyorlardı. Bir an dayanamayarak kendimi bıraktım. Yengemin koluna ve kapıya uzandığımı hatırlıyorum. Bir anda çocuğu yerde betonun üzerinde gördüm. Sevgi ebe Allah senin cezanı versin. Bir yaşıma daha girdim diyerek yerdeki bebeği aldı ve koşturarak doğum odasına götürdü. Daha sonrasını hatırlamıyorum.'' Görevliler hakkında suç duyurusunda bulunduklarını belirten Akcabel, bunun hesabını vermeleri gerektiğini söyledi. 
     
     ''HER GÜN MEZAR BAŞINDAYIZ'' 

     Fethiye'nin Taşyaka Mahallesi'nde oturan genç çift, ilk bebeklerini kucaklarına almaya hazırlanırken, yaşadıkları korkunç olayın şokunu atlamadıklarını söyledi. Akcabel çifti, her gün bebeklerinin mezarının başına giderek gözyaşı döktüklerini belirtti. 
     Anne adayı Akcabel, erkek bebeğe Ramazan ismini vermeye hazırlandıklarını, ancak kucaklarına alamadan kaybettiklerini belirterek, hastanedeki ilgisizliğin, yeşil kartlı olmalarından kaynaklandığını iddia etti. 
     Baba Aydın Akcabel ise ''Sevemediğim çocuğumun acısını mezarı başında atmaya çalışıyorum. Onlar doktor, insanları tedavi etmek için orada görev yapıyorlar. Ama bize tersi oldu. Bizim bebeğimiz ihmal yüzünden öldü. Ve bebeğim öldükten sonra ne bir polise, ne de diğer bir resmi kurumlara bildirmediler. Bize Bebeğiniz öldü diyerek elimize verdiler. Ben şimdi bebeğimin otopsi raporunu istiyorum. Onun için de Cumhuriyet Savcılığı'na bildirdim.'' 
     
     HASTANE NE DİYOR 

     Fethiye Devlet Hastanesi Başhekimi Ramazan Üyük de olayın ardından gerekli yerlere başvurduklarını, halen soruşturmanın sürdürüldüğünü belirterek, sonuçlanmadan açıklama yapamayacaklarını bildirdi. Üyük, gerekenin yapılacağını, eğer suçlu varsa cezasını çekeceğini söyledi. 
     Olayın ardından Dr. Mustafa Erdenabaş, Dr. Salih Zeybek, ebeler Sevgi Ayhan, İsmihan Birol ve Arife Keskin ifade verdiler. Doktorlar ve ebeler açıklama yapamayacaklarını söylediler. 
     





</TEXT>
</DOC>
