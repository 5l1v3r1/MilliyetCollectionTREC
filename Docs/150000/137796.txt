<DOC>
<DOCNO> 137796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/19/son/sontur24.html </URL>
<DATE> 2003/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da kar sürecek... Polis, trafik kazalarına yetişemiyor 
</HEADLINE>
<TEXT>

     İstanbul'da etkili olan olumsuz hava koşulları ve kar yağışı nedeniyle büyük bölümü maddi hasarlı 300'ün üzerinde trafik kazası meydana geldi. 
     Sabah erken saatlerden itibaren etkili olan kar yağışı, kentin özellikle merkeze uzak bölgelerinde ulaşıma olumsuz yansıdı. 
     Silivri, Beylikdüzü, Avcılar, Küçükçekmece ve İkitelli gibi birçok bölgede sürücüler zor anlar yaşarken, trafikte yoğunluk oluştu. 
     Emniyet yetkilileri, kentte normal günlerin yaklaşık 5 katı kaza meydana geldiğini ve saat 14.00'e kadar 300'ün üzerinde trafik kazası bildirildiğini kaydettiler. 
     Bu kazalardan 2'sinin yaralamalı, diğerlerinin de maddi hasarlı olduğu, trafik ekiplerinin ise büyük çaba göstermelerine rağmen kazalara yetişmekte zorluk çektikleri belirtildi. 
     Trafik yetkilileri, vatandaşların gerekli durumlar dışında özel araçlarıyla trafiğe çıkmamaları halinde yoğunluğun ve kazaların azalacağını vurguladılar. 
     Karayolları yetkilileri ise kentte kendi sorumluluk bölgelerinde ulaşıma kapalı yol bulunmadığını belirttiler. 
     Viyadük ve otoyolların gerekli bölümlerinde tuzlama, köprülerde de buzlanmayı önleyici madde uygulaması yapıldığını kaydeden yetkililer, TEM Otoyolu Mahmutbey mevkiinde bir TIR'ın kayması sonucu yaşanan yoğunluğun ise bu aracın çekilmesinin ardından normale döndüğünü ifade ettiler. 
     Meteoroloji yetkilileri ise kentte görülen kar yağışının Cumartesi gününe kadar aralıklı olarak süreceğini açıkladı. Kar nedeniyle İstanbullulara zorunlu olmadıkça trafiğe araçlarıyla çıkmamaları öneriliyor. 
     lia href ".. son sontur18.html" a 
</TEXT>
</DOC>
