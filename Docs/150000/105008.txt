<DOC>
<DOCNO> 105008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/31/son/sontur10.html </URL>
<DATE> 2002/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
İncirlik'te greve doğru... 
</HEADLINE>
<TEXT>

     ABD'li işveren temsilcileri ile sürdürdükleri toplu iş sözleşmesi görüşmelerindeki tıkanma nedeniyle grev sürecine giren Türk Harb-İş Sendikası, işverenden gelen teklif üzerine yeniden masaya oturdu. İşverenin ücret, sosyal haklar ve idari maddelerdeki teklifi referanduma sunuldu. 
     Türk Harb-İş Sendikası Genel Başkan Yardımcısı Enis Sönmez, bin 500'ü İncirlik Hava Üssü'nde olmak üzere Adana, İzmir ve Ankara'daki ABD işyerlerinde çalışan yaklaşık bin 800 işçiyi kapsayan toplu iş sözleşmesi görüşmelerinin her kademesinde işçinin görüşüne başvurmayı ilke edindiklerini söyledi. 
     Toplusözleşme görüşmelerindeki tıkanma nedeniyle aldıkları grev kararını 7 Ağustos 2002 tarihinde başta İncirlik Hava Üssü olmak üzere tüm ABD işyerlerine astıklarını ve eylül ayının ilk haftasında grevi fiilen başlatmaya hazırlandıklarını anlatan Sönmez, şöyle konuştu 
     ''Sendikası ile kenetlenmiş işçilerin kararlı tutumu karşısında ABD'li işveren temsilcileri sendikamıza görüşme talebi getirdi. Başından beri uzlaşmacı tutumumuz nedeniyle bu talebi kabul ederek toplu sözleşme masasına yeniden oturduk. İşveren ücret, sosyal haklar ve idari maddeler konusunda yeni teklifler sundu.'' 
     
     ANKET FORMLARI İŞÇİLERE GÖNDERİLDİ 
     Sönmez, toplusözleşmenin bir hak kavgası olduğunu, sendika olarak da işçi ile diyaloğu hiçbir zaman koparmadıklarını belirterek, ''Bu nedenle, işverenin tüm teklifini referandumla işçiye sunduk. Yaklaşık bin 800 işçimizin tamamının görüşüne başvuruyoruz'' dedi. 
     İşverenin önerilerini içeren anket formlarını şubeler aracılığıyla işçilere ulaştırdıklarını ve formlara tüm işçilerin ''onaylıyorum'' ya da ''onaylamıyorum'' şeklinde imza atmalarını istediklerini bildiren Sönmez, ''Referandum sonuçları tespit edildikten sonra muhtemelen önümüzdeki hafta sonunda yeniden işveren temsilcileriyle bir araya geleceğiz'' dedi. 
     
     İŞVERENİN ÖNERİLERİ 
     Sönmez, 1 Nisan 2002 tarihinden geçerli olacak 2 yıl süreli toplu iş sözleşmesinde işveren temsilcilerinin toplam bin 600 dolar refah payı vermeyi kabul ettiğini, ayrıca her 6 ayda bir enflasyon farkının ücretlere yansıtılacağını bildirdi. 
     Sosyal haklarda ise bir sözleşme yılı içinde yüzde 65.11 artış önerildiğini kaydeden Sönmez, idari maddelerde de işçi lehine değişiklikler yapıldığını söyledi. Sönmez, işçilerin her yıl için 5 gün olan idari izinlerinin 7 güne çıkarıldığını belirterek, şu bilgiyi verdi 
     ''İdari iznini kullanmayan işçilere bu sözleşme ile ilk kez bu izinlerinin bedelinin ödenmesi sağlandı. Bu da 3 günlük idari izin için işçi maaşlarında 100 milyon lira ile 300 milyon lira arasında değişen ücrete tekabül ediyor.'' Sönmez, toplusözleşme görüşmelerinde iş güvenliğini de ön planda tuttuklarına dikkati çekerek, hiç kimseye zarar gelmemesi için büyük özen gösterdiklerini ve kazanılmış haklardan taviz vermediklerini sözlerine ekledi. 
     





</TEXT>
</DOC>
