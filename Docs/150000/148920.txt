<DOC>
<DOCNO> 148920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/10/son/sontur07.html </URL>
<DATE> 2003/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Avcılar'da trafik kazası 4 ölü, 4 yaralı... 
</HEADLINE>
<TEXT>

     Avcılar'da meydana gelen trafik kazasında ilk belirlemelere göre 4 kişi öldü, 4 kişi yaralandı. 
     Avcılar'dan Küçükçekmece istikametine gelen ve Gimsa Vida Sanayii işçilerini taşıyan Adnan Önal'ın kullandığı 34 ZG 4930 plakalı servis minibüsünün, Avcılar İGDAŞ önünde kontrolden çıkarak takla atması sonucu, Şevket Kurt, Ömer Şimşek, Recep Demir ve Kemal Korkmaz hayatını kaybetti. 
     Adnan Önal 21 , Veli Gönül 21 , Tamer Demirel 22 ve İlyas Silan 25 ise yaralı olarak hastanelere kaldırıldı. 
     Hayati tehlikeleri bulunmadığı belirtilen yaralılardan Önal, polise verdiği ilk ifadede, başka bir otomobilin sıkıştırması sonucu direksiyon hakimiyetini kaybettiğini söyledi. 
     Bu arada, aşırı hızla Dolmabahçe yönüne seyir halinde olan Oktay Koçak yönetimindeki 34 KS 044 plakalı otomobil, Beşiktaş Barbaros Bulvarı'ndaki trafik ışıklarında kontrolden çıkarak takla attı. Bir süre sürüklenen otomobil, yol ortasına yayaların geçmesini engellemek amacıyla konulan demirlere çarparak durdu. 
     Kazada, sürücü Koçak camdan yola fırlarken, otomobilde bulunan arkadaşı Uğur İlerler'in karnına demirlerden biri saplandı. 
     İtfaiye ve sağlık ekiplerinin yaklaşık 1 saat süren çalışmasıyla kurtarılan İlerler, sürücü Koçak ile birlikte Taksim Eğitim ve Araştırma Hastanesi'ne kaldırıldı. 
     





</TEXT>
</DOC>
