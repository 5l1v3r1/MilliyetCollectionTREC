<DOC>
<DOCNO> 114006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/20/spor/bbas.html </URL>
<DATE> 2002/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
FENER GÜRLEDİ 68-77 
</HEADLINE>
<TEXT>

Sarı - Lacivertliler, Türk Telekom’u Ankara’da yenmeyi başardı, ligdeki ilk galibiyetini aldı. Büyük çekişmeye sahne olan maçta 20 sayı atan Davenport sonucu belirleyen isim oldu 
     FENERBAHÇE, ligin iddialı takımı Türk Telekom’u deplasmanda üstün bir oyundan sonra mağlup etmeyi başardı. İlk iki haftada galibiyet yüzü göremeyen Sarı - Lacivertliler bu galibiyetle kendine geldi. İlk periyodu 16 - 15 Türk Telekom’un üstünlüğünde geçilen maçta, Fenerbahçe, ikinci periyottan itibaren oyuna ağırlığını koydu. 
     HÜCUMDA ve savunmada hareketli bir oyun tarzı sergileyen Sarı-Lacivertliler, Davenport, Dickel, Halton ve Erdal’ın basketleriyle etkili oldu. Karşılaşmanın son dakikalarında farkı 3 sayıya kadar indiren Türk Telekom, hücumda fazla top kaybedince rakibini yakalama şansını kaybetti ve Fenerbahçe kolay sayılarla sahadan 77 - 68 galip ayrıldı. 
     
Bayanlar kükredi 56-69      SARI - Lacivertli bayanlar, son yıllarda büyük üstünlük kurduğu ezeli rakibi Galatasaray’a 2002 - 2003 sezonunun ilk derbisinde de şans tanımadı, farklı galibiyetle erkek takımının rövanşını aldı. İlk iki periyodu başa baş geçen maçın ikinci yarısında kontrolü ele geçiren Fenerbahçe, Sariye ve Esmeral’ın skorer oyunuyla sonuca gitti. 
     
Aslan son nefeste 80-79Sarı - Kırmızılı ekip, Tekelspor karşısında sıkıntılı anlar yaşadı, galibiyete son saniyelerde Muratcan ile ulaştı 
     GEÇTİĞİMİZ hafta Fenerbahçe’yi farklı yenen Galatasaray, Tekelspor karşısında ecel terleri döktü, son saniyelerde güldü. Büyük bir çekişmeye sahne olan karşılaşmanın ilk yarısı 41 - 40 Tekel’in lehine kapandı. Karşılıklı basketlerle geçen üçüncü periyodu 60 - 56 önde geçen Sarı - Kırmızılılar, bitime 24 saniye kala Muratcan’ın üç sayılık atışıyla galibiyete ulaştı. 
     
Daçka’ya kolay lokma 62-84      DARÜŞŞAFAKA, yabancısız oynayan Büyük Kolej önünde zorlanmadı. Oyunun kontrolünü ilk dakikalardan itibaren ele alan konuk takım, tempoyu istediği gibi ayarladı, Ömer Kahyaoğlu ve Ufuk’un basketleriyle etkili oldu. Bu arada Kolej de Darüşşafakalı Earl için itirazda bulundu, disiplin talimatının 24. maddesinin işletilmesi talep edildi. 
     
Ülkerspor tutulmuyor 68-75      AVRUPA Ligi’nde deplasmanda Olympiakos’u devirerek moral bulan Ülkerspor, ligde de Karşıyaka engelini İzmir’de geçti, yoluna devam etti. Turuncu - Yeşilli ekip, güçlü ekibi karşısında Booker ve Harun’un sayılarıyla sonuca giderken, Karşıyaka’da 41 sayı atan Jefforson’un gayretleri galibiyete yetmedi. Bu arada 35. dakikada skorda eşitlik varken hakem İsmail Özgün’ün Thornton’a çaldığı teknik faulle salonda büyük bir gerilim yaşandı. 
     
Efes Pilsen ter attı 96-60      LACİVERT - Beyazlılar, ligin üçüncü haftasında İzmir temsilcisi Göztepe’yi açık farkla yenerken zorlanmadı, ikinci galibiyetine ulaştı. Adeta antrenman havasında geçen maçta Efes’te Brown, Granger ve Kerem en skorer isimler olurken, Göztepe’de ise tecrübeli guard Bora, tek başına direnmeye çalıştı. Bu arada, Tekel maçı sonrası salondan çıkan Galatasaraylı taraftarlar, Göztepe’nin otobüsünü taşlayarak, camlarını kırdı. 
     
Efes imza dağıtacak      BASKETBOLDA Avrupa Ligi A Grubu’nda zirveye oynayan Efes Pilsen, bugün Akmerkez’de imza dağıtacak. Lacivert-Beyazlılar, spor malzemeleri firması FILA’nın Akmerkez’de açacağı yeni mağazasının açılışına katılacak. FILA ürünlerinin yer aldığı mağazanın açılış töreni saat 17.00’de yapılacak. 
     
Beşiktaş, ABD’li Robert ile anlaştı      BASKETBOL Ligi’nde uzun bir zamandır kadrosunda yabancı oyuncu bulundurmayan Beşiktaş, ABD’li Rolan Roberts ile anlaştı. Southern Illinois Üniversitesi’nden mezun olan 24 yaşında ve 2 metre boyundaki Roberts geçen sezon NCAA’de 36 maçta 2.4 blok, 7 ribaunt ve 15 sayı ortalamasıyla oynadı. Hafta başında gelecek ABD’li oyuncunun İTÜ maçında forma giyebileceği açıklandı. 
     
     
     
     



 SPOR 
































</TEXT>
</DOC>
