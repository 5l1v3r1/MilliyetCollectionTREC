<DOC>
<DOCNO> 147909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/06/son/soneko08.html </URL>
<DATE> 2003/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İGEME, Türk firmalarını Pekin olimpiyatları konusunda uyardı 
</HEADLINE>
<TEXT>

     ''2008 Olimpiyat Oyunları''na ev sahipliği yapacak olan Çin'in başkenti Pekin'deki yapı ve diğer projelerin ihalelerinin bu yıl sonunda yapılacağı belirtilerek, Türk firmalarının hazırlıklı olması gerektiği bildirildi. 
     İhracatı Geliştirme Etüd Merkezi'nden İGEME edinilen bilgiye göre, 2008 Olimpiyat Oyunları hazırlıkları çerçevesinde 23-27 Mayıs 2003 tarihleri arasında ''6. Çin Pekin Teknoloji Fuarı'' CHITEC ve 26-27 Mayıs tarihleri arasında da olimpik ürünlerin pazarlanmasına dönük ticaret ve tanıtım konferansları düzenlenecek. 
     İGEME yetkilileri, Olimpiyat Oyunları nedeniyle açılacak olan yapı ve diğer projelere yabancı firmaların büyük ilgi duyduklarını ve fuar kapsamındaki tüm ticari görüşmelerin yapılmasına olanak sağlayacak konferansın da bu nedenle düzenlendiğini bildirdiler. 
     Yetkililer, Olimpiyat Oyunları için hazırlanan projelere birçok ülkeden firmaların büyük ilgili göstereceğinin ve yoğun bir rekabet yaşanacağının beklendiğini, bu nedenle Türk firmalarının hazırlıklı olması gerektiğini de vurguladılar. 
     Ayrıca, büyük ölçekli ihaleleri yakından takip etmek açısından, zaman geçirmeden internet portallarına abone olunması, müteahhitler ve yapı malzemeleri ihraç eden, özellikle mermer üreticisi firmaların konuya özel önem göstermelerinin iki ülke işbirliğine önemli katkı sağlayacağını ifade ettiler. 
     Diğer taraftan yetkililer, Türkiye ile Çin Halk Cumhuriyeti arasındaki siyasi ve ticari ilişkilerde sergilenen olumlu hava nedeniyle ilgili Türk firmalarının etkin katılımının sağlanmasında yarar görüldüğünü kaydettiler. 
     Söz konusu projelere ve aktivitelerle ilgilenen firmalar, ''www.sinoprojects.com'', ''www.chinabidding.com'' ve ''www.hightechbj.com'' internet adreslerinden ayrıntılı bilgi elde edebilecekler. 
     





</TEXT>
</DOC>
