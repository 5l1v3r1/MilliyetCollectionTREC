<DOC>
<DOCNO> 127293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/27/son/sonspo28.html </URL>
<DATE> 2002/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Samsunspor'da transfer çalışmaları... 
</HEADLINE>
<TEXT>

     Samsunspor Kulübü Basın Sözcüsü Tahsin Kosif, ikinci yarıda daha güçlü bir Samsunspor yaratmak için çalıştıklarını belirterek, ''İçeride ve dışarıda futbolcu arayışları devam ediyor'' dedi. 
     Tahsin Kosif, yaptığı açıklamada, ligin ilk yarısında yaşanan olumsuzluklar nedeniyle devreyi istedikleri bir yerde kapatamadıklarını ve ikinci yarıda daha güçlü bir ekip oluşturabilmek için çalıştıklarını söyledi. 
     ''İçeride ve dışarıda futbolcu arayışları sürüyor'' diyen Kosif, ikinci yarıda iyi bir çıkış yapacaklarına inandıklarını belirterek, şunları kaydetti 
     ''Eski oyuncularımızdan Souza ve Mapeza ile görüşmeler sürüyor. İran'da da birkaç futbolcuyla görüşüyoruz. Ancak bonservis bedelleriyle ilgili bir sorun çıktı, bunu halletmeye çalışıyoruz. Bu futbolcular için kiralama yoluna da başvurabiliriz. Hocamızın Brezilya'da izlediği oyuncular da var. Ayrıca Fenerbahçeli Oktay ile görüşmelerimiz sürüyor. Bu futbolcularla gerekli anlaşma sağlanırsa renklerimize bağlayacağız.'' Takımda eksiklikleri hissedilen özellikle orta alanda oyun kurucu ve ön liberoda mutlaka oyuncu takviyesi yapacaklarını belirten Kosif, ''İstediğimiz transferleri yapıp sakat oyuncularımız da iyileştiği zaman iyi bir takım ortaya çıkacak. Yönetim kurulu, eksikliklerin giderilmesi için çalışıyor. İkinci yarıda istenilen Samsunspor ortaya çıkacak' dedi. 
     Kosif, gerekli hazırlıkların tamamlanmasının ardından takımın Antalya'da kampa gireceğini de sözlerine ekledi. 
     





</TEXT>
</DOC>
