<DOC>
<DOCNO> 133992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/30/siyaset/asiy.html </URL>
<DATE> 2003/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan’ın üslubuna dikkat’ çekecekler 
</HEADLINE>
<TEXT>

AKP liderinin Kıbrıs ve Denktaş’la ilgili değerlendirmeleri MGK’ya getiriliyor. Askerler rahatsızlıklarını hükümet üyelerine iletirken bu üsluba "son verilmesini isteyecekler 
     SERPİL ÇEVİKCAN 

     AKP Genel Başkanı Tayyip Erdoğan’ın KKTC ile ilgili açıklamalarının Cumhurbaşkanı Rauf Denktaş’a yönelik ağır suçlamalara kadar uzanması, devletin zirvesini rahatsız etti. Bu rahatsızlığın yarın gerçekleştirilecek kritik Milli Güvenlik Kurulu MGK toplantısında dile getirilmesi bekleniyor. Erdoğan’ın açıklamalarının devletin zirvesinde yarattığı rahatsızlığın bir ifadesi olarak Kara Kuvvetleri Komutanı Orgeneral Aytaç Yalman’ın KKTC’yi ziyareti ve Denktaş’la görüşmesi sırasında verdiği mesajın MGK toplantısına taşınması da kulise düşen bilgiler arasında. 
     
     Resmi sıfatı yok 
     Ankara kulislerine yansıyan bilgilere göre, Erdoğan’ın resmi bir sıfat taşımadığı halde, Kıbrıs ve Denktaş konusunda sürekli aleyhte beyanlarda bulunmasının Türkiye’yi ve KKTC’yi zor duruma düşürdüğü saptaması ve buna son verilmesi isteği, MGK toplantısında hükümet tarafına iletilecek. 
     Kıbrıs ve Annan Planı’nın ele alındığı daha önceki toplantılar sonrasında Denktaş’a destek verilmesi konusunun MGK bildirilerine yansıtıldığı da anımsatılarak, "Başbakan Gül’ün bu kararlara uygun söyleme özen gösterdiği halde Erdoğan’ın tam aksi bir söylem içinde bulunduğuna" dikkat çekilmesi gündemde. Resmi sıfat ve sorumluluk taşımayanların Türkiye ve KKTC’yi zor durumda bırakan açıklamalardan kaçınmaları isteminin de MGK’da ifade edilmesi bekleniyor. Kıbrıs konusunun ulusal bir sorun olduğu, "Milli Siyaset Belgesi"nde de önemli bir yer tuttuğu, bu belgede belirlenen politika ve stratejide değişiklik olmadığı da anımsatılacak konular arasında sayılıyor. 
     Erdoğan’ın çıkışları nedeniyle Denktaş’ın müzakere masasına çok güçsüz oturmasına neden olunduğu, bu tutumun Türkiye ve KKTC’ye değil, Rum tarafına yarar sağladığının da altı çizilerek belirtilmesi bekleniyor. 
     Erdoğan’ın, somut öneriler ve gerekçeler ortaya koymadan, her fırsatta genel ifadelerle Denktaş’ı suçlamasından Cumhurbaşkanı Ahmet Necdet Sezer’in de rahatsızlık duyduğu Ankara kulislerine yansımış durumda. Sezer’in, Kıbrıs gibi ulusal bir konuda, Erdoğan’ın hükümeti aşan ve MGK kararlarıyla çelişen açıklamalarda bulunmasının yanlış olduğunu düşündüğü kaydediliyor. Cumhurbaşkanı’nın, bu durumun Denktaş’ın elini zayıflattığı görüşünü taşıdığı belirtiliyor. 
     MGK toplantısının diğer önemli gündem maddesini Irak konusu oluşturacak. Son gelişmelerin ve silah denetçilerinin raporunun ele alınmasının beklendiği toplantıda, hükümetin ve Meclis’in karar oluşturması gereği üzerinde durulacağı belirtiliyor. 
     



 SİYASET 















</TEXT>
</DOC>
