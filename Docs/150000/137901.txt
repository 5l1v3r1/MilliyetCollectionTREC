<DOC>
<DOCNO> 137901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/20/yazar/zbirand.html </URL>
<DATE> 2003/02/20/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
BM ile oynarsak, karşımıza Kıbrıs çıkar 
</HEADLINE>
<TEXT>

     Sayın Sezer, hukuk konusunda öylesine duyarlı ki, Uluslararası gerçekleri sanki hiç dikkate almıyormuş gibi konuşuyor. 
     Cumhurbaşkanımızın bu yaklaşımı, Gül hükümetini de belirli ölçüde etkiliyor. AKP'li grubun bir bölümü de, Irak operasyonunu önleyebilmek için BM kararını benimsemiş durumda. 
     Türkiye birden bire, Uluslararası düzen, uluslararası hukuk konusunda müthiş duyarlı davranır oldu. 
     CHP lideri Deniz Baykal da grup konuşmasında, Irak ile ilgili tepkilere dikkat çekip, "Bütün dünya bir işe haksız diyorsa, o iş haksızdır" dedi. 
     Aslında bu iki yaklaşımında haklı ve doğru yönleri var. 
     Uluslararası hukuk son derece önemli. Uluslararası hukuk olmazsa, dünya birbirine girer. Aynı şekilde, kamuoyları ve başka ülkelerin "haksız" gördükleri birşeyin haksız sayılması da, moral açıdan doğrudur. 
     Ancak, işin bir de politik yönü vardır. 
     Eğer siz bir konuya çok fazla ağırlık verirseniz, belirli kurum ve kavramları abartılı şekilde ön plana çıkarırsanız, birgün kendi kazdığınız kuyuya kendiniz de düşebilirsiniz. 
     Örneğin, birgün ABD veya bir grup ülke karşınıza çıkıp "Madem ki, BM Güvenlik Konseyi kararları bu kadar tabudur. Bu kararların dışına çıkılmaması gerekir... Veya madem ki dünya'nın haksız gördüğü iş haksızdır, diyorsunuz. O zaman sizde, Kıbrıs konusunda, BM Güvenlik Konseyi kararlarına uyun ve dünya kamuoyunun sesini dinleyin" deyiverirlerse ne yaparsınız 
     Uluslararası ilişkilerde, Hukuk-Politika ve Kamuoyu gibi unsurları birbirine çok karıştırmamakta, herbirini bayrak yapmamakta yarar vardır. Ülkeleri yönetenler, ilerde karşılarına çıkabilecek tuzakları iyi hesap edip konuşmalılardır. 
     Uluslararası ilişkilerde çifte standart çok kullanılır. Ancak açığı olanlar biraz daha dikkatli kullanmalılardır. Bizden hatırlatması. 
     
     
     
ABD HALKI BÜYÜK KORKU YAŞIYOR...      Bir hafta süreyle Washington- New York arasında gidip geldim. Yıllardır da Amerikanın nabzını tutarım, son aylarda hiç bu defaki kadar gerilimli bir toplum ile karşılaşmadım. 
     İnsanlar diken üstünde oturuyorlar. Televizyonlarda sürekli uyarılar yayınlanıyor. Yönetim hergün evlerin nasıl korunması, ailelerin nasıl hazırlıklı olması gerektiği ile ilgili açıklamalar yapıyor. 
     Büyük korku yaşanıyor. 
     ABD Irak'ı vuracak, Usame Bin Ladin'in direktifi üzerine, El Kaida, ABD'yi kimyasal bombardımana tutacak. 
     Yer gök polis ve asker gözetiminde. Güvenlik örgütleri Washington ve New York'ta olağanüstü önlemler almış durumda. Heryerde silah, tank var. Havada helikopterler kuşkulu hareketleri izliyor. 
     İstihbarat örgütleri de halkı korkutuyorlar. Bunu maksatlı yaptıklarına, ilerde önlem aldırmadıkları eleştirisine uğramamak için abarttıklarına inananlarda var. 
     Aman, kapı ve pencerelerinizi sıkı sıkıya kapatın, hava girmesin. Aileler, evin en korumalı odasını seçmeli ve stok yapmalılar... Ve daha neler neler. 
     Resmi yetkililer, istihbarat örgütleri bunları yayarsa, siz ne yaparsınız 
     Amerikan halkı, belki de biraz abartarak, aynını yapıyor. 
     Piyasada yapışkan bant kalmadı. Kapılar, pencereler sıkı sıkıya bantlanıyor. Bazıları, hızlarını alamayıp evlerini naylon ile kapatıyorlar... En çok odun sobası satılıyor. Elektirikler söneceği, ısınmanın kesileceği hesaplanıyor ve tek yol olarak odun sobası bulunuyor... Evlerde özel odalar-sığınaklar hazırlanıyor. Su ve kuru yiyecekler depolanıyor... Mahallelerde, okullarda çocuklar için özel toplantılar yapılıyor ve kimyasal savaşa karşı nasıl korunacakları öğretiliyor... Neredeyse herkesin bir gaz maskesi edinmesi isteniyor... Tam bir şaşkınlık ve gerginlik yaşanıyor. 
     Bir örnek vereyim. 
     New York'ta bir bistro'da yemek yiyiyorduk. Sokakta bir kamyonun egzostunun arka arkaya patlamasıyla birlikte, restoran karıştı. Sokakta insanlar kaçıştı. Yere yatanlar, dükkanların içine dalıp kendilerini korumak isteyenler... Bu olay toplumdaki gerilimi göstermeye yetiyor. 
     Durum o kadar kontrolden çıktı ki, sonunda ülkenin iç güvenliğinden sorumlu yetkililer "dikkatli olun, dedikse bu kadar demedik" diye açıklama yapmak zorunda kaldılar. Ancak, insanları yatıştırmak imkansız. Bu durum, savaşın sonuna kadar da sürecek gibi görünüyor. 
     
     BUSH, MUTLAKA VURACAK... 
     Bu arada kimsenin şüphesi yok. Bush yönetimi, Fransa ve Almanya ne kadar itiraz ederse etsin, Türkiye katılsın veya katılmasın Saddam'ı devirmekte kararlı. Ancak, günler geçtikçe, harekat'ın başlaması uzadıkça işler zorlaşıyor. Muhalefet giderek artıyor. Sadece Avrupa'da değil, Amerika'da da savaş aleyhtarları seslerini yükseltiyorlar. 
     Bu bekleyiş sürerse, Bush'un işi daha da güçleşecek. Müttefik bulmakta zorlanacak. Bu durum, savaşın çabuk bitmesine yol açabilecek. İşte bundan dolayı Türkiye'nin kararı hergeçen gün biraz daha önem kazanıyor. Washington, Ankara'dan yeşil ışık aldığı an, sorunu kalmayacak. Düğmeye basacak. Aksi halde, Güney Cephe'yi devreye sokmak zorunda kalacak ki, hareket daha da gecikecek. 
     Bush yönetiminin başını işte bu sorunlar ağrıtıyor. 
     
Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com.tr yayınlanmaktadır.      
     
     







ABD ile ihtilaf konuları 


Missouri’nin İstanbul’a gelişinden, Faik Türün Paşa’ya ve Başkan Bush’a kadar... 


Hangi mutabakat 


Askeri mutabakat imzaya kaldı 


Savaşla barış üzerine 


Hırsızlık yapmanın ödülü var mı 


Sonun başı 


Başbakan çıkıp açıklamalı 


Sanayimiz bilime ne zaman katkı yapacak 


Türkiye’nin denemediği rejim kalmadı sonuç .. 


Türkiye "hayır" derse... 


Savaşın soluğu ensemizde artık... 


Faik Türün’le bir görüşme... 


Savaş 21 Mart’ta 


Kendinizi devalüe edip rahata erin 


Paralı evet’in götürüsü, getirisinden çok olacak 


Savaştan önce müteahhitler kapıştı 


</TEXT>
</DOC>
