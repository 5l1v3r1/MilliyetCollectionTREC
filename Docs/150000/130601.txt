<DOC>
<DOCNO> 130601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/13/son/sontur16.html </URL>
<DATE> 2003/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
UÇakta yaşamını yitirenlerden 39'unun kimliği belli değil 
</HEADLINE>
<TEXT>

     Adalet Bakanlığı'na bağlı Adli Tıp Kurumu'nun Başkanı Prof. Dr. Oğuz Polat, Diyarbakır'daki uçak kazasında yandıkları için kimlikleri belirlenemeyen 39 kişiden 18'inin DNA tiplemesinin tamamlandığını bildirdi. 
     Prof. Dr. Polat, yaptığı yazılı açıklamada, 8 Ocak 2003 tarihinde meydana gelen elim uçak kazası sonrasında Diyarbakır Cumhuriyet Başsavcılığı'nca yürütülen incelemeler sonucunda kimlikleri belirlenemeyen ve bu nedenle DNA incelemesi istenen 39 kişinin oldukça kötü durumdaki diş, kemik ve yumuşak dokularından oluşan vücut parçalarının, 10 Ocak Cuma akşamı Adli Tıp Kurumu Biyoloji İhtisas Dairesi'ne ulaştırıldığını belirtti. 
     Adli Tıp Kurumu'nun Biyoloji İhtisas Dairesi uzmanlarından oluşturulan ekibin bu tarihten itibaren, gönderilen vücut parçaları üzerinde gerekli işlemleri yapmaya başladığını ifade eden Prof. Dr. Polat, ''Cumartesi ve Pazar günleri de aralıksız sürdürülen çalışmalar neticesinde, bugün saat 12.00 itibariyle 39 kişiye ait örneklerden 18 kişiye ait örneğin DNA tiplemesi tamamlanmış olup, geriye kalan 21 örnek üzerindeki analiz çalışmaları devam etmektedir'' dedi. 
     Prof. Dr. Polat, kazada yaşamını yitiren ve kimlikleri tespit edilemeyen bu kişilerin kimliklerinin belirlenebilmesi için yapılması gerekenleri şöyle sıraladı 
     ''Ölenlerin halen hayattaysalar öz biyolojik anne ve babalarının ikisinin birlikte bizzat Adli Tıp Kurumu Biyoloji İhtisas Dairesi'ne kan vermek üzere başvurmaları, bu husus temin edilemiyorsa ölenler evli ve çocukluysalar eş ve çocuklarının birlikte, bu husus da temin edilemiyorsa ölenlerin ebeveynlerinden sadece birisi hayattaysa hayatta olan ebeveynin veya ölenlerin sağ olan çocuklarının bizzat Adli Tıp Kurumu Biyoloji İhtisas Dairesi'ne kan vermek üzere başvurmaları, bu sayılan hususlardan hiçbiri yerine getirilemiyorsa kazada ölenlerin yukarıda sayılan yakınlarından ölmüş olanlardan feth-i kabir yapılmak suretiyle elde edilecek kemiklerin bizzat Biyoloji İhtisas Dairesi ile Tel 0212 585 06 60 - 0212 587 70 00 irtibat kurularak usulüne uygun olarak alınıp gönderilmesi gerekmektedir. 
     Ayrıca kimliği belirlenemeyen cesetlerin yakınlarının, ölenlere ait ölüm öncesi panoramik radyografileri ve intraoral röntgenleri ile yapılmış olan tüm dolgu, protez ve benzeri restorasyonları gösterir tıbbi kayıtlarını, tedavi eden diş hekimi veya sağlık kuruluşundan temin ederek kurumumuza getirmeleri gerekmektedir.'' 
     





</TEXT>
</DOC>
