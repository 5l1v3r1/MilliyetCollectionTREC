<DOC>
<DOCNO> 131497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/17/son/sonspo04.html </URL>
<DATE> 2003/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan'dan futbol... 
</HEADLINE>
<TEXT>

     Yunanistan 1. Futbol Ligi takımlarından AEK Atina'nın yıldız futbolcularından Demis Nikolaidis'i ''ölümle tehdit ettiği'' öne sürülen Kulüp Başkanı Makis Psomiadis'in, görevinden ayrılmadığı takdirde, takımın ligden çekilmek zorunda kalabileceği bildirildi. 
     Yunanistan Spor Bakanı Yorgos Lianis, ''Başkan Makis Psomiadis'in camiadan ihraç edilmemesi halinde AEK ligden çekilmek zorunda kalacaktır. Futbolda disiplinin sağlanması yolunda göründüğümüzden daha da kararlıyız'' dedi. 
     AEK'li Demis Nikolaidis, çarşamba günü, kulüp yönetimine bir dilekçe yollayarak, Kulüp Başkanı Makis Psomiadis tarafından ''Ölümle tehdit edildiği'' gerekçesiyle gerek idmanlarda, gerekse takım kadrosunda yer almayacağını iletmişti. 
     Nikolaidis, polise yaptığı başvuruda, geçen salı akşamı evini 8 koruması ile birlikte ''davetsiz'' olarak ziyaret eden Psomiadis'in, ''kendisine çeki düzen vermediği takdirde, 2 bacağını da kıracağı'' tehdidinde bulunduğunu ve bu tehdidin ardından yaşamından endişe ettiğini belirtti. 
     





</TEXT>
</DOC>
