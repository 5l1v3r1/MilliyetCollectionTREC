<DOC>
<DOCNO> 101888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/14/son/sontur05.html </URL>
<DATE> 2002/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Tantan'dan ittifak resti... 
</HEADLINE>
<TEXT>

     İçişleri eski Bakanı Saadettin Tantan, çalışmalarına kısa bir ara verdiği Yurt Partisi'ne, ittifak girişimlerinden sonuç alamaması nedeniyle "örgütlenin" talimatı verdi. 
     Tantan, Ankara'da, ANAP Isparta Milletvekili Erkan Mumcu ve Ankara Büyükşehir Belediye Başkanı Melih Gökçek ile gerçekleştirdiği yeni siyasi arayışları çerçevesindeki çalışmalarını sonlandırıp İstanbul'a döndü. Tantan'ın döner dönmez ilk işi 2002 yılı Mart ayında kurdurduğu ancak, kamuoyundan sakladığı Yurt Partisi'ne "örgütlenin" talimatı vermek oldu. Tantan'ın talimatına, ittifak görüşmelerinden istenilen sonucun alamamasının neden olduğu kaydedildi. 
     
     25 AĞUSTOS'TA RESMEN GENEL BAŞKAN 
     Tantan'ın talimatı üzerine YP yöneticileri de harekete geçerek Yüksek Seçim Kurulu'na 25 Ağustos'ta ikinci Genel Kongre yapmak için başvuruda bulundu. Başvurunun YSK tarafından kabul edilmesi üzerine çalışmalarını başlatan YP'nin, 25 Ağustos'ta yapacağı ikinci genel kongrede Saadettin Tantan'ı genel başkanlığa seçmesi bekleniyor. 
     Kongrede, parti tüzüğü ve programında da değişiklikler yapılacak. 
     
     İSİM VE LOGO DEĞİŞEBİLİR 
     Edinilen bilgiye göre, Tantan, partinin isminin "Yurttaş Partisi" olarak değiştirilmesini istedi. Tantan'ın bu isteği üzerine parti hukukçuları, seçime az bir süre kalmasını göz önünde bulundurarak isim değişikliğine gidilip gidilmeyeceği yönünde incelemelere başladı. Partinin, mavi sutun üzerine elele tutuşmuş bir kız ve erkekten oluşan parti logosunun ise değiştirilmesi öngörülüyor. 
     
     MUMCU'YA DAVET 
     Öte yandan, Tantan'ın, görüşme yaptığı çevrelerden sadece ANAP Genel Başkanı ve Başbakan Yardımcısı Mesut Yılmaz ile arasında soğuk rüzgarlar esen Isparta Milletvekili ANAP'lı Erkan Mumcu'yu, YP'ye davet edeceği öğrenildi. Mumcu ile Tantan'ın önümüzdeki günlerde tekrar biraraya gelmesi bekleniyor. 
     





</TEXT>
</DOC>
