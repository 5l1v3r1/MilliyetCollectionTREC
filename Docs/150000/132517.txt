<DOC>
<DOCNO> 132517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/23/ekonomi/eko03.html </URL>
<DATE> 2003/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kriz psikolojisi atlatıldı şirketler büyümek istiyor 
</HEADLINE>
<TEXT>

Şirketler, risk sermayesi konusunda faaliyet gösteren Esas Holding’e artık borcunu kapatmak için değil, işini büyütmek için başvuruyor 
     EYLEM TÜRK 

     Risk sermayesi konusunda faaliyet gösteren Esas Holding’in Yönetim Kurulu Üyesi Emine Kamışlı, Esas Holding’e ortaklık amacıyla başvuran şirketlerin artık borçlarına sermaye bulmak için değil, hedeflerini büyütmek için geldiklerini söyledi. 
     Bu durumun memnuniyet verici olduğunu belirten Kamışlı, "Kriz döneminde bize başvuran şirketlerin arasında borçlu olanların sayısı fazlaydı. Borcumuzu kapatmak için para lazım’ diyorlardı. Artık böyle değil. Şimdi kriz tedbirlerini almış, ayakta kalmış firmalar geliyor, büyüme hedeflerini anlatıyorlar. Böyle hedefler bizi heyecanlandırıyor" dedi. 
     Bu durumun piyasada bir toparlanmayı gösterdiğini söyleyen Kamışlı, "Beş, altı aydır bu toparlanmayı hissediyoruz. Gelen şirketler artık Benim borcum, harcım yok. Ben büyümek istiyorum’ diyor" diye konuştu. 
     
     200’den fazla şirket başvurdu 
     Esas Holding’in ortak olduğu şirket sayısının altıya ulaştığını belirten Kamışlı, "Esas Holding iki yıl önce kuruldu. Bu sürede 200’den fazla şirketi inceledik" diye konuştu. 
     Bundan sonra da ayakları yere basan, vizyonu olan şirketlere ortak olmayı düşündüklerini belirten Kamışlı, "Şu anda sağlık ve teknoloji alanındaki bazı şirketlerle ilgileniyoruz. Bu sene yapacağımız ortaklıklarla, şirket sayımızın 10’u geçeceğini düşünüyoruz" şeklinde konuştu. 
     
Perakendeciliğe soyundu      Perakendeciliğe de soyunan Esas Holding, spor ürünleri ithalat ve satışı konusunda faaliyet gösteren Sporting Güngör şirketine yüzde 30 ortak oldu. Bu yıl yaptıkları ilk anlaşmanın Sporting mağaza zinciriyle yapılan ortaklık anlaşması olduğunu belirten Kamışlı, şöyle dedi "Esas Holding olarak, uzun süredir böyle bir perakende zinciri arıyorduk. Sporting Shop’larda, sporla ilgili her türlü ürünün satışı mevcut. Türkiye nüfusunun yüzde 50’si 35 yaşın altında. Dolayısıyla büyük bir pazar. Artık dünyada da genel trend sağlıklı yaşam yönünde. Örneğin ABD’deki takım elbisenin altında spor ayakkabı konsepti Avrupa’ya geldi, yakında Türkiye’ye de gelecek." 
     
Sanal ortamda kayak keyfi      Esas Holding’le yaptıkları ortaklığın sinerji yaratacağını söyleyen Sporting Güngör şirketinin CEO’su Levent G. Yarcan, şu anda beş mağaza ve korner’a sahip olduklarını ve 4 milyon euro ciro hedeflediklerini söyledi. Yarcan, "Hedefimiz mağaza metrekarelerini artırarak ciroyu ikiye katlamak. 2 bin metrekarelik mağazalar açmayı düşünüyoruz" dedi. Mağazaların içinde turizm ofislerinin de yer alacağını anlatan Yarcan, "Mağazalarda binlerce çeşit ürünün yanında kayak simülatörleri de bulunacak. İnsanlar sanal ortamda kayak yapabilecek. Spor konusunda geniş bir konseptte hizmet vermeyi istiyoruz" diye konuştu. 
     



 EKONOMİ 




















</TEXT>
</DOC>
