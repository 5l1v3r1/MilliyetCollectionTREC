<DOC>
<DOCNO> 106216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/07/spor/spo06.html </URL>
<DATE> 2002/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
ŞAHA KALKTIK 
</HEADLINE>
<TEXT>

Dünya Serbest Güreş Şampiyonası’nın ikinci gününde minderin tozunu attık. 60 kiloda Harun Doğan ile 74 kiloda Ahmet Gülhan dün yaptıkları ikişer maçı da kazanarak çeyrek finale çıktılar 
     HAMİT TURHAN 

     Fırtına gibi estik 
     İRAN’IN başkenti Tahran’da yapılan 36. Dünya Serbest Güreş Şampiyonası’na kötü bir başlangıç yapan Milli Takımımız dün minderde fırtına gibi esti. 60 kilodaki madalya umudumuz Harun Doğan ilk maçında Perulu Morales’i tuşla geçerken, ikinci rakibi Kazak Deise Bayev’i 6-3 yendi ve grup birinciliğine ulaştı. Doğan çeyrek finalde Özbekistan’dan Zakhartdınov’un karşısına çıkacak. 74 kiloda Ahmet Gülhan da yüzümüzü güldüren bir diğer güreşçimiz oldu. 
     
     Polatçı da galip 
     GÜLHAN, sabah seansında Polonyalı Brzozowski’yi 3-0, akşam da Finlandiyalı Olmala’yı 7-0 mağlup ederek, Harun Doğan gibi grubunu birinci sırada tamamladı. Ahmet Gülhan bugün çeyrek finalde Çinli Xu Xuuanchono’yu geçmeye çalışacak. 120 kiloda Aydın Polatçı ise ilk maçında İranlı Ali Rıza Rızai’yi 3-2 yendi. Polatçı bugün Ukrayna’dan Priadun ile karşılaşacak. 96 kiloda mücadele eden Fatih Çakıroğlu ise şampiyonadan elendi. 
     
Minderde olay var      ŞAMPİYONANIN ikinci gününde İranlı seyirciler, 66 kilo yarı finalinde ortalığı birbirine kattılar. En popüler sporcuları Dabir maçın normal süresini 2-0 önde bitirdi. Uzatmada salto atan Rus Botaeve hakemler üç puan verince tribünler ayaklandı. 
     MİNDERE pet şişeler, hatta ayakkabılar yağdı. Teknik adamların itirazı sonrasında maçı ekrandan izleyen masa hakemleri Rus’a bir puan vermeyi kararlaştırdılar ve maçı Dabir 2-1 kazandı. Bunun üzerine Rus teknik adamlar sporcularını minderden çekti. 
     



 SPOR 




























</TEXT>
</DOC>
