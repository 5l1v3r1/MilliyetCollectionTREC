<DOC>
<DOCNO> 145310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/25/son/soneko33.html </URL>
<DATE> 2003/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ersin Özince Henüz uzun vadeli güven ve istikrar ortamı oluşmadı 
</HEADLINE>
<TEXT>

     Şişecam Yönetim Kurulu Başkanı ve Türkiye İş Bankası Genel Müdürü Ersin Özince, son yıllardaki yapısal düzenlemelerle ekonomiye göreli bir sağlıklı yapı kazandırılmasına ve tek partili güçlü bir iktidarın iş başına gelmesine rağmen henüz uzun vadeli bir güven ve istikrar ortamının oluşturulamadığını söyledi. 
     Özince, Şişecam'ın Olağan Genel Kurul toplantısında yaptığı konuşmada, uygulanan ekonomik programa değinerek, programın olumlu sonuçlarının 2002'nin başında görülmeye başlandığını ancak yıl ortalarına doğru siyasi alandaki olumsuz gelişmeler nedeniyle bu olumlu konjonktürün bozulduğunu kaydetti. 
     2002'deki ekonomik büyüme ve enflasyondaki başarıda Uluslararası Para Fonu'ndan IMF alınan kredilerin önemli katkısı olduğuna işaret eden Özince, şöyle devam etti 
     ''Mevcut programın önemli varsayımlarından biri, sağlanacak istikrar ortamında doğrudan dış sermaye yatırımlarının artacağı, böylece ekonomide kaynak dengelerinin sağlanacağı, hızlı ve sürdürülebilir ivme sürecine girileceğidir. Bu güven ortamı sağlanamadığı için kendi vatandaşımız bile tasarruflarını 3 aydan uzun vadede Türk Lirası hesaba yatırmamaktadır. Böyle bir ortamda yabancı sermaye gelmesini beklemek iyimserlik olur.'' Ersin Özince, son yıllarda gerçekleştirilen yapısal düzenlemelerle ekonomiye göreli bir sağlıklı yapı kazandırıldığını ifade ederek, ''Bu gelişmeye ve tek partili güçlü bir iktidarın iş başına gelmesine rağmen henüz uzun vadeli bir güven ve istikrar ortamı oluşturulamamıştır. Oysa bugün en önemli ihtiyacamız uzun vadeli güven ve istikrar ortamının yaratılmasıdır'' diye konuştu. 
     Türkiye'nin büyümesini sürdürmek ve ihracatını artırmak zorunda olduğunu vurgulayan Özince, ekonomik büyümeyi para ve maliyet politikaları yoluyla dış etkenler aracılığıyla uyarmanın mümkün olmadığını, bu politikaların ancak ekonomideki küçülmenin hafifletilmesi amacıyla kullanılabileceğini söyledi. 
     Yakalanan siyasi istikrar fırsatının en iyi şekilde değerlendirilerek güven ortamının yaratılabileceğine ve sürdürülebilir büyüme sürecine girilebileceğine inandığını dile getiren Özince, ''Yeter ki uzun vadeli ve rasyonel politikalarla varolan artılarımızı ve fırsatları değerlendirebilelim'' dedi. 
     
     2002'DE 1.2 MİLYAR DOLARLIK SATIŞ 
     Özince, Şişecam Topluluğu'nun 2002 yılını çok parlak sonuçlarla geride bıraktığını, uygulanan ilkeli sanayicilik anlayışının Şişecam'ı kriz ortamında bile rakiplerine göre avantajlı kıldığını ve alınan köklü önlemlerin çok daha yüksek performans düzeylerine taşıdığını kaydetti. 
     Denetim çalışmaları henüz tamamlanmamış faaliyet sonuçlarına göre Şişecam'ın 2002'deki toplam satışlarının yüzde 20 artarak 1.2 milyar dolar rekor düzeyini aştığını belirten Özince, ihracatın da yüzde 10 artışla 464 milyon dolara ulaştığını bildirdi. 
     Özince, ihracat yaptıkları ülke sayısının 126'ya yükseldiğini, yurtdışı pazarlarda doğrudan örgütlenme konusunda yeni aşamalar kaydettiklerini ifade etti. 
     Toplam cam üretiminin yüzde 10 artışla 1,5 milyon tonu, kimyasallar üretiminin yüzde 4'lük artışla 1 milyon tonu aştığını kaydeden Özince, bu dönemde topluluğun vergi öncesi karının yüzde 160 artışla 203 milyon dolara, yaratılan toplam fonun ise yüzde 56'lık artışla 337 milyon dolara yükseldiğini bildirdi. 
     
     BORÇLAR GERİLEDİ 
     Ersin Özince, 2002'de Şişecam'ın net finansal borçlarının yüzde 6 gerileyerek 187 milyon dolar olarak gerçekleştiğini, 222 milyon dolarlık yatırım yaptıklarını kaydetti. 
     Özince, geçtiğimiz yıl toplam 134 milyon dolarlık vergi ödeyerek Türkiye'ye karşı önemli bir sorumluluklarını da yerine getirdiklerini söyledi. 
     Şişecam'ın yurtdışındaki yatırımlarına da değinen Özince, ''Dünya şirketi olmanın ilk adımı ürünlerinizi dünya pazarlarına satabilmektir. İkinci adımı çok odaklı üretim yapabilme gücüne erişmektir. Üçüncü adımı da çok kültürlü yönetim düzeyine ulaşmaktır'' dedi. 
     2002 yılında kendilerini manevi yönden üzen gelişmeyi ise Paşabahçe Beykoz fabrikasını kapatmak olarak ifade eden Özince, ''Bu fabrikanın kentteki mevcut konumu ve maliyet yapısıyla sürdürülmesi mümkün değildi. Paşabahçe, bu kaybını telafi eden yatırımlarını Eskişehir'de hızla gerçekleştirmekte olup rekabet gücünü yeniden kazanmış ve güçlü bir performansa yönelmiştir'' diye konuştu. 
     Genel Kurul toplantısında dağıtılan Şişecam 2002 yılı faaliyet raporuna göre, şirket geçen yıl 31 trilyon 602 milyar 626 milyon lira net kar elde etti. 
     Genel Kurul'da, net dağıtılabilir dönem karı olan 28 trilyon 26 milyar 84 milyon liranın olağanüstü yedek akçe olarak şirket bünyesinde bırakılması oybirliğiyle kabul edildi. 
     Yönetim ve Denetim Kurulu üyelerinin bir dönem daha görev yapmasına karar verildi. 
     




</TEXT>
</DOC>
