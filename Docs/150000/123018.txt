<DOC>
<DOCNO> 123018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/06/son/sontur03.html </URL>
<DATE> 2002/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Sigara kullanımı, ilköğretim öğrencileri arasında yaygınlaşıyor... 
</HEADLINE>
<TEXT>

     Dicle Üniversitesi D.Ü Tıp Fakültesi'nce yapılan araştırmada, ilköğretim okullarındaki öğrencilerin yüzde 23'ünün sigara içtiği belirlendi. 
     Tıp Fakültesi Psikiyatri Bölümü'nce ilköğretim okullarında okuyan öğrencilerde ''sigara içme oranını'' belirlemek amacıyla geçen eğitim ve öğretim döneminde 11-17 yaş grubunda bulunan toplam 512 ilköğretim okulunda öğrenim gören öğrenci arasında araştırma yapıldı. 
     Araştırmada, öğrencilerde sürekli sigara içme oranının yüzde 23, sigara içenlerin yüzde 43'ünün kız ve yüzde 57'sinin de erkek öğrenci olduğu belirlenirken, öğrencilerin yüzde 14'ünün de son bir yıl içerisinde en az 1 defa sigara içtiğinin tespit edildiği bildirildi. 
     Öğrencilerin en çok, merak ettikleri için sigara içmeye başladıkları kaydedilen araştırmada, ''Öğrencilerin, merak etmenin yanı sıra sorunlardan uzaklaşmak, rahatlamak, can sıkıntısını gidermek, kendisini daha iyi hissetmek ve eğlenmek amacıyla sigara içtikleri belirlendi. Ayrıca, arkadaşı sigara kullandığı için sigaraya başlayanlar da bulunuyor'' denildi. 
     Araştırmada, küçük yaşta sigara içen öğrencilerin olduğu, bu nedenle ailelerin çocuklarını takip etmeleri, attıkları her adımdan haberdar olmaları, arkadaşları ile tanışmaları gerektiği vurgulanırken, çocuklarını olumsuz arkadaş gruplarından uzaklaştırmaları gerektiği de dile getirildi. 
     





</TEXT>
</DOC>
