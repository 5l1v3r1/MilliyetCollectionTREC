<DOC>
<DOCNO> 123029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/06/son/sontur14.html </URL>
<DATE> 2002/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Suriye sınırında 48 saat sürecek bayramlaşma başladı... 
</HEADLINE>
<TEXT>

     Şanlıurfa'nın Suriye sınırındaki Ceylanpınar İlçesi'nde, Türkiye ve Suriye'de akrabası bulunanların, sınırın diğer tarafına geçip ''48 saatliğine evlere konuk olarak'' gerçekleştirdiği bayramlaşma başladı. 
     Ceylanpınar Sınır Kapısı'ndan Türkiye'ye giriş yaparak ziyaretleri başlatan Suriye'nin Rasulayn Kasabası Mıntıka Amire Yarbay Ali Hüseyin Razi ve beraberindekileri, Ceylanpınar Kaymakamı Musa Uslan karşıladı. 
     İki ülke yetkililerinin bayramlaşması sonrası Kaymakam Uslan, Reslayn Kasabası Mıntıka Amiri Yarbay Razi'ye bir tepsi baklava ile çiçek sundu. 
     Ramazan ve Kurban bayramlarında dönüşümlü olarak bayramlaşma yapıldığını, son bayramda yine Suriye'den Türkiye'ye gelindiğini anımsatan Uslan, şöyle konuştu 
     ''Ramazan Bayramı'nda 7. kez akrabalar birbirlerine konuk olacak. 2 günde 2 bin 751 kişi, Suriye'den Türkiye'ye giriş yapacak. Bayramın 2. günü 1400, 3. gün ise 1351 kişi, verilen idari mektupla akrabalarının evlerine konuk olacaklar.'' Uslan, sınır geçişlerinde herhangi bir aksaklık yaşanmaması için 50 personelin yaklaşık 1 aydır çalıştığını belirterek, şöyle devam etti 
     ''3 Yıl öncesine kadar tel örgüler arkasında yaşanan çağdışı görüntüler geride kaldı. Suriye'de akrabası olan vatandaşlar, önceden sadece tel örgüler arkasında bayramlaşmaya çalışırdı. Şimdi ise sınır ötesine geçerek, evlere konuk olma şeklinde bayramlaşıyor. Birbirlerinin sıcak çorbalarını içiyorlar.'' Kaymakam Uslan, daha sonra sınırdan ilk geçen Semmo Ebu Muhammed ve kızı Hannen Muhammed'in izin işlemlerine yardımcı oldu. Baba Semmo Muhammed, bayramda akrabalarını ziyaret etmenin heyecanının yaşadığını belirterek, iki ülke yetkililerinin duyarlı yaklaşımı sayesinde Türkiye'deki yakınlarıyla yüz yüze görüşme imkanını kavuştuklarını söyledi. 
     Ceylanpınar Sınır Kapısı'ndan Türkiye'ye gelecek akrabalarını bekleyen yaklaşık 1500 kişi de iki ülkenin kardeş ve dostluğunu içeren türküler söyledi. Suriye'den Türkiye'ye giriş yapanlar ise beraberinde çay, oyuncak, mutfak eşyaları gibi hediyeler getirdiler. 
     
     35 YIL SONRA ANNESİNE KAVUŞTU 
     Ceylanpınar'ın Aşağıdurmuş Köyü'nde oturan 42 yaşındaki Hamit Kuşlu, 35 yıl sonra öz annesine ve 3 kardeşi Halit, Hüseyin ve Ahmet El Mustafa'ya kavuştu. Küçükken annesi ve kardeşlerinin, Suriye'ye giderek, Resulayn Kasabası'na yerleştiğini ifade eden Kuşlu, şöyle konuştu 
     ''Her iki ülke yetkililerinin girişimleri sonucu, öz anne ve kardeşlerime kavuştum. Onları sadece bayramlarda değil, her zaman görmek istiyorum. Ağabeylerimin çocukları olmuş, 20 yaşlarına gelmişler ama ben yeni görüyorum.'' Geçirdiği bir hastalık sonucu tekerlekli sandalyede yaşamak zorunda kalan 66 yaşındaki anne Meryem El Mustafa ise tüm acılara dayanabildiğini, ancak evlat hasretine dayanamadığını söyledi. 
     
     TÜRKİYE'YE KIZ İSTEMEYE GELDİ 
     Halil El Hasan ise Suriye'ye gelin götürmek için Türkiye'ye geldiğini belirterek, ''Akrabam Ahmet Demir, geleceğimi öğrenince bana kız bakmış. 2 gün boyunca dolaşıp beğendiğim bir kız olursa nişan yapacağım. Bir sonraki bayramda ise evlenip Suriye'ye gelin götüreceğim'' dedi. 
     
     HASRET 1924'TE BAŞLADI 
     Türkiye ile Suriye Arap Cumhuriyeti arasında 1924 tarihinde imzalanan Ankara Anlaşması ile devlet sınırlarının belirlenmesinden sonra iki ülkedeki akrabalar, birbirlerinden ayrılmak zorunda kaldı. Sınırın iki yakasında kalan akrabalar, özellikle dini bayramlarda her türlü iklim koşullarına sınırdaki tel örgüler arkasından uzun yıllar bayramlaşmaya devam ettiler. 
     Şanlıurfa ve Haseki valilikleri arasında Ceylanpınar İlçesi'nde 27 Aralık 1999 tarihinde imzalanan bir protokolle, her 2 il sınırları içinde yaşayan akrabaların, idari mektupla sınırı geçerek birbirlerinin evlerinde bayramlaşmalarına izin verildi. 
     Sınır ötesindeki ilk bayramlaşma uygulaması, 9-12 Ocak 2000 tarihinde kutlanan Ramazan Bayramı'nda gerçekleştirilmiş, Suriye'den Türkiye'ye 390 aileye mensup 971 kişi giriş yapmıştı. 
     





</TEXT>
</DOC>
