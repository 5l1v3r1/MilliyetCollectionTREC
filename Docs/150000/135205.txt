<DOC>
<DOCNO> 135205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/05/son/sondun05.html </URL>
<DATE> 2003/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Saddam'dan sonrası için Ahmet Çelebi'yi mi seçti 
</HEADLINE>
<TEXT>

     ABD'nin, Irak Devlet Başkanı Saddam Hüseyin'den sonra Irak'ı yönetecek kişiyi belirlediği ve bunun, kısa adı INC olan Irak Ulusal Kongresi Başkanı Ahmed Çelebi olacağı öne sürüldü. 
     World Net Daily adlı internet sitesinde yer alan ve Dr. Muhammed El Cabiri adlı eski bir Iraklı diplomata dayandırılan habere göre, Çelebi, Saddam'ın devrilmesinden sonra Bağdat'ta geçici bir koalisyon hükümeti kuracak. Çelebi'nin, Beyaz Saray'ın yanı sıra ABD Dışişleri Bakanlığı'nca da desteklendiği iddia ediliyor. 
     
     ÇELEBİ, SELAHADDİN KENTİNDE 
     Haberde Çelebi'nin geçen hafta, Kuzey Irak'ta, Kürtlerin denetiminde olan Selahaddin kentine gittiği ve ABD'nin başlatacağı operasyonu orada beklemekte olduğu kaydedildi. 
     Kaynaklar, Iraklı muhaliflerin 15 Şubat'ta Kuzey Irak'ta bir zirve toplantısı yapacaklarını da haber verdiler. 
     
     ''ABD, IRAK'I BİR YILDAN FAZLA SÜREYLE İŞGAL EDECEK'' 
     Ancak Iraklı muhalifler arasında çok yaygın olan görüş ayrılıkları yüzünden Saddam sonrasında bir koalisyon hükümeti kurmanın olanaksızlığını savunan çevreler, ''ABD'nin, asayiş ve düzeni koruyabilmek için Irak'ı bir yıldan uzun süre işgal altında tutmak zorunda kalacağına'' dikkat çektiler. Dr. El Cabiri ise ABD'nin, Irak halkı ve Ortadoğu ülkelerinin tepkisinden çekindiği için işgal süresini mümkün olduğunca kısa tutmaya çalışacağını savundu. 
     Avustralya ve ABD'de yaşayan Ahmed Çelebi, 1996 yılında Saddam'a karşı başarısız bir ayaklanma girişiminde bulunmuş, ancak bu başkaldırı kanlı şekilde bastırılmıştı. 
     Bu arada Dr. El Cabiri tarafından hazırlandığı belirtilen plana göre, geçici hükümet, Saddam'ın devrilmesinden 3 ay sonra kurulacak ve bir yıl içinde seçimlere gidilecek. Yeni anayasanın ülkede federal bir yapı oluşturulmasını öngördüğü ve iktidarın ülkedeki Şii, Sünni, Hıristiyan, Süryani ve Türkmen gibi çeşitli etnik ve dinsel gruplar arasında adaletli biçimde paylaştırılacağı iddia ediliyor. El Cabiri'nin hazırladığı planın, 7 Mart'ta Washington'da yapılacak bir toplantıda kabul edileceği, bu toplantıda uluslararası hukukçular ve basının da hazır bulunacağı ifade edildi. 
     





</TEXT>
</DOC>
