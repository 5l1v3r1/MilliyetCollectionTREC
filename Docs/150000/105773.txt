<DOC>
<DOCNO> 105773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/04/son/sontur20.html </URL>
<DATE> 2002/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
En sağlıklı meyve, kurtlu meyve... 
</HEADLINE>
<TEXT>

     İçinde kurt bulunan meyvelerin insan sağlığına zarar vermediği, aksine daha sağlıklı olduğu belirtildi. 
     Genellikle tercih edilmeyen ve çoğu kez yenilmeden atılan kurtlu meyvelerin aslında diğer meyvelere oranla sağlık açısından daha rahat tüketilebileceği bildirildi. 
     Çukurova Üniversitesi Ziraat Fakültesi Öğretim Üyesi ve Biyolojik Mücadele Derneği Başkanı Prof. Dr. Nedim Uygun, Atatürk Ünivresitesi Oditoryumu'nda düzenlenen ''Türkiye Biyolojik Mücadele Kongresi''nde, tarımda zararlılarla mücadele ve bunun canlı sağlığına etkilerini anlattı. 
     Tarım üretiminde zararlı organizma ve böceklerle mücadelede kullanılan kimyasal maddelerin, ürünü zararlı hale getirdiğini ve canlı sağlığını tehdit etiğini belirten Uygun, bu nedenle zararlıları yok etmek için biyolojik mücadelenin yaygınlaştığını söyledi. 
     ''Amacımız ürünü zararlı hale getirmeden, zararlı böcek ve organizmalarla mücadele etmek'' diyen Uygun, bunun en iyi yolunun da kimyasal değil biyolojik mücadele olduğunu, bu mücadele sonunda elde edilen ürünün sağlık açısından risk taşımadığını ifade etti. 
     
     ''KURTLU MEYVE DAHA GÜVENLİ'' 
     Konuyla ilgili verdiği örneklerde, kurtlu bir meyvenin sağlık açısından daha rahat tüketilebileceğini açıklayan Uygun, şunları söyledi 
     ''Tarlada, zararlı böcek ve organizmalara karşı yapılan tüm kimyasal ve biyolojik mücadelenin ardından meyvenin içinde kurt hala yaşamayı başarmışsa, demek ki meyvede zararlı madde kalmamıştır. Dolayısıyla kurtlu bir meyvenin üzerinde kimyasal bir madde taşımadığından emin olabilir ve daha rahat tüketebiliriz.'' Öte yandan, Türkiye'de tarımda zararlılarla mücadeleninin yeterince bilinçli yapılmadığını kaydeden Uygun, bunun sonucunda daha verimli ve kaliteli ürünün alınamadığını söyledi. 
     Uygun, ayrıca söz konusu mücadelenin bilinçli ve iyi yapılması halinde hormon kullanımına gerek kalmayacağını, çünkü daha kaliteli ve verimli ürün elde edilebileceğini sözlerine ekeledi. 
     Türkiye'nin değişik üniversitelerinden öğretim üyelerinin katıldığı ve biyolojik mücadeleyle ilgili konuların ele alınacağı kongre, üç gün devam edecek. 
     





</TEXT>
</DOC>
