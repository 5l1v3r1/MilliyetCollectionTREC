<DOC>
<DOCNO> 107981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/17/guncel/gun01.html </URL>
<DATE> 2002/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Eğitim-Sen üyesi öğretmenler, okulu bırakıp eyleme koştu 
</HEADLINE>
<TEXT>
Okullarda ilk zil acı acı çaldı... 
Okulların ilk gününde sadece öğretmenler değil, öğrenci ve veliler de eylemdeydi. Kimi geçici okul binasından, kimi kesik elektrikten dertliydi 
     DİNÇER ŞEREF, TAHSİN AKSU İstanbul 

     Yeni eğitim ve öğretim yılı, bu yıl biraz gergin başladı... Türk Eğitim - Sen üyesi öğretmenler, eğitim ödeneğini protesto amacıyla İstanbul Milli Eğitim Müdürlüğü önünde toplanınca, bazı okullar yeni eğitim ve öğretim yılının ilk gününe öğretmensiz girdi. Bu arada öğretmenlerin eylemini değerlendiren Milli Eğitim Bakanı Necdet Tekin, sert çıkışıyla dikkat çekti. 
     Tekin’in "2003 bütçesi, Kasım, Aralık ayında başlanacak, siz istediğiniz kadar yürüyün, isterseniz bordro yakın, isterseniz kendinizi yakın. Devletin kuralları, şu anda acele maaş artırmaya bütçesel olarak mümkün değil" sözleri tepki topladı. Tekin, konuşmasının ardından çevresindekilerin uyarmasıyla, "İsterseniz kendinizi yakın" sözlerinin yanlış anlaşılmasını istemediğini vurgulayarak, "Bordroları yakabilirler. Bu, bir demokratik hak. Bunu mecazi anlamda söyledim. Bunu 'bordronuzu yakın’ anlamında söyledim" dedi. 
     
     İLK DERSLER İPTAL 
     Yeni eğitim öğretim yılının tek sorunu hiç kuşkusuz öğretmenlerin eylemi değildi. Gaziosmanpaşa Cemal Gürsel İlköğretim Okulu birinci sınıf öğrencilerinin ilk gün sevinci dün elektriklerin kesik olması nedeniyle yarım kaldı. Sınıfların karanlık olması nedeniyle ilk dersler iptal edildi. 
     Zeytinburnu Kazım Özalp İlköğretim Okulu’nda da depremde hasar gören bir binasının yıkımı nedeniyle, 5, 6, 7 ve 8. sınıf öğrencilerinin 5 kilometre ilerideki imam hatip lisesine nakledilmesine karar verildi. Öğrenciler ve velileri, okuldan Zeytinburnu Kaymakamlığı’na yürüyerek kararı protesto etti. 
     
Camel Trophy değil, okul yolu      İstanbul Baltalimanı’ndaki Hacı Mehmet Şalgamoğlu İlköğretim Okulu öğrencileri de yeni eğitim öğretim yılına sorunlarla başladı... Gecekonduda yaşayan öğrenciler, okullarına ulaşabilmek için her gün dereleri, tepeleri aşmak zorunda. Taşların üzerine basarak karşıya geçen minikler, sonra hep birlikte bir tepeye tırmanıyor ve nihayet okullarına ulaşıyor. Öğrenciler okullarına giden düzgün bir yol olmamasından yakınıyor. 
     
Onlar da eylemdeydi      DHA 

     İzmir’de kapatılan Kılıçarslan İlköğretim Okulu öğrencileri, Milli Eğitim’in gösterdiği okula gitmeyerek eski okullarında eylem yaptı. Öğrenciler "Okul bizim hakkımız, söke söke alırız" diye slogan attı. Bursa’da ise Marmara Depremi’nde hasar gören Balaban İlköğretim Okulu’nun bahçe düzenlemesinin yeni öğretim yılına yetiştirilememesine tepki gösteren veliler okul önündeki yolu bir süre için trafiğe kapattı. Tokat’ın Niksar ilçesi’nde de bir yatılı ilköğretim bölge okulu da borcu yüzünden suyu kesildiği için öğretime bir hafta geç başlayacak. 
     



 GÜNCEL 















</TEXT>
</DOC>
