<DOC>
<DOCNO> 133720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/28/son/sontur13.html </URL>
<DATE> 2003/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan ''Tilki yetişemediği üzüme koruk dermiş'' 
</HEADLINE>
<TEXT>

     AK Parti Genel Başkanı Recep Tayyip Erdoğan, Davos Zirvesi'ni eleştirenler için, ''Bazı hazımsızlar var, hazımsız tipler var. Davos Zirvesi'nin dünyada hiçbir kıymeti harbiyesi olmadığını söyleyenler var. Tilki yetişemediği üzüme koruk dermiş. Bunlar şizofren tipler'' dedi. 
     Erdoğan, partisinin grup toplantısında, Davos Dünya Ekonomik Forumu'ndaki temasları hakkında bilgi verdi. Davos'ta Türkiye'nin ilgi odağı olduğunu, hem kendisinin hem Başbakan Abdullah Gül ve bakanların üst düzey temaslarda bulunduklarını anlatan Erdoğan, ayrıca burada dünyaca ünlü firma temsilcileriyle biraraya geldiklerini kaydetti. 
     ''Her birimiz onlarca görüşmelerde bulunduk'' diyen Erdoğan, Davos'ta Türkiye'yi anlattıklarını ve mesajlarını net bir şekilde verdiklerini bildirdi. Bütün görüşmelerde Türkiye'yi ve tezlerini muhataplarına ve dünyaya birinci elden anlattıklarını, enerji, turizm ve finans sektörü başta olmak üzere birçok firmanın üst düzey yetkilileriyle gerçekleştirilen görüşmelerde Türkiye'ye yatırım yapmalarını, yabancı sermaye yatırımlarını özendirici tedbirler alacaklarını, istihdam artırıcı yatırımlar yapılmasını istediklerini kaydeden Erdoğan, siyasilerle temaslarında ise Türkiye-AB ilişkileri ve süreç hakkındaki düşünceleri ile Irak konusundaki tezleri anlattıklarını hatırlattı. 
     Erdoğan, görüşmelerden çıkardığı sonuçları milletvekilleriyle paylaşırken, ''Türkiye'nin dünyaya ve tek tek ülkelere tanıtılmasının yolu her düzeyde temasa geçmekle mümkündür. Sadece siyasi ilişkiler değil, ticari ve kültürel münasebetler de Türkiye'nin kalkınmasına, tanınmasına ve imajının düzelmesine büyük katkı sağlayacaktır'' dedi. 
     Parlamentolararası dostluk gruplarının etkin olarak çalıştırılmasını isteyen Erdoğan, ''Lütfen daha önce olduğu gibi yurt dışı gezilerini birer gezi ve seyahat olarak değil Türkiye'nin dünyaya tanıtılması için kullanalım'' diye konuştu. 
     
     ''BİZ ANLATACAĞIZ'' 

     Erdoğan, Davos Zirvesi ile ilgili çok şeylerin yazılıp söylendiğine dikkati çekerek, ''Bazı hazımsızlar var, hazımsız tipler var. Onlar da bir şey yazıp söylüyorlar. Davos Zirvesi'nin dünyada hiçbir kıymeti harbiyesi olmadığını söyleyenler var. Tilki yetişemediği üzüme koruk dermiş'' dedi. 
     Konuşmasını ''Şaşırdınız değil mi '' diyerek sürdüren Erdoğan, ''Nasıl olur da AK Parti Davos'a gider de Türkiye'yi anlatır '' dendiğini bildirerek, ''Siz anlatamadınız ama biz anlatacağız'' diye konuştu. 
     Erdoğan, şöyle devam etti 
     ''Modernleşme ve çağdaşlaşması yolunda Türkiyemizin bütün kokularını bünyesinde nasıl barındırdığını anlatacağız. Tüm zenginlikleriyle Türkiyemizin tarihten bugüne, yarına nasıl yürüyeceğini anlatacağız. Kökü mazide olan bir milletin nasıl ayağa kalktığını anlatacağız. Biz bu gayretlerimizi sürdürürken, Türkiye'nin dünya ile barışık olarak geleceğe yürüdüğünü görüştüğümüz tüm dostlar kabul ettiler ve ediyorlar.'' Davos'ta 100'e yakın görüşme gerçekleştirildiğini belirterek, böyle bir fırsatın 3-4 gün içinde başka nerede gerçekleştirilebileceğini soran Erdoğan, şöyle devam etti 
     ''Söylenen şu Davos Zirvesi'ni hiçbir gazete yazmazmış, Dünya takip bile etmezmiş...Peki Powell'in, Finlandiya Devlet Başkanı'nın, başbakanların, bakanların, milletvekillerinin ne işi var Davos'ta Dünyanın en önde gelen kuruluşlarının ve dünya medyasının Davos'ta ne işi var 
     Bunlar anlamaktan aciz, ama milletimizin kafasını bulandırmayı hedefleyen tipler var. Bunlar biliyorsunuz şizofren tiplerdir. Ama biz yolumuza emin adımlarla devam edeceğiz. Şunu çok açık net söylüyorum AK Parti iktidarı olarak dış politikada etkin ve gündemi belirleyen çabalarını sürdürürken, içeride de yapısal reformları hayata geçirip ekonomik sıkıntıları nedeniyle zora giren halk kesimlerini rahatlatıcı tedbirler almaya devam edeceğiz.'' 
     
     ''BİZE NASİP OLACAK'' 

     Erdoğan, kamusal reformlar ile yerel yönetimler reformuyla ilgili çalışmaların sürdüğünü, kısa sürede Meclis gündemine geleceğini ifade ederek, ''Bunlar Türkiye'nin uzun yıllardır gerçekleştirmeye çalıştığı taleplerdir. Bunları gerçekleştirmek bizlere nasip olacaktır'' dedi. Yüksek Planlama Kurulu toplantılarına önem verdiklerini, 2003 yılı bütçe tasarısı üzerinde de çalışmaların kısa sürede tamamlanacağını kaydeden Erdoğan, Hükümet'in dar gelirlileri rahatlatma yolunda çalışmaları sürdürdüğünü belirtti. TEKEL ile anlaşması olan tütün üreticilerine bayramdan önce seyyanen 100 milyon lira ödeme yapılacağını ifade eden Erdoğan, kamu işçilerinin ikramiyelerinin bayramdan önce ödenmesi için de gayret sarfedildiğini dile getirdi. Erdoğan, ''Hükümet'in işi pek kolay değil. Devraldığımız tabloyu biliyorsunuz. Biz mazeret üretmek için gelmedik. Biz milletimiz adına başarmaya mecburuz'' diye konuştu. 
     





</TEXT>
</DOC>
