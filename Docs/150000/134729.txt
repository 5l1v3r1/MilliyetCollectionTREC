<DOC>
<DOCNO> 134729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/03/spor/ymese.html </URL>
<DATE> 2003/02/03/ </DATE>
<TIME>  </TIME>
<AUTHOR> BİLAL MEŞE  </AUTHOR>
<HEADLINE>
Tümer’in alın teri 
</HEADLINE>
<TEXT>

     Doksan dakikalık mücadelede beni rahatsız eden bir olay var ki, bunu anlatmadan geçmek futbol adına ayıp olur. Yılların tecrübesi Fatih Akyel’in, meslekdaşı İbrahim Üzülmez’in önce alt baldırına, sonra böbreğine tekme atması hangi vicdana sığardı 16. dakikada profesyonelliğini unutan Fatih Akyel, Fenerbahçe’nin dünkü maçı kaybetmesinde en büyük faktördü bana göre. Pozisyona yakın olan Ali Aydın, cesur bir kararla Fatih Akyel’i oyundan atarken, ayakta alkışladım. Ne varki Ali Aydın’ın ilk yarıda Abdullah’ın, Kaan Dobra’yı ceza alanı içinde yere indirmesine seyirci kalmasını ise ayıpladım. Fatih Akyel’i oyundan atan Ali Aydın, aynı cesareti ne yazık ki, bu pozisyonda gösteremedi Aydın’ın maç süresince çıkardığı sarı kartlar yerindeydi. 
     Top sürmenin imkansız olduğu zeminde Fatih Akyel’in oyundan atılmasına karşın Beşiktaş, ne disiplinini bozdu, ne de taktiğini. Savunma ağırlıklı taktikle sahaya çıkan Beşiktaş, rakibine oranla atak gözüktü. Fenerbahçe ise on kişi kalmasına rağmen maçı hiç bırakmadı, Beşiktaş kalesine yüklendi, pozisyon aradı. 
     Böylesine zorluk derecesi yüksek maçlarda akla gelmeyen kahramanlar ortaya çıkabiliyor. Maç öncesindeki yorumumuzda Tümer’in bu derbide büyük işler yapacağını belirtmiştik. Ahmet Dursun, üç puana imzasını atmasına karşın, bu golün oluşmasında Tümer’in alın terinin büyük olduğunu söylersek abartmış olmayız. Sadece Tümer mi Savunmada Zago, orta alanda Pancu, Kaan Dobra ve çıkıncaya kadar İbrahim Üzülmez olağanüstü oynadılar. 
     Fenerbahçe’de benim dikkatimi çeken Abdullah’tı. Helal olsun ona... PAF takımına gönderilen ve yeniden kadroya alınan Abdullah, dün profesyonelliğin nasıl bir olgu olduğunu herkese kanıtladı. Teknik direktörlük görevine soyunan Oğuz Çetin’i doğrusu anlamak çok zor. Takımı tek forvetle oynatma yanlışlığına, bir de Tuncay’ı oyundan almayı ekledi. Benim merak ettiğim bir şey var. Önce Mustafa Denizli, ardından Lorant gönderildi. Eğer ortada bir başarısızlık söz konusuysa, bunda hiç mi Oğuz Çetin’in suçu yok 
     



 SPOR 































</TEXT>
</DOC>
