<DOC>
<DOCNO> 148596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/09/son/soneko18.html </URL>
<DATE> 2003/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
AWACS projesi ile ilgili kararın haftaya alınması bekleniyor 
</HEADLINE>
<TEXT>

     Havadan erken uyarı ve kontrol uçakları AWACS alım projesinin karara bağlanması için, Savunma Sanayii İcra Komitesi'nin önümüzdeki hafta toplanması bekleniyor. 
     Edinilen bilgiye göre, Türkiye'nin en önemli savunma tedarik projeleri arasında gösterilen ''Awacs'' uçaklarının alımında, karar aşamasına gelindi. 
     Hava Kuvvetleri'nin talebi doğrultusuda Savunma Sanayii Müsteşarlığı tarafından programa alınan 4'ü kesin, ikisi opsiyonlu toplam 6 adet B737 tipi havadan erken uyarı ve kontrol uçağı ile bir adet yer destek sistemi alımına yönelik projede, nihai kararı Savunma Sanayii İcra Komitesi verecek. 
     Başbakan Recep Tayyip Erdoğan'ın başkanlığında önümüzdeki hafta içinde toplanması beklenen İcra Komitesi toplantısında, Awacs uçak projesi masaya yatırılacak. 
     Projede, ''alım'' yönünde karar çıkması halinde, bir süre önce imzalanan anlaşma uygulamaya alınacak. Irak savaşı sırasında Türkiye için önemi bir kez daha ortaya çıkan Awacs uçaklarıyla ilgili kararın alınacağı toplantıya, Başbakan Recep Tayyip Erdoğan'ın yanı sıra Milli Savunma Bakanı Vecdi Gönül, Genelkurmay Başkanı Orgeneral Hilmi Özkök, Savunma Sanayii Müsteşarlığı ile bazı askeri yetkililerin katılması bekleniyor. 
     
     MALİYET ÖZKAYNAKLARDAN 
     Türkiye'nin son 10 yıldaki en büyük savunma yatırımları arasında yer alan Awacs uçak projesine ilişkin sözleşme, 4 Haziran 2002 tarihinde Saunma sanayii Müsteşarlığı ile ABD'li Boeing firması arasında imzalanmıştı. 
     Yapılan sözleşme uyarınca Türkiye, Amerikan Boeing firmasından dördü kesin, ikisi opsiyonlu toplam altı adet B737 tipi havadan erken uyarı uçağı ve bir adet de yer destek sistemi alacak. Yaklaşık 1.1 milyar dolar tutarındaki projenin finansmanı, SSM Geliştirme ve Destekleme Fonu kaynaklarından karşılanacak. 
     Türk Milli sanayinin geliştirilmesi amacıyla SSM tarafından imzalanan ve toplam offset miktarı sözleşme bedelinin yaklaşık yüzde 60'ı olan projede, Türk Savunma sanayii de önemli bir yerel paya sahip olacak. Projede TAI'nin yanı sıra Aselsan, Havelsan ve THY de, Boeing'in alt sözleşmeci firmaları olarak görev alacaklar. 
     





</TEXT>
</DOC>
