<DOC>
<DOCNO> 110190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/29/son/sontur11.html </URL>
<DATE> 2002/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan ''Biz arkadaşlarımızla, ilkelerimizle iktidar oluyoruz'' 
</HEADLINE>
<TEXT>

     AK Parti Genel Başkanı Recep Tayyip Erdoğan, ''Milletimize hizmet yolunda engelleri aşarak geleceğiz, Erdoğan'ın milletvekilliği önemli değil, biz arkadaşlarımızla, ilkelerimizle iktidar oluyoruz. Türkiye de inşallah demokrasinin yaşandığı örnek ülkelerden biri olacaktır'' dedi. 
     Erdoğan, seçim kampanyası çerçevesinde Cizre'de halka hitap etti. 
     Tayyip Erdoğan, dün de Hakkari'de miting düzenlediklerini hatırlatarak başladığı konuşmasında, ''Türkiye'de ezenlerin ve ezilenlerin olmaması gerektiği inancıyla yola çıktıklarını'' belirtti. 
     ''Çağdaşlık, demokratlık ve muhafazakarlığın lafla olamayacağını'' kaydeden Erdoğan, milletin karşısına ''şiir okuduğu için'' milletvekili adayı olarak çıkamadığını söyledi. Erdoğan'ın bu sözleri üzerine, meydandakiler, ''Tayyip'e uzanan eller kırılsın'' şeklinde slogan attı. Sloganın atılmasını engelleyen Erdoğan, ''Kırılmasın, biz, bizi yok etmeye gelenlerin bizde hayat bulmalarını sağlarız'' dedi. Erdoğan, AK Parti'nin ne kırmaya, ne dökmeye, sadece ''yapmaya'' geldiğini söyledi. 
     İstanbul belediye başkanlığı yaptığı dönemdeki çalışmalarından örnekler veren Erdoğan, Cizre'de yaşanan su sorununa değindi. Belediye başkanlığı döneminde İstanbul'da da benzer sorunlarla görevi devraldığını, yapılan çalışmalarla bu sorunların aşıldığını anlatan Erdoğan, bu icraatı yapmak için ''millete sevdalı olmak'' gerektiğini söyledi. 
     
     ''ENGELLERİ AŞARAK GELİYORUZ'' 

     Millete hizmet yolunda engelleri aşarak geleceklerini ifade eden Erdoğan, şöyle devam etti 
     ''Erdoğan'ın milletvekilliği önemli değil, biz arkadaşlarımızla, ilkelerimizle iktidar oluyoruz. Bu ülkede insanları ayırıma tutmadılar mı Tuttular, lafta demokrasi uyguladılar. Şimdi 3 Kasım'da seçim var. Biz hapse girdik, yattık. TCK'nın 312 2. bendi değiştirildi. AB'ye girileceği söyleniyor. AB'ye, düşünce, din, vicdan özgürlüğünden bahsediliyor. Hani nerede Samimiyet gerekiyor, şimdi geliyoruz, geldiğimizde bunları kesinlikle uygulamaya koyacağız. Uygulama da anlam bulacak. Türkiye de inşallah demokrasinin yaşandığı örnek ülkelerden biri olacaktır.'' 
     
     ''BİZİM BAŞBAKANIMIZ ANKARA'DAN İZLEMEYECEK'' 

     AK Parti'nin ekonomik hedefleri hakkında da bilgi veren Erdoğan, iktidara geldiklerinde 15 bin kilometrelik, 2 geliş 2 gidişli yol projesini 2 yıl içinde hayata geçireceklerini öne sürdü. Bu projeye nereden para bulunacağı sorusunun yöneltileceğini dile getiren Erdoğan, ''Bu memlekette para bol, yeter ki, yolsuzluk, rüşvet olmasın. Gece gündüz çalışacağız, bunları başaracağız. Bizim başbakanımız Ankara'dan izlemeyecek, her an valisinin sırtında olacak. Türkiye şantiyeye dönecek'' diye konuştu. 
     Bölgenin ekonomik olarak oldukça güç ve sıkıntılı bir süreç yaşadığını anlatan Erdoğan, Cizreliler'e, ''Meşru olan her şeyde, yani esrar, eroin, silah kaçakçılığı olmadığı sürece, bütün alışverişlerde yanınızdayız her zaman. Biz yol açan olacağız, yol tıkayan değil'' diye seslendi. 
     Konuşmasında, iktidarı da eleştiren Erdoğan, hükümetin ülkeyi ''bir yerlerden aldığı emirler doğrultusunda yönettiğini'' öne sürdü. 
     Habur Sınır Kapısı'nın, iktidara geldiklerinde açılacağı vaadinde bulunan Erdoğan, bu sayede bölge ekonomisinin canlanacağını, bunun da ülke ekonomisine olumlu yönde katkı sağlayacağını anlattı. 
     
     ''KÖYE DÖNÜŞ PROJESİ'Nİ EL ELE UYGULAYACAĞIZ'' 

     Konuşmasına, ezan okunması nedeniyle bir süre ara veren Erdoğan, bir vatandaşın, bir dönem terör nedeniyle boşaltılan köylerine dönemediğini söylemesi üzerine, Köye Dönüş Projesi'nin gerçekleştirilmesi gerektiğini, bu projeyi yaşama geçirirken, insanların güvencesini sağlamanın şart olduğunu ifade etti. 
     Erdoğan, ''Köye Dönüş Projesi'ni Türkiye Cumhuriyeti olarak hep birlikte, el ele vererek güvence altına alarak uygulayacağız. Daha müreffeh, daha itibarlı bir Türkiye için yola çıktık. Her şey Türkiye için'' diyerek sözlerini tamamladı. 
     
     NOTLAR 

     Erdoğan, dün Hakkari'de düzenlediği mitingin ardından beraberindeki Genel Başkan Yardımcıları Abdullah Gül, Abdülkadir Aksu, Murat Mercan, Sadık Yakup, Grup Başkanvekili Hüseyin Çelik, Genel Sekreter Ertuğrul Yalçınbayır, bölge milletvekilleri ve eşi Emine Erdoğan ile birlikte gece Cizre'de konakladı. 
     Erdoğan'ın konuşması sık sık ''Tayyip'e uzanan eller kırılsın'', ''İnadına Başbakan'', ''Vur vur inlesin, Ecevit dinlesin'' sloganlarıyla kesildi. 
     Havanın sıcak olması nedeniyle parti yöneticilerinin, Erdoğan'ın konuşmasını otobüsün içinde dinlemeyi tercih ettikleri görüldü. 
     Erdoğan'ın miting yaptığı alanda güvenlik güçlerinin yoğun önlem aldıkları gözlendi. 
     





</TEXT>
</DOC>
