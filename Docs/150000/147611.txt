<DOC>
<DOCNO> 147611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/04/son/sontur34.html </URL>
<DATE> 2003/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş'tan Papadopulos'a ikinci mektup 
</HEADLINE>
<TEXT>

     KKTC Cumhurbaşkanı Rauf Denktaş, Rum yönetimi lideri Tasos Papadopulos'a bugün gönderdiği mektupta, adada taraflar arasında uzun yıllar devam eden güven eksikliğinin, soruna kapsamlı bir çözüm bulunması çabalarını engellediğini belirtti. 
     Mektubuna, Papadopulos'un 2 Nisan tarihli mektubuna teşekkür ederek başlayan Denktaş, uzun süren Kıbrıs meselesinin derinlerinde taraflar arasındaki güvensizliğin yattığından emin olduğunu kaydederek, ''Bu faktör, kapsamlı bir çözüme ulaşmak için yapılan bütün çabaları engellemiştir. Son yapılan yüz yüze görüşme süreci de bir istisna olmamıştır'' dedi. 
     Papadopulos'a 2 Nisan'da sunduğu önerilerin iki halk arasındaki güven eksikliği sorununu giderme ve ilişkilerin normalleşmesine katkıda bulunmayı amaçladığını ifade eden Denktaş, aynı zamanda kapsamlı çözüm çabalarına yeni bir ivme kazandırmayı da amaçladığını kaydetti. 
     Mektubunda Kıbrıs Türk tarafının BM Genel Sekreteri'nin iyi niyet misyonunu desteklemeye devam ettiğini hatırlatan Denktaş, doğrudan görüşmeler sürecinin de Türk tarafının girişimiyle başladığına dikkati çekti. Denktaş, şöyle devam etti 
     ''Bu çerçevede BM Genel Sekreteri'nin önerilerini iyi niyetle müzakere ettiğimiz gibi, bu önerilerin geliştirilmesi için aktif şekilde görüşlerimizi ortaya koyduk. Kıbrıs Türk tarafı, ayrıca teknik komite çalışmalarına aktif şekilde katılmıştır. Bu çerçevede, BM Genel Sekreteri'nin planına çekinceler koyduğunuzu hatırlatmak isterim. Nitekim, Lahey toplantısında Kıbrıs Rum tarafı BM Genel Sekreteri'nin önerdiği planın referanduma sunulmasına karşı kesin koşullar öne sürmüştür. 
     Oysa, Lahey toplantısında ben iki tarafın plana getirmek istediği değişikliklerin müzakere edilmesini ve bir mutabakat sağlanması halinde referanduma sunulmasını önermiştim. Kapsamlı çözümün temel meselelerinin, ancak bu süreç içinde halledilebileceği konusunda farklı düşündüğümüzü zannetmiyorum.'' Türk tarafının müzakere yoluyla karşılıklı kabul edilebilir çözüme ulaşılmasına her zaman taraf olduğunu belirttiği mektupta Denktaş, hedefe ulaşılamamasının temel nedeninin, çözüme yardımcı sosyo-politik ortamın sağlanamaması olduğunu kaydetti. Denktaş, önerilerinin, ''güven ortamını sağlayacak, pratik ve uygulamaya dönük'' öneriler olduğunu da bildirdi. 
     Mektubunun son paragrafında ''önerilerinin hala masada olduğunu'' ifade eden KKTC Cumhurbaşkanı Rauf Denktaş, önerilerinin takipçisi olacağını kaydederken, Rum yönetimi lideri Papadopulos'tan da bu önerileri ''yeni bir perspektifle değerlendirmesini'' istedi. 
     





</TEXT>
</DOC>
