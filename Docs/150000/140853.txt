<DOC>
<DOCNO> 140853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/05/son/sontur16.html </URL>
<DATE> 2003/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Edirne ve Kırklareli'nde kar başladı... 
</HEADLINE>
<TEXT>

     Edirne ve Kırklareli'nde poyrazla birlikte kar yağışı başladı. 
     Edirne Meteoroloji Müdürlüğü'nden alınan bilgiye göre, ilde dün geceden itibaren hızı saatte 46 kilometreye ulaşan poyraz, zaman zaman etkili oluyor. Sabah saatlerinden itibaren karın başladığı ilde sıcaklıklar 1 derece civarında seyrediyor. Yetkililer, Edirne'de bugün ve yarın karla karışık yağmurun beklendiğini kaydettiler. 
     Kırklareli'nde ise karla karışık yağmur etkili olurken, hava sıcaklığı 3 derece ölçüldü. Poyrazın etkili olduğu kentte yarın hava sıcaklığının düşmesi bekleniyor. 
     Tekirdağ'da hava sıcaklığı 1 derece olurken, saatteki hızı 40 kilometreye ulaşan poyraz etkisini sürdürüyor. 
     
     DENİZ TRAFİĞİ ETKİLENDİ 
     Bu arada, şiddetli poyraz deniz trafiğini olumsuz etkiliyor. Fırtına dolayısıyla Çanakkale Boğazı'nı geçemeyen gemiler, Tekirdağ'ın Şarköy İlçesi'nde sabahladılar. 
     Çanakkale Boğazı'ndan geçmek için Marmara Denizi'nde seyreden 30'dan fazla yerli ve yabancı bandıralı şilep ve tanker, şiddetli poyraz yüzünden boğazdan geçiş imkanı bulamadığı için Şarköy sahillerinde demirlediler. 
     Marmara'da zaman zaman 2 metreyi aşan dalgalar nedeniyle karaya çıkma imkanı bulamayan gemilerdeki personel de geceyi gemilerde geçirdi. 
     Meteoroloji'nin şiddetli poyraz uyarısını dikkate alan Şarköy, Mürefte ve Hoşköylü balıkçılar balığa çıkmayarak, motorlarını barınakta demirlediler. 
     
     DOĞU'DA KIŞ 
     Doğu Anadolu Bölgesi'nde 207 köy yolunun halen ulaşıma kapalı olduğu bildirildi. 
     Köy Hizmetleri 10. Bölge Müdürlüğü yetkilileri, Ağrı'da 91, Erzurum'da 57, Erzincan'da 39, Iğdır'da 10, Ardahan'da 9, Kars'ta da 1 köy olmak üzere toplam 207 köy yolunun ulaşıma kapalı olduğunu belirttiler. 
     Yetkililer, ulaşıma kapalı toplam 1455 kilometrelik köy yolunun, kar yağışı olmaması halinde 3 günde açılabileceğini kaydettiler. 
     





</TEXT>
</DOC>
