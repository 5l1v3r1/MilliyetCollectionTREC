<DOC>
<DOCNO> 101908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/14/son/sontur25.html </URL>
<DATE> 2002/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Hasan Özdemir'in kaburgası çatlamış... 
</HEADLINE>
<TEXT>

     Fenerbahçe ile Feyenoord Rotterdam futbol maçını izlemek üzere gittiği Hollanda'da 3 kişinin yumruk ve tekmeli saldırısına uğrayan İstanbul Emniyet Müdürü Hasan Özdemir'in sol kaburgasında çatlak belirlendi. 
     İstanbul Emniyet Müdürü Hasan Özdemir, şehit polis memuru Tuncay Tarım'ın cenaze töreninin ardından İstanbul Üniversitesi İÜ Tıp Fakültesi Hastanesi'ne giderek sağlık kontrolünden geçti. 
     Özdemir, emniyet kompleksine dönüşünde basın mensuplarının soruları üzerine, Hollanda polisinin 2 kişiyi yakaladığı ve olay sırasında elinden düşen cep telefonunun da bu kişilerde bulunduğu yönünde bilgi verdiğini söyledi. 
     Saldırıyı gerçekleştiren kişilerin ''hınç amacı taşıdıklarını'' ifade eden Hasan Özdemir, ''Cep telefonunun bu kişilerde bulunmuş olması, saldırıyı onların gerçekleştirdiği anlamına gelmez'' dedi. 
     Bu arada, Özdemir'in hastanede yapılan sağlık kontrolünde, sol kaburgasında çatlak bulunduğu belirlendi. 
     





</TEXT>
</DOC>
