<DOC>
<DOCNO> 140303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/03/son/soneko20.html </URL>
<DATE> 2003/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Halit Soydan Yapı Kredi Bankası, en kolay satılacak bankadır 
</HEADLINE>
<TEXT>

     Yapı ve Kredi Bankası'na BDDK tarafından atanan Yönetim Kurulu Başkan Vekili Halit Soydan, satış kapsamında bulunan bankalar içinde en avantajlı bankanın, Yapı ve Kredi olduğunu ifade ederken, ''beklenmedik gelişmeler olmazsa, en kolay satılacak bankadır'' dedi. 
     Soydan, Yapı ve Kredi Bankası'nın diğer bankalar gibi çok meselesi bulunmadığını, bu nedenle kolay satılacağına inandığını söyledi. 
     Bankanın tek sorunun grup kredileri olduğunu, bu sorunun da halledildiğini ifade eden Halit Soydan, ''Ayrıca banka, devlet nezaretinde olduğu için yatırımcıya güven de verir. Devlet bankalarının ve diğer bankaların kolay kolay satılamayacağına inanıyorum. Örneğin Pamukbank'ın satılması çok kolay olmayabilir'' diye konuştu. 
     Yapı ve Kredi Bankası'nı almayı düşünen bir çok yatırımcı bulunduğunu, ancak bunların Irak Savaşı ve Türkiye ekonomisindeki istikrarı beklediğini söyleyen Soydan, ''Makro gelişmeler elvermek koşuluyla, IMF ile bozuşmazsak ve Türkiye de geçmişten aldığı derslerle daha dikkatli davranırsa bankacılığın kısa bir sürede toparlanacağına inanıyorum. Beklenmedik gelişmeler olmazsa en kolay satılacak banka da Yapı ve Kredi'dir'' dedi. 
     Çukurova Grubu'ndan Yapı ve Kredi'deki hisselerini 2 yıl içinde satmasının istendiğini söyleyen Soydan, ''Bu, iki yıl içinde satılmazsa, 3. yıl Tasarruf Mevduat Sigorta Fonu ve Çukurova Grubu'nun ortaklaşa bulacağı bir uluslararası yatırım bankası bankayı satmaya çalışacak. Yine olmazsa 4. yıl TMSF kime, hangi fiyatta olursa olsun satmakla yükümlü kılındı'' diye konuştu. 
     Çukurova Grubu'nun hisselerini iki yıl içinde elinden çıkararak bu sorunu halledeceğine inandığını kaydeden Halit Soydan, ''Çukurova'nın yapacağı en akıllı şey hisseleri bir an önce satmak olacaktır. Çünkü ellerindeki hisseler halen değerli birer kağıt parçasıdır'' dedi. 
     
     DEVLET BANKALARI 
     Türk bankacılık sisteminin ''ağır yaralı'' olduğunu ve devlet bankalarının satılmasının ''çok zor'' olacağını öne süren Halit Soydan, şöyle konuştu 
     ''19'den bu yana bankacılığın içinde veya kenarındayım. Şu anda bir bankanın BDDK adına murahhas üyesi ve Yönetim Kurulu Başkan Vekili olarak görev yapıyorum. Türk bankacılık sistemi içinde 3 devlet bankası var. 4603 sayılı kanun, Bu bankalardan Ziraat Bankası ve Halkbankası 3 yıl içinde satılacak diyor. 2 yıl 2 ay geçti, Kasımda 3 yıl bitecek. Bir Allah'ın kulu alıcı çıkmadı. Diğer banka Vakıfbank'ın Genel Müdürü, her gün banka satılık diye beyan ediyor. Yine de alıcı yok.'' ''Türkiye'nin en sağlam bankalarından birinin Akbank olduğunu ve Akbank'ın patronu Sakıp Ağa'nın Sakıp Sabancı bankasına ortak bulamamaktan şikayetçi olduğunu'' dile getiren Soydan, IMF ile ilişkiler bozulduğu taktirde yabancı yatırımların da Türkiye'ye sırt çevireceğini savundu. 
     





</TEXT>
</DOC>
