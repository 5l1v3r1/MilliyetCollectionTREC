<DOC>
<DOCNO> 111708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/08/guncel/gun04.html </URL>
<DATE> 2002/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürtçe’ye ilgi yok 
</HEADLINE>
<TEXT>

Yıllarca tartışması yapılan Kürtçe’ dil kursu açma hakkı tanındı ama ortada h l ne kurs, ne de öğrenci var. Kurslara başvuru yetersiz kaldı 
     AYTEN GÖRGÜN İstanbul 

     Ağustos ayında Kürtçe kurs vermek amacıyla İstanbul Milli Eğitim Müdürlüğü’ne başvuran English Fast Dil Okulu bu talebinden vazgeçti. İstanbul Kürt Enstitüsü ise okul yeri için henüz bir bina kiralarken, Kürt Kültür ve Araştırma Vakfı da 2003’te bir dershane açmayı planlıyor. Yetkililer, Kürtçe dil kursu için telefonla ya da bizzat gelerek konuyla ilgili başvuruların sayısının yüzleri bulduğunu belirtiyor, ancak ellerinde henüz resmi bir kayıt yok. 
     English Fast kurucusu Nazif Ülgen, yönetmeliğin Kürtçe dilinin ilave bir kurum açarak öğretilebileceğini öngörmesinin kuruma ağır külfet getireceğinden, Kürtçe öğretiminden vazgeçtiklerini belirtti. Ülgen yeni bir kurum açmanın şirkete 150 milyar liraya mal olacağını söyledi. Bu arada, talebin de düştüğünü belirten Ülgen, şöyle dedi 
     "Başlangıçta 5 şubemize günde 15 - 20 telefon geliyordu. Biz bekledik ki kuyruklar oluşacak. Sonraları bu aramalar seyreldi. İki üç günde bir telefon geliyor, gelmiyor. Büyük çoğunluğu meraktan aramış." 
     Kürtçe dil okulu açmak için on yıldır altyapı çalışmalarını sürdüren İstanbul Kürt Enstitüsü’nün başkanı Hasan Kaya ise her gün yüzlerce başvuru aldıklarını, ancak kaydını tutmadıklarını söyledi. Okul yeri olarak Beyoğlu’nda bir bina kiraladıklarını belirten Kaya, tadilatı süren bina hazır hale geldikten sonra Milli Eğitim’e başvuracaklarını anlattı. 
     
     Uygun Kürtçe öğretmeni yok 
     Kürt Kültür ve Araştırma Vakfı Genel Sekreteri Fehim Işık ise 2003 yılında dershane açacaklarını söyledi. Kürtçe dil okulu açmada ağır mali ve bürokratik şartların yanı sıra istenilen özellikte öğretmen bulunmadığının altını çizen Işık sözlerine şöyle devam etti "Aranan öğretmen hem dört yıllık bir yüksekokul bitirmiş, hem pedagojik formasyonu - öğretmenlik sertifikası - olacak, hem de öğreteceği dile yönelik bir belgeye sahip olacak. Türkiye’de bunlara sahip Kürtçe öğretmeni yok. Türkiye’deki öğretmenler Kürtçe öğretme yeterliğine sahip olduğuna dair bir belge alabilecek durumda değil." 
     
Kürtçe müfredat nasıl      Müfredat, düzey program çerçevesi, konular ve alfabe diye üç bölüme ayrılıyor. Düzey program çerçevesi insanları tanımak, isim-milliyet-doğum yeri, basit telefon konuşmaları gibi iletişim ağırlıklı. Konular bölümünde yemek içmek, sayılar, eşyalar, gelecek planları gibi çok çeşitli başlıklar bulunuyor. Gramer ayrı bölüm. 
     



 GÜNCEL 






















</TEXT>
</DOC>
