<DOC>
<DOCNO> 147554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/04/son/sonspo09.html </URL>
<DATE> 2003/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Rıza Çalımbay'a eğitime katkı ödülü... 
</HEADLINE>
<TEXT>

     İstanbul Milli Eğitim İl Müdürü Ömer Balıbey, eğitime katkılarından dolayı Denizlispor Teknik Direktörü Rıza Çalımbay'a plaket verdi. 
     İl Milli Eğitim Müdürlüğü binasında gerçekleştirilen törenle Ömer Balıbey, Çalımbay'a plaket verirken, kendisine katkılarından dolayı teşekkür etti. 
     Balıbey, törende yaptığı konuşmada, Rıza Çalımbay'ın yıllarca Beşiktaş gibi güzide bir takımın yanı sıra A Milli Takım'ın da kaptanlığını yaptığını belirterek, ''Kendisi şimdi de Denizlispor'u başarıdan başarıya koşturuyor. Rıza Çalımbay, eğitim camiasının örnek aldığı bir insan. Sadece sporculuk yönüyle değil, hayırsever, aydın ve Atatürk ilkelerine sahip biri olarak karşımızda'' diye konuştu. 
     Rıza Çalımbay'ın, Yenibosna İlköğretim Okulu'nun bir sınıfında kitaplık kurarak, öğrencilerin kitap okuma imkanına kavuşmasını sağladığını kaydeden Balıbey, ''Onun sayesinde çocuklarımız kitap okuyabilecek. Bu çocuklarımızdan sonra gelecek öğrencilerimiz de kitap okuyabilecek. Bunun yanında Rıza Çalımbay, çok önemli işleri olmasına rağmen bu törene katılarak, bu konuya verdiği önemi de gösterdi'' diyerek sözlerini tamamladı. 
     
     ÇALIMBAY ''MUTLUYUM'' 
     Beşiktaş ile yarın yapacakları lig maçı için İstanbul'da bulunan Denizlispor Teknik Direktörü Rıza Çalımbay ise eğitime katkı yaptığı için mutlu olduğunu söyledi. 
     Eğitime katkı konusunda yönlendirmenin çok önemli olduğunu vurgulayan Çalımbay, şöyle konuştu 
     ''Yenibosna İlköğretim Okulu Öğretmeni Nermin Yılmaz'ın yönlendirmesiyle böyle bir katkı yaptım. Bu konularda yardımcı olmak isteyen çok arkadaş var. Daha önce Mehmet Özdilek, bu şekilde destek vermişti. Biz her zaman eğitime destek vermeye varız. Ülkemize yararlı insanların çıkmasını isteriz.'' Bu arada, sınıflarına kitaplık kurmak için destekleri nedeniyle Yenibosna İlköğretim Okulu 5-D sınıfı öğrencileri, Rıza Çalımbay'a ve Ömer Balıbey'e çiçek verdiler. 
     





</TEXT>
</DOC>
