<DOC>
<DOCNO> 148005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/07/siyaset/siy03.html </URL>
<DATE> 2003/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk vatandaşlığını bırakmak kolaylaştı 
</HEADLINE>
<TEXT>

     Ayhan Aydemir 

     Yabancı uyruklu kadınların evlilik yoluyla Türk vatandaşlığına geçmelerini zorlaştıran kanun tasarısı TBMM İçişleri Komisyonu’ndan geçti. Tasarının Genel Kurul’da kabulu halinde, özellikle Rusya’dan Türkiye’ye gelen hayat kadınlarının yaptıkları göstermelik evliliklerle Türk vatandaşlığını kazanmaları zorlaşacak. Bir Türk vatandaşı ile evlenmenin tek başına "Türk vatandaşlığını doğurmayacağı"nı hükme bağlayan tasarıya göre, evlilik yoluyla Türk vatandaşlığını kazanmak isteyen yabancı kadınlar, en az üç yıl evli kaldıktan sonra vatandaşlığa geçme başvurusu yapabilecek. Fiilen birlikte yaşama ve evliliğin devamı şartları da aranacak. Ancak, Türk’le evlenen yabancı, vatansız ve evlenmekle eski vatandaşlığını kaybediyorsa, vatandaşlığı kendiliğinden kazanacak. Mümeyyiz ve reşit olanlar, yabancı bir devlet vatandaşlığını kazananlar ve bu yolda inandırıcı delil sunanlara, Türk vatandaşlığından çıkma izni İçişleri Bakanlığı’nca verilecek. Bakanlar Kurulu’nun yetkisinde olan vatandaşlıktan çıkarma izni de İçişleri Bakanlığı’na devredilecek. 
     


SİYASET 





















</TEXT>
</DOC>
