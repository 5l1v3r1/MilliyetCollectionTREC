<DOC>
<DOCNO> 140625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/04/son/sontur20.html </URL>
<DATE> 2003/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Yakış "Tezkerenin tarihle irtibatlandırılması doğru olmaz" 
</HEADLINE>
<TEXT>

     Dışişleri Bakanı Yaşar Yakış, asker gönderme ve bulundurma konusunda yeni bir tezkerenin Meclis'e sevkedilip edilmeyeceğini değerlendirdiklerini belirterek, ''Bunu bir tarihle irtibatlandırmak doğru olmaz'' dedi. 
     Yakış, AK Parti grup toplantısı öncesinde gazetecilerin sorularını yanıtladı. Yakış, ''Tezkerenin yeniden gelme ihtimali var mı '' sorusuna, konunun hem AK Parti hem de Hükümet içinde değerlendirildiğini, bu süreç bittiğinde yeni bir tezkerenin sunulup sunulmayacağının ortaya çıkacağını bildirdi. 
     Türkiye ile ABD arasındaki görüşmelerin ''bırakıldığı yerde durduğunu'' kaydeden Yakış, ''bırakıldığı yer bitmiş bir nokta mıydı '' sorusunu yanıtlarken, ''Bazı beklediğimiz cevaplar vardı, onlar daha gelmemişti. Yeniden canlandığı zaman bakacağız'' dedi. 
     Yakış, tezkerenin 9 Mart sonrasına kalıp kalmadığı sorusuna, konunu tarihle irtibatlandırılmasının doğru olmadığını kaydetti. 
     Kuzey Irak'ta Türk bayrağının yakılmasının ''provokasyon'' olduğunu belirten Yakış, ''Gerek Kuzey Irak'taki gerekse kendi ülkemizdeki Kürt halkıyla hep dost yaşamayı hedefleyen ve onun için çaba sarfeden ve geçmişte somut adımlar atan bir ülkeyiz'' dedi. 
     Yakış, ''Kuzey ıraklı yöneticilerden özür geldi mi '' sorusuna, ''Bu tür eylemlerin üst düzeyde onaylandığını sanmıyorum. Barzani'nin böyle bir provokasyon olayını tasvip edeceğini hiç tahmin etmiyorum'' karşılığını verdi. 
     
     ''MESAFE BULUNABİLDİĞİ TAKDİRDE...'' 
     Yakış, KKTC Cumhurbaşkanı Rauf Denktaş'ın yarın Türkiye'ye geleceğini hatırlatan bir gazetecinin ''Kıbrıs konusu gündemin arka sıralarına düştü ama çözüm yakın mı '' sorusuna, ''Orada bizim kırmızı çizgi dediğimiz tutumlarımız var. Onlara cevap bulunabildiği takdirde mesafe kaydedilebilir. Kıbrıs için ver kurtul politikası içine girmedik. Referandum için öyle bir şart ileri sürüldü ki, referanduma dildiğinde referandum sonuçlarını önceden kabul etmiş duruma giriyoruz. O nedenle biraz değerlendirme yapmamız gerekir'' dedi. 
     





</TEXT>
</DOC>
