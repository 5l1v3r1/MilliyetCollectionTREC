<DOC>
<DOCNO> 130163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/11/yasam/yas02.html </URL>
<DATE> 2003/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Minik Nazlıcan bomba’ gibi 
</HEADLINE>
<TEXT>

Ablası Avşar Sıla öldürüldükten sonra iki kalp ameliyatı geçiren Nazlıcan dün kontrole geldi. Ve doktorları müjdeyi verdi Basketbol bile oynayabilecek... 
     AYŞEGÜL AYDOĞAN İstanbul 

     Susurluk’ta cinayete kurban giden ablası Avşar Sıla Çaldıran’ın 11 ölümünden birkaç gün sonra önemli bir kalp ameliyatı geçiren doğuştan kalp hastası minik Nazlıcan 4 sağlığına kavuştu. Ve büyüdükçe ablasının kopyası oldu. 
     Mavi hastalık’ olarak bilinen "fallot’s tetralojisi" dört belirtinin birarada bulunduğu kalp hastalığı nedeniyle kilo alamayan, boyu uzamayan, yaşıtları gibi gelişemeyen Nazlıcan, yaklaşık bir yıl önce geçirdiği ikinci büyük ameliyatın ardından sıkıntılı günleri geride bıraktı. Nazlıcan, artık yaşıtlarıyla aynı boy ve kiloda. Gözlerinin altında sürekli beliren mor halkalar yerine, artık pespembe yüzünde hiç bitmeyen gülümsemeler var. 
     
     Epey uzamış, kilo da almış’ 
     Artık yaşıtları gibi koşup oynayabilen Nazlıcan, kontrol için İstanbul’daydı. Muayene ve tetkiklerini güle oynaya yaptıran Nazlıcan’ın keyfi yerindeydi. 
     Ameliyatı gerçekleştiren Medical Park Hospital Kalp Damar Cerrahisi Direktörü Doç. Dr. Barbaros Kınoğlu, Nazlıcan’ın son durumunu, "Gelişmesi çok iyi. Boyu epey uzamış, kilo almış. Tetkik ve muayenelerine göre hiçbir problemi yok. Artık ona kalp hastası gibi bakmak mümkün değil. Normal yaşayabilir. Rutin olarak yılda bir kontrol için Nazlıcan’ı çağıracağız" diyerek özetledi. 
     
     Köfte patatese bayılıyor’ 
     Doç. Dr. Ümran Aydoğan ise "Nazlıcan’ın problemi ameliyatla mükemmel şekilde düzelmiş. Nazlıcan’da ilerde bir ritim problemi çıkmazsa en ağır spor olan basketbol bile oynayabilir. Ritim bozukluğu ameliyat olan tüm kalp hastalarında ortaya çıkabilir" diye konuştu. 
     Doç. Dr. Kınoğlu da, minik Nazlıcan’ın tek sorunu olarak kalan geniz eti probleminin de önümüzdeki günlerde bir ameliyatla giderileceğini belirterek, "Bu sorun için Nazlıcan’ın tamamen iyileşmesini bekledik. Artık zamanı geldi" dedi. Kızının sağlık durumunu duyunca keyfi iyice yerine gelen anne Nihal Çaldıran ise, Nazlıcan’ın iştah ve hareketlerinin gözle görülür derecede arttığını belirterek, "Her yemeği yiyor. Ama patates, köfte, makarnayı çok seviyor" şeklinde konuştu. 
     



 YAŞAM 

















</TEXT>
</DOC>
