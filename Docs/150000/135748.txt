<DOC>
<DOCNO> 135748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/07/son/sonspo12.html </URL>
<DATE> 2003/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Sümer Aurelio konusundaki açıklamalarım saptırıldı... 
</HEADLINE>
<TEXT>

     Trabzonspor Kulübü Başkanı Özkan Sümer, geçen hafta yaptığı açıklamaların saptırılarak başka yerlere çekildiğini ve bununda şahsı ile kurumu incittiğini söyledi. 
     Özkan Sümer, Mehmet Ali Yılmaz Tesisleri'nde düzenlediği basın toplantısında yaptığı açıklamada, geçen hafta yönetim kurulu üyesi Hüseyin Tütüncü'nün verdiği yemekteki açıklamalarının basın tarafından çarptırıldığını savunarak, ''Tahrip edici unsunlar yaratıldı. Açıklamalarım saptırılarak başka yerlere çekildi ve şahsım ile kurum bundan incindi'' dedi. 
     Sümer, yaşamında hiçbir oyuncuya ahlaksız demeyen bir insan olduğunu ve Brezilyalı oyuncuları Aurelio için bu yönde bir söz sarfetmediğini de ifade ederek, ''Aurelio için ahlaksız bir futbolcu demedim. Böyle birşey demeye ne benim ne de başka yöneticinin hakkı yok. Daha önceki açıklamalarımda da hiçbir oyuncu için ahlaksız demeyeceğim ifadelerimde ortadadır'' diye konuştu. 
     Aurelio ile geçen sezon yıllığı 300'er bin dolar olmak üzere 3 yıllığına 900 bin dolarlık prensipte bir anlaşma yaptıklarını ve futbolcunun buna imza attığını da ifade eden Sümer, şöyle konuştu 
     ''Ara dönemde bu sözleşmeyi resmileştirelim dedik. Menajeri geldi. Ancak menajeri bunu daha fazla arttıramaz mıyız dedi. Biz de 1 milyon 50 bin dolara kadar çıktık. Bundan sonra yeni bir şartla gelirseniz, teklifimiz de geçerli değil dedik. Yeni taleplerde bulundular. Biz de bu taleplere cevap vermedik. Çünkü takım içindeki sistemi ve ölçüyü korumak zorundaydık. Aurelio halen daha bizim oyuncumuz ancak bu oyuncu konusunda son teklifimiz artık geçerli değil. Aurelio ile dil konusunda iletişim kuramadık. Tercümanı olan menajeri ise kulüpleri birbirine düşürmüştür.'' Sümer, yönetim kurulu olarak önemli sorunların üstesinden gelmeye çalıştıklarını ve gelecek hafta bordo-mavili takımda önemli gelişmelerin olacağını sözlerine ekledi. 
     





</TEXT>
</DOC>
