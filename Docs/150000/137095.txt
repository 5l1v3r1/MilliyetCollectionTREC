<DOC>
<DOCNO> 137095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/16/son/sondun22.html </URL>
<DATE> 2003/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Avustralya'da savaş karşıtı gösteriler bugün de sürüyor... 
</HEADLINE>
<TEXT>

     Tüm dünyada dün başlayan ''Savaşa Hayır'' gösterileri, bugün Avustralya'nın Sydney sokaklarını yüz binlerce kişinin doldurmasıyla ikinci gününe girdi. 
     Gösteriye çocuklu orta yaşlılar ve tekerlekli sandalyeleriyle katılanlar dikkat çekti. Davulların çalındığı, Vietnam Savaşı dönemine ait protesto şarkılarının söylendiği gösteri nedeniyle trafik durdu. 
     Organizatörler, Sydney'de bugün yapılan gösterilere 500 bin kişinin katıldığını, polisse bu sayının 200 bin civarında olduğunu belirtiyor. 
     ABD'nin İngiltere ile en yakın müttefiki olan Avustralya'nın Başbakanı John Howard, ülkesindeki kalabalık gösterilere rağmen ikna olmadığını belirterek, ''Başbakan olarak görevim, ülkem için en yararlı kararı almaktır'' dedi. 
     Howard, Avustralya 9. Kanalı'na verdiği demeçte, Irak gibi ülkelerin biyolojik ve kimyasal silaha sahip olmasından endişe duyduğunu, bu silahların teröristlere verilebileceğini ve bunun da bir kabus olduğunu söyledi. 
     Güney Afrika'dan ABD'ye kadar dün tüm dünyada 600'den fazla kent ve kasabada sokaklara dökülen 6 milyonu aşkın insan, Vietnam Savaşı'ndan bu yana en büyük gösteriyi yapmıştı. 
     





</TEXT>
</DOC>
