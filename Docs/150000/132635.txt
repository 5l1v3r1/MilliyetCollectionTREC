<DOC>
<DOCNO> 132635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/23/son/sondun30.html </URL>
<DATE> 2003/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa Komisyonu "Irak'ta savaş kaçınılmaz değil" 
</HEADLINE>
<TEXT>

     Avrupa Komisyonu, ''Irak savaşının kaçınılmaz olmadığını'' ve ''olası savaş halinde'' insani yardım ve Irak'ın yeniden yapılandırılmasına yardımcı olacağını bildirdi. 
     Komisyon sözcüsü yaptığı açıklamada, ''Bu savaş kaçınılmaz değil, ancak tüm olasılıkları da düşünmeliyiz. Savaştan kaçınılması konusunun da bulunduğu farklı senaryoların ele alındığı somut çalışmalar yapılıyor'' dedi. 
     Sözcü, ABD veya diğer ülkelerle yapılan görüşmelerde Irak'ın yeniden yapılandırılması için yardım konusunun da ele alındığını belirtti. 
     Komisyon sözcüsü, AB'nin 2003 bütçesinde Irak'a yaklaşık 15 milyon euroluk insani yardımın öngörüldüğünü, ancak savaş gibi beklenmedik bir olayla karşılaşılması olasılığına karşı da AB'nin ''ek ödeneği''nin bulunduğunu söyledi. 
     Sözcü ayrıca, Irak'a olası askeri operasyon için BM'nin ikinci bir karar almasının gerekip gerekmediği konusunda Avrupa Komisyonu'nun hukuki bir kararı bulunmadığını belirtti ve ''AB'nin, Irak'a karşı yapılacak olası operasyonun BM himayesinde yapılması gerektiği görüşünde olduğunu'' hatırlattı. 
     





</TEXT>
</DOC>
