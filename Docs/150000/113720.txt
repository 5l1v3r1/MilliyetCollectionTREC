<DOC>
<DOCNO> 113720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/18/son/sonspo17.html </URL>
<DATE> 2002/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray Kulübü 97 yaşında... 
</HEADLINE>
<TEXT>

     Galatasaray Kulübü'nün 97. kuruluş yıldönümü etkinlikleri çerçevesinde, kulübün kurucusu Ali Sami Yen, mezarı başında anıldı. 
     Ali Sami Yen'in Feriköy Mezarlığı'ndaki kabri başında düzenlenen anma törenine, kulüp başkanı Özhan Canaydın, yöneticiler Orhan Yüzen, Derya Taşdelenler, divan kurulu başkanı Semih Haznedaroğlu, Şişli Belediye Başkanı Mustafa Sarıgül ve sarı-kırmızılı camiadan kişiler katıldı. 
     Canaydın, burada yaptığı konuşmada, kuruluş yıldönümünde kulübün kurucusu Ali Sami Yen'i andıklarını belirterek, ''Galatasaray, 100. yılında Avrupa'nın en iyi takımlarından olacak. 100. yılda, daha büyük güç, daha büyük kuvvet olarak, Ali Sami Yen'i anacağız'' dedi. 
     
     KURULUŞ ETKİNLİKLERİ 

     Sarı-kırmızılı kulübün kuruluş etkinlikleri çerçevesinde, yarın saat 11.00'de Galatasaray Lisesi önünde toplanılacak. 
     Tevfik Fikret Salonu'nda düzenlenecek törende saygı duruşu ve İstiklal Marşı'nın okunmasının ardından, kulüp başkanı Özhan Canaydın bir konuşma yapacak ve törende hazır bulunan en kıdemli üye yaş kütüğüne 97. yıl plaketini çakacak. Kulüpte 50 yılını doldurmuş divan üyelerine berat ve madalyaların verilmesinin ardından, sarı-kırmızılı kulübün çeşitli branşlarda kazandığı ödül ve kupalar üyelere tanıtılacak ve müze heyetine teslim edilecek. 
     Tören, geleneksel ''Galatasaray Pilavı''nın yenilmesinin ardından, kulübün kurulduğu sınıf ve müzenin ziyaretiyle sona erecek. 
     
     GALATASARAY VE FENERBAHÇELİ ESKİ FUTBOLCULAR BULUŞUYOR 

     Fenerbahçe ile Galatasaray arasında 6 Kasım Çarşamba günü yapılacak derbi maç öncesinde 2 takımın eski futbolcuları dostluk yemeği yiyecek. 
     Galatasaray'ın Kalamış Tesisleri'ndeki yemeğe, eski futbolcuların yanı sıra kulüp başkanları Özhan Canaydın ve Aziz Yıldırım'ın da katılacağı bildirildi. 
     





</TEXT>
</DOC>
