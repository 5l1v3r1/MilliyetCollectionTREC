<DOC>
<DOCNO> 148229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/08/siyaset/siy04.html </URL>
<DATE> 2003/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Erbakan’ın adayı yine TRT’ye talip 
</HEADLINE>
<TEXT>

TRT Genel Müdürlüğüne İstanbul Belediyesi Kültür İşleri Daire Başkanı Şenol Demiröz’ün aday olması bekleniyor. Demiröz, Erbakan’ın da adayıydı 
     EZELHAN ÜSTÜNKAYA Ankara 

     Yücel Yener’in istifasıyla boşalan TRT Genel Müdürlüğü görevi için Radyo Televizyon Üst Kurulu’na RTÜK birbirinden ilginç isimler başvuruyor. Adaylar arasında adı geçen İstanbul Büyükşehir Belediyesi Kültür İşleri Daire Başkanı Şenol Demiröz’ün, RP - DYP koalisyonu döneminde Necmettin Erbakan’ın TRT Genel Müdürü adayı olduğu ortaya çıktı. 
     Adaylık başvurusunu son gün yapması beklenen Demiröz’ün 1996’da Refahyol döneminde RP’nin TRT adayı olduğu, dönemin koalisyon ortakları Tansu Çiller ile Necmettin Erbakan arasında bu nedenle gerginlik yaşandığı kaydedildi. 
     İstanbul Büyükşehir Belediye Başkanı Ali Müfit Gürtuna’ya yakınlığıyla da tanınan Demiröz’ün adı BELBİM şirketinin yönetim kurulu üyesi olması nedeniyle Akbil soruşturmasında da yer alıyor. Demiröz’ün TRT adaylığı için RTÜK’te kulis yaptığı ifade edildi. 
     Başvuruda bulunanlar arasında dikkati çeken isimlerden biri de Ankara 12. Sulh Ceza Mahkemesi Hakimi Mehmet Beyazıt Boran. Geçtiğimiz ocak ayında kaçak elektrik kullananlara "elektrik hırsızlığı" suçundan 3 yıldan başlayan hapis cezaları veren Boran, 5 yıl önce Torbalı Asliye Ceza Mahkemesi’nde hakim olarak görev yaparken bir ilke imza attı. Boran, Anayasa Mahkemesi’ne başvurarak, TCK 440. madde ile düzenlenen "kadının zinası" hükmünün iptalini sağladı. 
     RTÜK’e şu ana kadar başvuru yapan diğer adaylar şöyle Aydın Tomakin PTT müşaviri. Doç. Osman Özsoy STV’ye program yaptı. Ömer Faruk Yılmaz Prodüktör. Prof. Murat Aykaç Erginöz Şehir planlamacısı. İbrahim Öztürk Emekli. Hasan Yıldırım Maden mühendisi. Ümit Arslan Yılmaz TİKA’da uzman. Ali Kaptan Maltepe Üniversitesi Radyo Televizyon Programcılığı Bölüm Başkanı. Prof. Ateş Vuran İstanbul Ticaret Üniversitesi İletişim Fakültesi Dekanı. Salim Çakır. 
     RTÜK, başvuruların 15 Nisan’da sona ermesinin ardından belirlediği üç adayı Bakanlar Kurulu’na bildirecek. Bakanlar Kurulu, Cumhurbaşkanı Ahmet Necdet Sezer’in onayı ile TRT Genel Müdürlüğü’ne atama yapacak. RTÜK’ün başvuran adaylar dışında, aday bildirme hakkı da bulunuyor. RTÜK Başkanı Fatih Karaca’nın, üst kurulun bu hakkı kapsamında aday olabileceği belirtiliyor. 
     


SİYASET 





















</TEXT>
</DOC>
