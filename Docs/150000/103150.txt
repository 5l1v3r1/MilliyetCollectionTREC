<DOC>
<DOCNO> 103150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/21/son/soneko13.html </URL>
<DATE> 2002/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
''Duty Free Shop''un en iyi müşterileri Türkler... 
</HEADLINE>
<TEXT>

     İstanbul Atatürk Havalimanı'nda ''Duty Free Shop'' olarak bilinen gümrük vergisiz satış mağazalarının en iyi müşterileri, Türkler çıktı. 
     Günde ortalama 7 bin 600 kişinin alışveriş yaptığı mağazalarda, Türk müşteriler yüzde 63.89'lük oranı yakaladı. 
     İşletmesini Akfen-Tepe ve dünyanın önde gelen Duty Free operatörü Alman Gebrüder Heinemann ile ortaklığa sahip olan Unifree ile birlikte yürüten ATÜ Turizm İşletmeciliği A.Ş'den alınan bilgiye göre, yabancılar arasında en çok Rus, Alman, İngiliz ve Fransızların alışveriş yaptığı mağazalarda satılan ürünler arasında Marlboro, Yeni Rakı ve Toblerone çikolataları ilk sıralarda yer alıyor. 
     Atatürk Havalimanı Dış Hatlar Terminali dahilinde toplam 4 bin 100 metrekarelik alanda faaliyet gösteren mağazalarda, bu yıl itibariyle her gün ortalama 7 bin 600 müşteri alışveriş yapıyor. 
     Mağazaların ülkeler bazında müşteri profiline bakıldığında ise en çok alışverişi yüzde 63.89 ile Türkler yapıyor. Yabancılar arasında yüzde 12.65 ile ilk sırada yer alan Rusları, yüzde 4.22 ile Almanlar, yüzde 4.14 ile İngilizler, yüzde 2.25'le Fransızlar, yüzde 2.05 ile İsrailliler, yüzde 1.52 ile Japonlar ve yüzde 1.49'la İtalyanlar izliyor. 
     Kanada, Avustralya, İsviçre, Belçika, Çek Cumhuriyeti ve Çin'den gelenler ise en az alışveriş yapan müşteriler arasında yer alıyor. 
     
     NELER VAR 
     Atatürk Havalimanı Dış Hatlar Terminali geliş bölümünde 2 Duty Free ve bir oyuncak aksesuar satış mağazası bulunuyor. 
     Gidiş bölümünde ise hediyelik otantik eşya, halı, kilim, cam ve seramik gibi ürünlerin satıldığı bir Bazaar mağazası, ana mağaza ile, çikolata, şarap, gıda, çocuk, ayakkabı, spor giyim, içgiyim, puro ile birçok ünlü mağazanın yer aldığı ve pekçok markanın aksesuarlarının satıldığı Golden Touch kompleksi yer alıyor. 
     Son dakika alışverişlerinin yapıldığı 3 adet Duty Free mağazasının yanı sıra, Gidiş Terminali'nde Desa, Vakko, Cartier, Empire ve D R mağazaları da ATÜ'ye bağlı olarak servis veriyorlar. 
     





</TEXT>
</DOC>
