<DOC>
<DOCNO> 146439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/31/guncel/gun06.html </URL>
<DATE> 2003/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Acı fatura Rumsfeld’e 
</HEADLINE>
<TEXT>

İşler umdukları gibi gitmeyince basın yoluyla birbirlerini suçlamaya başlayan ABD üst yönetimi, başarısızlığın faturasını Rumsfeld’e çıkardı 
     DIŞ HABERLER SERVİSİ 

     ABD’de yayınlanan "New Yorker Magazine" adlı haftalık derginin bugün piyasaya çıkacak sayısında yer alan bir makalede, ABD Savunma Bakanı Donald Rumsfeld’in ağır şekilde eleştirildiği bilgisi dün ajanslara sızdırıldı. Savunma konularında uzman gazeteci Seymour Hersh’in kaleme aldığı makalede, "Rumsfeld’in, Pentagon’daki askeri planlamacıların, Irak’taki savaşta şu ankinden çok daha fazla asker ve zırhlı araç gerektiği tavsiyelerine sık sık karşı çıktığı" hatırlatılarak, Savunma Bakanı’nın hata yaptığı vurgulandı. Hersh’e ismi gizli kalmak koşuluyla konuşan bir üst düzey Savunma Bakanlığı planlamacısı da, "Daha iyi bildiğini zannetti. Her aşamada karar veren kişi kendisiydi. Rummy Rumsfeld kendi kendini bu karışıklığın içine soktu" dedi. 
     
     TOMAHAWK’LAR BİTİYOR 
     Yazıya göre Rumsfeld ayrıca, Orgeneral Tommy Franks’in, "ABD kuvvetleri Türkiye üzerinden Irak’a geçemeyecekse, başka bir yoldan Irak’a sevk edilinceye kadar operasyonu erteleyelim" tavsiyesini reddeti ve Iraklıların göstereceği direniş konusunda yanlış hesap yaptı. Hersh makalesinde savaşın bu aşamasında Tomahawk füzelerinin büyük kısmının harcandığını da belirtti. 
     
     HEMEN TAKVİYE GELMELİ’ 
     Makalede ayrıca uçak gemilerinde lazer güdümlü bombaların tükenmek üzere olduğu ve tanklar, zırhlı araçlar ile diğer teçhizatın bakımı konusunda ciddi sorunlar yaşandığı da belirtilerek, eski bir istihbarat yetkilisinin, "Tüm umudumuz takviye gelene kadar bu durumun muhafaza edilmesi" şeklindeki endişeli sözlerine yer verildi. 
     


GÜNCEL 


























</TEXT>
</DOC>
