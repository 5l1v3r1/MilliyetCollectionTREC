<DOC>
<DOCNO> 132515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/23/ekonomi/eko01.html </URL>
<DATE> 2003/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
61 yaşını dolduran memur gidecek... 
</HEADLINE>
<TEXT>

Hükümet, memurda yaş haddini’ 65’ten 61’e çekiyor. Böylece 2 bin 116 kişi zorunlu emekli edilecek. Arkasından da hizmette 30 yıl’ sınırı getirilecek 
     ELÇİN ERGÜN Ankara 

     Hükümet IMF’ye verilen taahhütler çerçevesinde kamudaki fazla personelin’ emekli edilmesi için Emekli Sandığı’na bağlı memurların azami çalışma yaşını yaş haddi’ 65’den 61’e düşürüyor. Bu konuya ilişkin yasa tasarısı imzaya açıldı. Tasarı ile 2 bin 116 memur emekli edilecek. 
     Hükümetin ileriki tarihlerde 30 hizmet yılını dolduran personelin emekli edilmesine ilişkin bir tasarıyı daha imzaya açması bekleniyor. 
     Başbakan Abdullah Gül başkanlığında yaklaşık dört saat süren Bakanlar Kurulu, kamu personelinin zorunlu emekli edilmesine ilişkin tasarıyı ele aldı. Başbakan Yardımcısı Abdüllatif Şener’in toplantı sonrası yaptığı açıklamaya göre Emekli Sandığı iştirakçilerinin 65 olan azami çalışma yaşı 61’e indirildi. Tasarının yasallaşması ile birlikte 2 bin 116 boş kadro ortaya çıkacak. Boş kadrolara yeni alımların yapılması engellenecek. Ancak özel bilgisine ihtiyaç olan kamu personelinin çalışma süreleri Bakanlar Kurulu kararı ile dört yıl uzatılabilecek. YÖK ve MİT mensupları, askeri personel, emniyet sınıfı personeli, hakim, savcı ve hakimler kapsam dışında olacak. 
     
     30 yıllıklar sırada 
     Hükümetin ikinci bir adım olarak da hizmet yılı ile ilgili kısıtlama yapması bekleniyor. Edinilen bilgilere göre hazırlanacak bir tasarı ile de 30 hizmet yılını dolduran 61 bin kişinin emekliye sevkedilmesi sağlanacak. Hükümetin kaynak sıkıntısı nedeniyle askıya aldığı bu uygulama ile de 61 bin memura 1 katrilyon emekli ikramiyesi ödenecek. 
     57. Hükümet’in kadrolaşmayı önlemek için getirdiği ve kurum içi atamalarda Başbakanlık’tan izin alınmasını zorunlu kılan genelge yürürlükten kaldırıldı. Kurum içi atamalarda Başbakanlık izni alınmayacak. 
     
Dövizli askerlik uzatılıyor      Askerlik Yasası’nda Değişiklik Yapılmasına İlişkin Yasa Tasarısı", Bakanlar Kurulu’nda kabul edilerek TBMM Başkanlığı’na sunuldu. Tasarı ile yurtdışında en az fiilen üç yıl çalışan ancak çeşitli nedenlerle 38 yaşını doldurduğu halde askerlik hizmetinden yararlanmak üzere başvurmayanlar ile başvurdukları halde ödemelerini ya da temel askerlik eğitimini tamamlamadıkları gerekçesiyle dövizle askerlik hizmetinden çıkartılanlar bu haktan yararlanacak. 38 yaşını dolduranlar 7 bin 688 Euro veya karşılığı yabancı ülke parasını ödemeleri ve bir ay süreli temel askerlik eğitimini yapmaları halinde askerliğini yapmış sayılacaklar. Aynı durumda olan ancak 40 yaşını tamamlamış olanlar ise 10 bin 224 Euro veya karşılığı yabancı para ödemeleri halinde temel askerlik eğitimine tabii tutulmadan askerlik hizmetini yerine getirmiş sayılacaklar. Askerlik hizmetini yapamadıkları için Türk vatandaşlığından çıkarılanlar ile vatandaşlıktan çıkmasına izin verilenlerin de bu haktan yararlandırılmaları ve haklarında adli tatbikat yapılmaması kararlaştırıldı. 
     
Kurban Bayramı’nda dokuz gün tatil      Bakan Şener, Bakanlar Kurulu’nun Kurban Bayramı arefesindeki yarım günde kamuda çalışan memur, işçi ve diğer personelin idari izinli sayılmalarını kararlaştırdığını bildirdi. Buna göre 10 Şubat 2003 pazartesi günü için verilen idari izinle kamu çalışanları toplam dokuz gün tatil yapacak. 
     



 EKONOMİ 




















</TEXT>
</DOC>
