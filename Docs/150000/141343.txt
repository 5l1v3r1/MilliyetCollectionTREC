<DOC>
<DOCNO> 141343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/07/son/sontur15.html </URL>
<DATE> 2003/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Hülya Avşar'dan Schumacher'e kadar herkesi dolandırmışlar 
</HEADLINE>
<TEXT>

     Alman Rallici Michael Schumacher ve Hülya Avşar'ın da aralarında bulunduğu yüzlerce kişiyi dolandıran uluslararası sahte kredi kartı çetesinin üyelerinin yargılanmasına devam edildi. 
     Bolu Ağır Ceza Mahkemesi'nde görülen davanın duruşmasına, tutuklu olan çetenin ''Paşa'' lakaplı lideri Ferhat Çelik, ''Binbir Surat'' lakaplı Nurettin Yiğit, Fikret Samat, Gökhan Basmaz, Mustafa Çiçek ve tutuksuz yargılanan Vesile Yiğit katıldı. 
     Ferhat Çelik, ifadesinde, uzun süredir sahte kredi kartı düzenlemek ve kullanmak suçundan cezaevinde bulunduğunu belirterek, ''Burada bulunanların hiçbirini tanımıyorum'' dedi. 
     Mahkeme Başkanı Osman Açar da, ''Cezaevinden talimatlarla dolandırıcılığa devam ettiğini arkadaşların iddia ediyorlar, bu doğru mu '' diye sordu. Bunun üzerine Çelik, şunları anlattı 
     ''Cezaevinden dolandırıcılığa devam etmem için direk internet bağlantısı ve bilgisayar lazım. Bunlar olmadan ben nasıl kredi kartı sahteciliği yapabilirim Ben 512 megabaytlık bir bilgisayardan internete bağlanıp, alışveriş sitelerine girerek, alışveriş yapılan kredi kartlarının şifrelerini alıyor ve bu şifrelerden açık olanları alıp, kullanıyordum. Takdiri size bırakıyor ve arkadaşlarımın iddialarını kabul etmiyorum. Ayrıca cezaevinde olduğum için yuvam yıkılacak. Mağduriyetimin giderilmesi için tahliyemi talep ediyorum.'' 
     
     ''SUÇLAMALARI KABUL ETMEDİLER'' 
     Duruşmada söz verilen ''Binbir Surat'' lakaplı Nurettin Yiğit ise ''Suç işlenen yerlerde bulunmadığıma dair belgeler mahkemeye sunuldu. Suç tarihlerinde başka illerde olduğum kanıtlandı. Bu nedenle tahliyemi istiyorum'' dedi. 
     Fikret Samat da Bolu'da cep telefonu kontörü alıp, Gerede ve Dorukkaya'da alışveriş yaptığını kabul ederek, ''Bu kartla ben çok küçük meblağlarda alışveriş yaptım. Diğer aynı şifreyle yapılan alışverişlerden haberim yok'' diye konuştu. 
     Sanıklardan Gökhan Basmaz da ''Tek suçum Nurettin'i tanımak. Burada olmamın tek sebebi budur. Üzerimden ne kredi kartı çıktı, ne de alışveriş yaptım. Diğer arkadaşları da tanımıyorum'' dedi. 
     Kredi kartlarını operasyonun yapıldığı ayın 14'ünde Fikret Samat'a verdiğini iddia eden Mustafa Çiçek, ''Ondan önceki tarihlerde işlenen suçlarla ilgim yok. Sadece ayın 14'ünden sonra yapılan alışverişleri kabul ediyorum'' dedi. 
     Mahkeme Heyeti, sanıklar hakkında diğer illerden beklenen evrakların tamamlanması amacı ile karar duruşmasının ileri bir tarihe ertelenmesine ve sanıkların tutukluluk hallerinin devamına karar verdi. 
     
     ''DÜNYA BANKALAR BİRLİĞİ, ÖDÜLÜ VERMEDİ'' 
     Dünya Bankalar Birliği ve Türkiye Bankalar Kart Merkezi'nin, Paşa lakaplı Ferhat Çelik ve arkadaşları için 200 bin dolar ödül koyduğunu belirten yetkililer, ''Bu ödül operasyonu yapan ekiplere şu ana kadar ödemedi. Bu durum kuruluşların ciddiyetine gölge düşürüyor'' dediler. 
     
     OLAY 
     Dünya Bankalar Birliği'nin ödül koyduğu 5 kişilik uluslararası sahte kredi kartı çetesinin üyeleri, Bolu İl Jandarma Komutanlığı İstihbarat ekiplerinin İstanbul, Yalova, Kocaeli ve Bolu'da düzenlediği operasyonla 2002 yılında yakalanmıştı. Yapılan araştırmada 10 milyon dolarlık sahtekarlık yapan çetenin, Alman Rallici Michael Schumacher ve sanatçı Hülya Avşar'ı da dolandırdığı ortaya çıkmıştı. 
     Olaydan sonra Bolu'da mahkemeye çıkartılan çete üyeleri, tutuklanarak cezaevine gönderilmişti. 
     





</TEXT>
</DOC>
