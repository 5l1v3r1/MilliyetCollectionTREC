<DOC>
<DOCNO> 135584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/07/ekonomi/eko03.html </URL>
<DATE> 2003/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
POAŞ açıklaması 
</HEADLINE>
<TEXT>
Teminat verilememesi söz konusu değil 
Doğan Holding Genel Koordinatörü Tufan Darbaz, POAŞ ortaklarının ilave teminat verememesinin söz konusu olmadığını söyledi. Darbaz, ilave teminat isteğinde kötü niyet olduğunun sezinlendiğini belirtti 
     EKONOMİ SERVİSİ 

     Doğan Holding Genel Koordinatörü CEO Tufan Darbaz, Petrol Ofisi POAŞ ile İş Doğan Yatırımları A.Ş’nin birleşmesinde İş - Doğan’a verilen süre içinde teminat mektuplarının getirilmediği gerekçesiyle, birleşmenin iptali davası açılmasını kötü niyet olarak değerlendirdi. Darbaz, "POAŞ ortaklarının ilave teminat verememesi söz konusu değildir" dedi. 
     Tufan Darbaz konuyla ilgili yaptığı açıklamada şunları söyledi "Özelleştirme İdaresi Başkanlığı ÖİB , 387.5 trilyon lira değere sattığı POAŞ hisselerinin değerini bugün 0’ lira olarak kabul etmektedir. Ayrıca tahsil etmiş olduğu 116.5 trilyon lirayı ve ek teminatı da görmezden gelerek tamamı için banka teminat mektubu istemiş ve verilmediği cihetiyle yargıya başvurmuştur. Bu isteğin hangi objektif değerlendirmeye dayandığı kuşku verici olduğu gibi arkasında kötü niyet olduğu sezilmektedir." 
     
     Kötü niyetli yaklaşım 
     Darbaz açıklamasında, "Nitekim bu kararın bize tebliğ edilmesinden önce grubumuza açıkça husumet beslediği bilinen ve son günlerde Türkiye Cumhuriyeti tarihinin en büyük kurtarılma operasyonunun muhatabı ve bu operasyonun maliyeti 6 milyar doların Türk halkının omuzlarına yüklenmesinin sorumlusu olan bir grubun gazetesine verilmesi bu kötü niyetli yaklaşımı destekler mahiyettedir" dedi. 
     
     ÖİB’nin tutumu şaşırtıcı 
     Darbaz’ın açıklaması şöyle "İş - Doğan birleşme öncesinde ÖİB’in elinde bulunan yüzde 25.8 oranındaki POAŞ hissesine 387.5 trilyon lira bedelle satın almış ve bunun 116.5 trilyon lirasını peşin olarak ödemiştir. Kalan 271.3 trilyon lira borç için 3 yıl vadede anlaşılmıştır. Bu borca karşılık POAŞ hisseleri ÖİB’ye rehin edilmiştir. Bütün bunlar da sözleşmeye bağlanmıştır. Buna rağmen, İş Bankası ve Doğan Holding, iyi niyetli bir yaklaşımla, objektif kriterlere göre yapılacak bir değerlendirme sonucu bir teminat açığı kaldığı takdirde bunu da karşılamayı taahhüt etmiştir. Görüşmeler esnasında İş Bankası ve Doğan Holding, POAŞ hisse senetlerinin rehnine ilaveten bir miktar teminat mektubu ve nakit blokaj teklif etmiş, bu teklif de dikkate alınmamıştır." 
     
Dava açılması birleşmenin önünde engel değil      Doğan Şirketler Grubu Holding, ÖİB’ce Petrol Ofisi ile İş Doğan Petrol Yatırımları A.Ş. birleşmesiyle ilgili dava açılmasının, birleşmenin iptal olacağı anlamını taşımadığını bildirdi. 
     Doğan Şirketler Grubu Holding, İMKB Başkanlığı’nın talebi üzerine, ÖİB’in birleşmeye ilişkin kararı çerçevesinde bundan sonra izlenecek hukuki prosedür ve şirketin konu hakkında bulunacağı girişimlere ilişkin İMKB’ye açıklama gönderdi. Dava ile ilgili olarak gerek şirketlerine gerekse POAŞ’a henüz bir tebligat yapılmadığı kaydedilen açıklamada, "Kaldı ki davanın açılmış olması birleşmenin iptal olacağı anlamını taşımamaktadır. Mahkemenin alacakta teminat eksikliği olduğuna hükmetmesi durumunda, söz konusu teminat açığının kapatılması ile sorunun çözüleceği tabiidir’’ denildi. Doğan Şirketler Grubu Holding’in açıklamasında, "kamuoyunu yanıltıcı, gerçekle ilgisi olmayan, şirketlerini ve yatırımcılarını yıpratıcı yayın yapan’’ kuruluşlar hakkında da yasal yollara başvurulacağı duyuruldu. 
     



 EKONOMİ 
























</TEXT>
</DOC>
