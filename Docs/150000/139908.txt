<DOC>
<DOCNO> 139908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/01/son/soneko01.html </URL>
<DATE> 2003/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
MÜSİAD Başkanı "Savaş kısa sürecek sanıyorum" 
</HEADLINE>
<TEXT>

     Müstakil Sanayici ve İşadamları Derneği MÜSİAD Genel Başkanı Erol Yarar, Türk askerinin, ülkenin askeri gerçekleri ve güvenliği açısından Kuzey Irak'a girmek zorunda olduğunu belirterek, ''Türkiye zaten 10 yıldır bunu yapmak istiyordu'' dedi. 
     MÜSİAD Antalya Şubesi'nin düzenlediği konferans öncesi gazetecilerle sohbet eden Yarar, olası savaşla ilgili görüşlerini aktardı. 
     Türk iş dünyasının, bir savaş çıkmasından dolayı tedirgin olmaması gerektiğini belirten Yarar, şöyle konuştu 
     ''1991 yılında Irak Savaşı kısa sürmüştü. Türk iş dünyası olarak bugün daha temkinliyiz. Bu savaşın iş alemini çok büyük etkileyeceğini sanmıyorum. Bu savaş kısa sürecek sanıyorum. Çünkü 1991 yılında daha güçlü bir Irak vardı. Ambargo yoktu. Ama şimdi, silah alamaz durumda. Bu nedenle Irak'ta savaş daha kısa sürer sanıyorum.'' Savaşın askeri boyutunun çok önemli olmadığını anlatan Yarar, savaş söylentilerinin ekonomik çevreleri moralsizliğe ittiğini belirterek, ''Şuyu-u vukuunda beterdir. Süreç uzadıkça bu Türkiye'nin aleyhinedir. Bu savaş, Türkiye'nin değil, ABD ile Avrupa, daha doğrusu ABD ve Almanya-Fransa'nın savaşıdır'' dedi. 
     
     ''HÜKÜMETİN POLİTİKASI DOĞRU'' 
     Hükümetin politikasını, bazı teknik hatalar olmasına rağmen doğru bulduğunu vurgulayan Yarar, sözlerini şöyle sürdürdü. 
     ''Türkiye artık karar vermeli. Hükümet, bölgede barış için elinden gelen mücadeleyi yaptı. Bol keseden atıp tutanlar var. Hükümet, barış adına ülkede bir çığır açan Özal'ın yapamadığını, barış adına yapmıştır. Bazı yanlışlıklar oluyor. Bu da hükümetin acemiliklerinden kaynaklanıyor. Asansörle siyaset yapanlar, merdivenleri ağır ağır çıkan siyasetçilere göre elbette hata da yaparlar. Hükümeti başarılı buluyorum.'' Yabancı askerlerin Türkiye'ye gelmesi konusunda TBMM'ye sunulacak tezkerenin geçeceğini ifade eden Yarar, Türkiye'nin, askeri politikaları, gerçekleri ve güvenliği açısından Kuzey Irak'a girmek zorunda olduğunu savundu. Yarar, ''Tarihi, ekonomik ve iş analizi yapanlar çok farklı görüşler ortaya koymalı'' dedi. 
     Türkiye'nin Kıbrıs haricinde bölgesindeki olaylara müdahale etmediğini söyleyen Yarar, ''Türkiye, Irak'ta kendi milli geçmişiyle özdeşleşmiş aktif politika izlemelidir'' diye konuştu. 
     
     ''HÜKÜMET EKONOMİNİN SORUNLARINI ÇÖZMEK İÇİN ÇALIŞIYOR'' 
     Savaş ortamında hükümetin ekonomik sorunları göz ardı etmediğini ifade eden Yarar, şunları kaydetti 
     ''Sanayi ve Ticaret Bakanlığı, Ekonomiden Sorumlu Devlet Bakanlığı boş durmuyor. Teşviklerin artırılması, yatırımların yaygınlaştırılması için uğraşlar veriliyor. Savaş var diye durmuyorlar. Ankara'da sorunları çözmek için uğraşan bürokratlar var. Bu savaş gündeminin arkasında moralimizi bozmamalıyız. Hükümet sıkıntıları çözmeye devam ediyor.'' Turizm sektöründe de savaş dedikodularını uluslararası büyük acentaların çıkardığını iddia eden Yarar, turizmde rezervasyon iptallerinin olmadığını, bu abartıların Antalya'ya ve turizme zarar verdiğini belirtti. 
     Yarar, ''Savaş olayını acenteler kullanıyor. Bu acentelerin büyük bir bölümü, en büyükleri de Avrupa'da... Fiyatı düşürmek için taktik olarak kullanıyorlar. Geçmiş dönemlerde Antalya bu sıkıntıları yaşadı. Geçmişte Antalya acentecilerin oyuncağı olmuştu'' diye konuştu. 
     
     ''HÜKÜMET KIBRIS KONUSUNDA DA ÇÖZÜM ARAYIŞI İÇİNDE'' 
     Hükümetin Kıbrıs politikalarını da desteklediğini ifade eden Yarar, ''Hükümet, Kıbrıs konusunda da çözüm arayışları içindedir. Denktaş'a da baskı yapıyorlar sanıyorum. Denktaş, ilk kez Türkiye'den baskı görmeye başladı'' dedi. 
     





</TEXT>
</DOC>
