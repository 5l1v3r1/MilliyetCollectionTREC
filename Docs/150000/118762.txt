<DOC>
<DOCNO> 118762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/14/spor/aspo.html </URL>
<DATE> 2002/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk kulüplerinin, Avrupa’daki komutan gemisi, sulara gömüldü 
</HEADLINE>
<TEXT>
AMİRAL BATTI 3-1 
Barcelona karşısında beklediği puan ve morali bulamayan Galatasaray, hem Şampiyonlar Ligi’ne, hem de UEFA Kupası şansına veda etti, H Grubu’nda sonuncu sıraya demirledi 
     Pes Baliç 
     SARI - Kırmızılı takım kontrollü Barcelona önünde ve de rakibin ilk atağında 10. dakikada Dani’nin ayağından golü kalesinde gördü. Ancak 21. dakikada Cihan’ın kafasından gelen gol, Galatasaray’ın umudunu yeniden tazeledi. 41. dakika belki de maçın dönüm noktasıydı. De Boer’in inanılmaz hatasıyla bir anda topu ayağında bulan Baliç, kaleci Enke’nin bile teslim olduğu pozisyonda yine inanılmazı başardı, topu ve turu dışarı attı. 
     
     Teslim oldu 
     BARCELONA hep rölantide götürdüğü karşılaşmada, Baliç’in pozisyonundan sonra uykudan uyandı. 45. dakikaya girilirken, Gerard’ın golü ilk yarıyı ilan etti. Cim - Bom ikinci 45 dakikaya yine puan umuduyla başladı. Ancak defans hataları, orta sahanın kaybolması Barca’nın işine yaradı. Geovanni’nin süper vuruşunda Mondragon fena avlandı. Saviola ile Christian’ın birer vuruşları direkten döndü. Galatasaray üç golle teslim oldu. 
     
90 DAKİKA      MEHMET DEMİRKOL 

     Baliç, Nou Camp’a eski Real Madridli etiketiyle gelmişti. Real’in insani transferler yaptığı dönemde tarihinin en pahalı oyuncusu unvanını aldığı bilinerek... Bu tabloda, maçı seyreden Madrid’liler ve Nou Camp’taki ezeli rakibin taraftarları 41. dakikada kimbilir neler düşündü Puyol’un De Boer’e verdiği pasta Hollandalı oyuncu yere düşmüştü. Top Baliç’in önüne geldiğinde kaleci Enke de panikten kendini yerde buldu. Baliç’in boş kaleye topu atmak için neredeyse 10 saniye vakti vardı. O topu en olmayacak yere, sağ ayağıyla atmaya çalıştı. Öyle kötü vurdu ki, top hem üstten hem de yandan auta çıktı. Maç 1 - 1 iken, rakip sütlaç gibiyken... 4 dakika sonra yılların Ergün’ü sağ korner köşesi dibinde belki hayatında ilk kez denediği, tamamen gereksiz bir çalımla Saviola’yı geçmeye çalışırken top kornere gitti. Aklımıza Ortega - Tuncay geldi. Topun başına Motta, altı pasa da Gerard... Van Gaal, Fener maçını seyretmiş olmalı. Zira aynı golü attılar 2 - 1 
     Şimdi düşünelim bu Terim disiplininden çıkmış oyuncuların yaptığı işler olabilir mi Terimizm sallanıyor... Hem futbol stratejisi, hem de o ünlü disipliniyle... Halbuki az seyirci, gayet "uyumlu" bir hakem ve iyi bir Galatasaray vardı. Barca çok pasla Galatasaray kalesine inemiyordu. Ama 10. dakikada bir kez geldiler. Mondragon, Dani’nin çok da iyi olmayan şutunda üstüne gelen topta neredeyse saydamdı 1 - 0 
     Maçın başında Galatasaray’ın dörtlü savunması ve önündeki üç ön liberonun standartlarının üstünde oynadığını söyleyerek yiğidin hakkını verelim. Galatasaray’ın rakip savunmayı kolay geçtiğini de... 21’de Cihan’ın şık golü de gelince umutlanmıştık. Ama dedik ya, bir Terim takımından beklenmeyecek hatalar yaparak tüm bu avantajları sildi Galatasaray... 
     İkinci yarıda Suat - Cihan değişikliği Galatasaray ön libero konumlanmasını zayıflattı. Sarr ve Hakan oyundan düşünce kanatlar da inceldi. Ve Barca oynamaya başladı. 56’da Geovanni’nin attığı 25 metrelik muhteşem gol bu savunma zaafının sonucudur. Ve bunun ötesinde bizi Mondragon’un performansını da tartışmaya zorlayacak bir gol... Kolombiyalı çizgiye çok yakın, açıyı genişleten bir durumdaydı ve cezası büyük oldu. Bundan sonra son 7 dakikaya kadar oyuna hakim oldu. Takımın en iyisi Puyol’u çıkarıp genç Tortolero’yu alacak kadar rahatladı. Sonrası disiplin ve oyun stratejisinin ötesinde psikolojik olarak da çöken bir Galatasaray. Ama herşeye rağmen Christian oyuna girdikten sonra üç kez gole çok yaklaştık. Bu da kendimizi kandırmamıza yol açacak bir küçük umut. 
     
     NOTLAR 
     Başkan’a protesto 
     150 kişilik Galatasaray taraftarı, maçın bitiş düdüğü ile birlikte Başkan Özhan Canaydın’ı protesto ettiler. Taraftarlar "Fenerli başkan istemiyoruz, Canaydın istifa" diye bağırdılar. 
     
     Dön Hagi 
     GALATASARAY tribünlerine asılan "Fatih Terim Başkan, Hagi teknik direktör. Dön artık Hagi" pankartı dikkat çekti. Taraftarlar, yönetim aleyhine tezahürat da yaptı. 
     
     O bir efsane 
     FUTBOL dünyasının ünlü dergisi Four - Four - Two, eski Galatasaraylı Hagi’yi, futbolun yaşayan 100 efsane ismi arasına aldı. Rumen yıldız, başta Pele olmak üzere Maradona, Puskas, Platini, Cruyff, Rummenigge, Matthaus ve Beckham ile aynı listeye girdi. Hagi unutamadığı üç anısının arasına Galatasaray ile kazandığı UEFA Kupası’nı da aldı. 
     
     Berkant üzüldü 
     19 kişilik oyuncu kadrosuyla İspanya’ya gelen Sarı - Kırmızılılar’da sadece Berkant maçı tribünden izlemek zorunda kaldı. Genç futbolcunun moralsiz olduğu gözlendi. 
     
     Yönetim desteği 
     GALATASARAY yönetimi karşılaşmayı tam kadro izledi. Başkan Özhan Canaydın ve yöneticiler tribünde birlikte yer alırken, futbol şube sorumluları Burak Elmas ve Özer Saraçoğlu da takımı bir an olsun yalnız bırakmadılar. 
     
     İlgi çekmedi 
     İSPANYOL taraftarlar fazla ilgi göstermeyince, 80 bin kişilik stadın büyük bölümü boş kaldı. Barcelonalı seyircilerin, iş çıkış saati ve ikinci turun garantilenmesi nedeniyle maça gelmedikleri bildirildi. 
     
     Irkçılık uyarısı 
     MAÇ öncesinde UEFA tarafından yapılan bir anons ilgiyle dinlendi. Türkçe ve İspanyolca yapılan anonsta, taraftarlardan ırkçı gösterilere karşı davranılması istendi. 
     
     Trabzon isyanı 
     FUTBOL Federasyonu’nun, cumartesi günü oynanacak Galatasaray-Trabzon maçını pazara almaması tepki çekti. Yöneticiler, İstanbul’a döndükten 48 saat sonra maça çıkacaklarını hatırlattılar. 
     
     Yoğun güvenlik 
     İSPANYOL polisinin, stadın çevresinde aldığı yoğun güvenlik önlemleri dikkat çekti. Takımı, yöneticileri ve basını taşıyan otobüslere ayrı eskortlar verildi. 
     



 SPOR 





























</TEXT>
</DOC>
