<DOC>
<DOCNO> 127281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/27/son/sonspo16.html </URL>
<DATE> 2002/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor'dan vefa örneği... 
</HEADLINE>
<TEXT>

     Gaziantepspor Kulübü, bir süre önce genç yaşta yaşamını yitiren eski oyuncu ve altyapı antrenörlerinden Rıza Aslan'ın ailesine ev hediye etti. 
     Kulüp başkanı Celal Doğan, Gaziantepspor Kulübü'nün altyapısında yetişen, başka profesyonel kulüplerde de futbol yaşantısını sürdürdükten sonra Gaziantepspor'un altyapısını çalıştıran ve Sivasspor antrenörlüğü yaparken geçirdiği rahatsızlık sonucu genç yaşta yaşamını yitiren Rıza Aslan'ın anısını unutmayacaklarını söyledi. 
     Rıza Aslan'ın, gerek futbolculuk, gerekse de kısa süren antrenörlük yaşamında gösterdiği başarı, efendilik ve dürüstlüğün simge olduğunu ifade eden Doğan, sözlerini şöyle sürdürdü 
     ''Çok genç yaşta eşini ve 2 çocuğunu bırakarak bu dünyadan ebediyete uğurladığımız Rıza Aslan'ın aziz hatırasını yaşatmaya kararlıyız. Ölüme çare bulmak, ailenin acısını dindirmemiz mümkün değil. Gaziantepspor Kulübü olarak Kavaklık semtinde aldığımız evi ailesine armağan ediyoruz. Rıza Aslan'ın başarılı 2 çocuğu olduğunu duyduk. 15 ve 11 yaşındaki 2 erkek evladının da okuması için her türlü yardım kulübümüzce yapılacaktır.'' Doğan, daha sonra Kavaklık semtinde 25 milyar liraya alınan evin tapusunu, Rıza Aslan'ın eşi Şehriban Aslan'a verdi. 
     Türkiye Futbol Antrenörleri Derneği Gaziantep Şubesi Başkanı Ali Doğan da Gaziantepspor Kulübü ve başkanına, gösterdikleri vefa örneği için teşekkürü borç bildiklerini bildirdi. 
     Sivasspor Kulübü de geçtiğimiz günlerde, teknik direktörleri Mehmet Şahan ile Şehriban Aslan'a 10 milyar lira para göndermişti. 
     





</TEXT>
</DOC>
