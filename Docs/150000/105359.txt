<DOC>
<DOCNO> 105359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/02/son/sontur21.html </URL>
<DATE> 2002/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İsmail Cem "DTP ile beraberliğimizi yakında açıklayacağız" 
</HEADLINE>
<TEXT>

     YTP Genel Başkanı İsmail Cem, SHP ile işbirliği konusunda şu aşamada bir gelişme olmadığını belirterek, ''DTP ile zaten bir beraberliğimiz var. Onu nereye kadar ulaştıracağımızı da herhalde önümüzdeki günlerde birlikte açıklayacağız'' dedi. 
     YTP Çankaya İlçe Binası törenle açıldı. 
     Cem, açılışta yaptığı konuşmada, Türkiye'nin en önemli mekanı, ilçesi, Cumhuriyet'in ilk yıllarında yeni Türkiye'nin inşa edildiği Çankaya'nın, aynı zamanda gençlik demek olduğunu ifade etti. 
     Yeni Türkiye'yi gençlik ile birlikte inşa edeceklerini kaydeden Cem, ''Bizim için gençlik, üreten, okuyan, kendini ve bütün ülkeyi değiştiren en önemli dinamik'' dedi. 
     Çankaya'nın, sivil toplum örgütlerinin en önemli merkezi olduğuna işaret eden Cem, Türkiye'nin yeniden inşaasını tek başına siyasiler olarak değil, sivil toplum örgütleriyle yapacaklarını anlattı. 
     Bütün dünyada hiçbir siyasi kadronun tek başına ülkeyi yönetmediğini belirten Cem, ülkedeki yönetim görevinin, sorunların asli sahipleriyle yerine getirileceğini anlattı. 
     Cem, Çankaya'nın, Türkiye tarihini, Cumhuriyet tarihini yazan bir ilçe olduğunu ifade ederek, Çankayalılar'ın Cumhuriyet tarihine sahip çıkan insanlar olduğunu söyledi. 
     İsmail Cem, açılıştan önce, üzerinde kendisinin fotoğrafı ve partisinin ambleminin yer alan pastayı kesti. 
     İsmail Cem'in konuşmasının ardından, sanatçı Medine Kaplan, ''Yeni Türkiye Marşı''nı seslendirdi. 
     
     SORULAR 
     Binayı açan Cem'e, burada küçük bir çocuk tarafından kırmızı ve beyaz birer gül verildi. 
     Bir gazetecinin, ''Kuruluşunuzdan beri sizi izliyorum, ancak birlikte hareket ettiğiniz arkadaşlarınızla sizi aynı karede görüntüleyemedim'' demesi üzerine, Cem, bunun siyaset magazini olduğunu söyledi. Cem, aynı karede yer almasalar bile, bütün arkadaşlarıyla hem işin gerçeğinde, hem de gönüllerinde birlikte olduklarını ifade etti. 
     Bir gazetecinin, ''YTP'nin SHP ile işbirliği hangi aşamada '' yönündeki sorusuna Cem, ''Şu aşamada bir gelişmemiz yok. DTP ile zaten bir beraberliğimiz var. Onu nereye kadar ulaştıracağımızı da herhalde önümüzdeki günlerde birlikte açıklayacağız. Biz hazırlanıyoruz. Seçim için bütün çalışmalarımızı yapmaktayız'' karşılığını verdi. Cem, bir soru üzerine, seçimin gerçekleşmemesine yönelik bir tereddüdünün olmadığını söyledi. 
     ''Hüsamettin Özkan ile birlikte misiniz Özkan'ın siyaseti bırakacağı yönünde haberler var'' yönündeki bir soruyu da Cem, ''Şu magazinden siyaseti kurtaralım'' diye yanıtladı. 
     AB Komisyonu'nun Genişlemeden Sorumlu Üyesi Günter Verheugen'in açıklamalarının anımsatılması üzerine ise Cem, bu konuda yorum yapmak istemediğini kaydetti. 
     





</TEXT>
</DOC>
