<DOC>
<DOCNO> 112208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/10/son/sondun19.html </URL>
<DATE> 2002/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
New York'ta her yıl 1000 kişi sigaradan, 428 kişi cinayetten ölüyor 
</HEADLINE>
<TEXT>

     New York'ta bir yılda 428 kişi cinayete kurban giderken, sigara dumanından 1000 kişinin öldüğü öne sürüldü. 
     Kenti sigaradan arındırmak amacıyla kampanya başlatan Belediye Başkanı Michael Bloomberg, Union Square'de açılan ''dumansız kahvede'' yaptığı konuşmada, ''Biz bu kenti güvenlikli bir yer haline getirmeye uğraşıyoruz. Kentte yılda 428 kişi cinayete kurban giderken, sigara dumanından ölenlerin sayısı bini buluyor. Neden kaynaklanırsa kaynaklansın, ölüm ölümdür'' dedi. 
     Öte yandan belediye meclisi, bugün kentteki barlar dahil tüm kapalı mekanlarda sigara içilmesini yasaklamayı amaçlayan kararla ilgili bir toplantı düzenliyor. Arzu eden New Yorklular, bu toplantıya katılarak lehte ve aleyhte görüş bildirecek. Ancak kaynaklar, ''Bloomberg'in, kapalı yerlerde sigara içilmesini kesinkes yasaklayacak kararı çıkartmak için gerekli 18 oya sahip bulunduğuna'' dikkat çekiyor. Belediye meclisinin 26 üyesi bulunuyor ve karar çıkartmak için 18 oy gerekiyor. 
     New York'taki barların sahipleri ise müesseselerinin kesin sigara yasağı karşısında dayanamayacağını ve kapanacağını belirtiyor. 
     





</TEXT>
</DOC>
