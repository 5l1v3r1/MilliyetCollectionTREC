<DOC>
<DOCNO> 107434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/13/son/sonspo10.html </URL>
<DATE> 2002/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
FIFA, anlaşma yapamayan oyunculara şans veriyor... 
</HEADLINE>
<TEXT>

     Uluslararası Futbol Federasyonları Birliği FIFA , 31 Ağustos 2002 tarihine kadar olan transfer süresi içinde herhangi bir kulüple anlaşamayan futbolcuların yolunu açıyor. 
     İsviçre'nin Zürih kentinde bugün toplanan FIFA İcra Komitesi, 31 Ağustos'ta sona eren transfer sezonu ile ilgili kurallarında, kulüp bulamayan futbolcuları gözönünde bulundurarak, değişikliğe gitme kararı aldı. 
     FIFA'dan yapılan açıklamada, transfer sezonu içinde sözleşme yapamayan futbolcuların, yıl içinde yeni bir kulüple anlaşma yapmasına izin verileceği ifade edildi. 
     Kararın tüm ülke federasyonlarına bildirileceğini açıklayan FIFA, transfer dönemi içinde herhangi bir kulüple sözleşme yapamayan futbolculardan, kuralın hafifletilmesi yönünde yoğun talep alındığını da açıkladı. 
     
     HAKAN ŞÜKÜR'E TRANSFER YOLU 
     Transfer sezonunun bitiş tarihi olan 31 Ağustos'a kadar, bonservisi elinde olmasına karşın herhangi bir kulüple anlaşamayan milli futbolcu Hakan Şükür de FIFA'nın uygulamasından yararlanacak. 
     İtalya Birinci Ligi takımlarından Parma'dan bonservisini alarak Türkiye'ye gelen Hakan Şükür'ün, Galatasaray, Fenerbahçe ve Kocaelispor gibi kulüplere transferi gündeme gelmiş, ancak milli futbolcu transfer sezonunu herhangi bir takımla anlaşamadan kapatmıştı. 
     Hakan Şükür, teknik direktör Şenol Güneş tarafından da A Milli Takım kadrosuna alınmamıştı. 
     





</TEXT>
</DOC>
