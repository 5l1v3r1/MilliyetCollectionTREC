<DOC>
<DOCNO> 113463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/17/son/soneko12.html </URL>
<DATE> 2002/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan "Türkiye bir Arjantin olma tehlikesini yaşamamıştır" 
</HEADLINE>
<TEXT>

     AKP Genel Başkanı Recep Tayyip Erdoğan, iktidara gelmeleri durumunda Mali milat uygulamasının kesinlikle kaldırılacağını söyledi. 
     Erdoğan, Ankara Altınpark Expo Center'daki ''3. Gıda Yiyecek İçecek Ürünleri ve Teknoloji FOODEX ile Endüstriyel Mutfak, Çamaşırhane, Servis ve İkram Malzemeleri GASTROTEC-2002 fuarlarının açılışına katıldı. 
     Yaptığı konuşmada ''Esnaf ilk kez bu dönemde yürüdü ama onların sağduyusu sayesinde Türkiye bir Arjantin olma tehlikesini yaşamamıştır'' diyen Erdoğan, iktidara gelmeleri durumunda yapısal değişimleri gerçekleştireceklerini söyledi. 
     Erdoğan ayrıca enerji- su fiyatlarını dünya fiyatlarına çekeceklerini, istahdamın üzerindeki vergileri azaltacaklarını, vergi oranlarını düşüreceklerini ve sayısı azaltacaklarını, yatırımcının önünü açacaklarını reel sektör için acil önlemler alacaklarını belirtti. 
     Özelleştirme sürecini hızlandıracaklarını da anlatan Erdoğan, ''mali milat uygulaması kesinlikle kaldırılacak'' dedi. 
     Kayıt dışı ekonominin kayda alınmasına yönelik çalışmaları hızlandıracaklarına işaret eden Erdoğan, ''vergide bir ak sayfa açmakta kararlıyız. Vergi oranlarını yükseltmeyeceğiz ve adedini azaltacağız'' şeklinde konuştu. 
     Evrensel değerler ve standartları kavrayarak Türkiye'ye yönetmeye talip olduklarını belirten Erdoğan, Türkiye'nin kaynak sorunu bulunmadığını, asıl ihtiyacın temiz siyaset ve iyi bir yönetim olduğunu ifade etti. 
     Erdoğan, ''iyi bir yönetimle ekonomik kriz de aşılacaktır'' dedi. Erdoğan, devamla şöyle dedi 
     ''Güçlü ve öncü bir siyasi liderliğe, her zamankinden daha fazla ihtiyaç doğmuştur. Bunun için bir büyük değişim gerekmektedir. Bu değişimi yönetmek için büyük bir hazırlık yaptık ve sizlerin önündeyiz. Devletin rolü, serbest rekabeti sağlamak ve teşebbüslerin önünü açmaktır. Devlete güven yeniden inşaa edilmelidir. Kaynakların kötü kullanımı önlenecektir.'' 
     
     AB'YE TAM ÜYELİK KONUSU 
     Erdoğan bu arada, AB'ye tam üyeliğin, ekonomik ve demokratik gelişmenin sağlanması bakımından öncelikli olduğunu söyledi. 
     ''Yasal ve kurumsal düzenlemeler, tam üyelik şartı olmadan desteklenecektir'' diyen AKP Genel Başkanı, ''meydanlar açız açız diyor. Fildişi kulelerden seyretmekle halkımızın sorunları çözülmez'' şeklinde konuştu. 
     Öte yandan Tayyip Erdoğan'ın konuşması sırasında elektrikler üç kez kesildi. 
     





</TEXT>
</DOC>
