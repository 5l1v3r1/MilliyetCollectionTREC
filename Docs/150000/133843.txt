<DOC>
<DOCNO> 133843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/29/son/sondun15.html </URL>
<DATE> 2003/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'un konuşmasına Almanya'dan tepkiler... 
</HEADLINE>
<TEXT>

     Alman hükümetinin küçük koalisyon ortağı olan Birlik 90 Yeşiller Partisi'nin Eş Başkanı Angelika Beer, ABD Başkanı George W. Bush'un ''ulusa sesleniş'' konuşmasının, Amerikan yönetiminin, Irak krizini askeri yoldan çözmek istediği şeklindeki endişelerini doğruladığını söyledi. 
     Beer, InfoRadio Berlin-Brandenburg'a yaptığı açıklamada, Bush yönetiminin, gelecek hafta içinde Irak'ın yasadışı silah programlarıyla ilgili istihbarat bilgilerini açıklayacağı yolundaki sözlerine sıcak bakmadığını belirterek, ''Eğer bu konuda gizli bilgiler vardıysa, bunlar neden şimdiye kadar BM'ye iletilmedi'' dedi. 
     İktidardaki Sosyal Demokrat Parti SPD Federal Meclis Grubu Başkan Yardımcısı Gernot Erler de, Alman 1. televizyon kanalı ARD'ye yaptığı açıklamada, Bush'un konuşmasının, cevaplardan çok yeni soruların ortaya atılmasına yol açtığını belirtti. 
     Erler, ''BM silah denetçilerinin raporunun açıklanmasından sadece bir gün sonra nasıl Irak'ın silah programları konusunda gizli bilgiler olduğu açıklanabilir, bunu anlamıyorum. Irak lideri Saddam Hüseyin ile El Kaide örgütü arasında ilişkiler olduğu şeklindeki eski hikaye neden yeniden gündeme getiriliyor'' dedi. 
     Aynı programda konuşan muhalefetteki Birlik partilerinin CDU CSU dış politika uzmanı Friedbert Pflüger, Alman İstihbarat Teşkilatı'nın da BND , Irak ile ilgili gizli bilgileri milletvekillerine sunması ve BM silah denetçilerine iletmesi gerektiğini savundu. 
     





</TEXT>
</DOC>
