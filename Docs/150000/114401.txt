<DOC>
<DOCNO> 114401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/22/son/sondun10.html </URL>
<DATE> 2002/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya, ABD'nin yeni Irak tasarısını da kabul edilemez buldu 
</HEADLINE>
<TEXT>

     ABD'nin BM Güvenlik Konseyi'ne sunduğu karar tasarısı metninin, Rusya tarafından kabul edilemez bulunduğu bildirildi. 
     Önceki ABD-İngiliz metnini, belirli şartların yerine getirilmemesi halinde otomatik olarak güç kullanılmasını öngördüğü için kabul etmeyeceğini açıklayan Moskova'nın, ABD'nin uzlaşma metni olarak hazırladığı yeni belgeyi de onaylamadığı bildirildi. 
     İnterfaks'ın haberine göre, ''Moskova'daki kaynaklar'', yeni metnin, eski ABD-İngiliz metnine göre çok önemli konularda ''önemsiz farklılıklar'' taşıdığını belirttiler ve bu hali ile kabul edilemez bulduklarını, ancak metni henüz inceleme aşamasında olduklarını belirttiler. 
     Adı açıklanmayan bir yetkili, ''Washington'un dün BM Güvenlik Konseyi daimi üyelerine sunduğu tasarı üzerinde çalışmalarımız sürüyor. Metnin her ayrıntısı üzerinde dikkatli bir çalışma yapmamız gerekiyor. Ancak ilk bakışta, önemli bazı noktalarda önceki ABD-İngiliz metnine göre önemsiz bazı farklılıkları var ve bu bizim için de, diğer daimi üyeler için de kabul edilebilir değil'' dedi. 
     Yetkili, ABD yetkililerinin, diğer daimi üyelerin görüşlerini de dikkate alarak, herkesin mutabık olabileceği bir metin hazırlama yolunda sık sık açıklamalar yaptıklarını belirtti, ancak çıkan sonucun ciddi bir hayal kırıklığı olduğunu ifade etti. 
     Yetkili, birkaç gün içerisinde BM Güvenlik Konseyi'nde ''yoğun ve zorlu çalışmaların'' olacağını belirterek, metnin, Moskova'nın isteklerini içerecek biçimde değiştirilmesi için baskı yapacaklarının işaretini verdi. 
     





</TEXT>
</DOC>
