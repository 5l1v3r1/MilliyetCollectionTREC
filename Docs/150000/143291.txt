<DOC>
<DOCNO> 143291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/18/ekonomi/ekoz1.html </URL>
<DATE> 2003/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... kısa... 
</HEADLINE>
<TEXT>

     Yapı Kredi’nin danışmanı belli oldu 
     Yapı Kredi Bankası yönetim kurulu üyeleri ile üst yöneticilerin görev tanımları, değerlendirme ve ölçüm sistemi tasarımları, yönetim kurullarının görev tanımıyla çalışma usulleri ve raporlama sistemini yürütecek danışmanlık firması belirlendi. BDDK ve TMSF tarafından yapılan ortak açıklamada, 
     Bu göreve "Ray and Berndtson Yönetim Danışmanlığı Ltd Şti ile konsorsiyum ortağı Arge Yönetim Danışmanlık A.Ş’’ firmasının seçildiği belirtildi. 
     
     Turkcell yüzde 4.7 zam yaptı 
     Turkcell, faturalı ve faturasız hatların kullanım ücretlerine, dünden geçerli olmak üzere ortalama yüzde 4.7 zam yaptı. Buna göre, artış sonrası 100 kontörlük kart 9.5 milyon lira, 500 kontörlük kart 37.5 milyon lira, 750 kontörlük kart 54 milyon lira ve 1000 kontörlük kart 68 milyon lira olarak belirlendi. 250 kontörlük kartın 19.5 milyon lira olan fiyatında değişiklik yapılmadı. 
     
     Ekol ve Polen’e geçici durdurma 
     Sermaye Piyasası Kurulu SPK , Ekol Menkul ve Polen Menkul’ün faaliyetlerini tedbiren, dün saat 12.30 itibariyle geçici olarak durdurdu. SPK’nın haftalık bültenine göre, mevzuata aykırı işlemleri ve bu aykırılıkların Ekol Menkul ve Polen Menkul’ün mali yapısı üzerinde yaratacağı olumsuz etkiler dikkate alınarak, her iki aracı kurumun da faaliyetleri tedbiren söz konusu aykırılıklar giderilinceye kadar geçici olarak durdurulmasına karar verildi. 
     



 EKONOMİ 





















</TEXT>
</DOC>
