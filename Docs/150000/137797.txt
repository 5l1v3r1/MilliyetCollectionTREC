<DOC>
<DOCNO> 137797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/19/son/sontur25.html </URL>
<DATE> 2003/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, çıkarlarını güvence altına almak istiyor... 
</HEADLINE>
<TEXT>

     Dışişleri Bakanlığı sözcüsü Büyükelçi Yusuf Buluç, olası bir Irak operasyonunun Türkiye'nin siyasi, güvenlik ve ekonomik çıkarlarını etkileyebileceğini belirterek "Türkiye, bu üç konuda çıkarlarını güvence altına alma arayışlarını sürdürecektir" dedi. 
     Büyükelçi Buluç, haftalık olağan basın toplantısında Irak sorununa ilişkin soruları yanıtlarken Türkiye'nin soruna barışçıl çözüm bulunmaya önem veren politikalarında herhangi bir değişiklik yapmadığını belirterek Türkiye'nin almakta olduğu önlemler ile barışçıl çözüm politikası arasında herhangi bir çelişkinin bulunmadığını, tamamlayıcı unsurların olduğunu söyledi. 
     Türkiye'nin Irak politikasının egemen unsurlarının başında meşruiyet unsurunun geldiğini de belirten Buluç, BM Güvenlik Konseyi'nden ikinci bir karar çıkması için zemin yoklamalarının yapıldığını anımsatarak bu konudaki nihai karar merciinin TBMM olduğuna işaret etti. 
     Büyükelçi Buluç, Türkiye ile ABD arasında görüşmelerin sürdüğünü, olası bir operasyonun Türkiye'nin siyasi, güvenlik ve ekonomik çıkarlarını etkileyebileceğini belirterek Türkiye'nin bu olası etkilerin karşısında kendisini güvence altına almak istediğini kaydetti. Buluç, "Türkiye, söz ettiği üç konuda çıkarlarını güvence altına alma arayışlarını sürdürecektir" dedi. 
     Anlaşmanın sağlanmaması halinde bunun ikili ilişkiler üzerindeki olası siyasi etkilerin sorulması üzerine Buluç, iki tarafın sorunları çözmek konusunda siyasi irade gösterdiğini söylemekle yetindi. 
     
     KUZEY IRAK'TA ASKERİ MEVCUDİYET 
     ABD'nin savaş sonrası Irak'ta bir askeri yönetim kuracağına ilişkin açıklamaların anımsatılması üzerine Dışişleri Sözcüsü Buluç, Saddam rejiminin bir şekilde Irak'tan ayrılmasından sonra Irak'ta egemen olacak yapı konusunda henüz bir karar verilmediğini belirterek Türkiye'nin Irak'ta tüm taraflarca kabul edilecek bir rejimin kurulmasından yana olduğunu ortaya koydu. Buluç, Türk kuvvetlerinin Kuzey Irak'a konuşlandırılmasına ilişkin bir soruyu yanıtlarken de şöyle dedi 
     "Kuzey Irak'ta gelişmeler ve özellikle askeri bir müdahalenin çerçevesinde ortaya çıkabilecek potansiyel gelişmeler, Türkiye'nin çıkarlarını birçok yönde yaşamsal bir biçimde etkileyebilecek. Türkiye, olumsuz gelişmeler ortaya çıkarsa bu şartlarda siyasi ve askeri istikrar sağlamak için orada askeri bir mevcudiyet bulundurmaya önem verebilir." Bu çerçevede Kuzey Irak'ta 1991 yılında yaratılan insani duruma benzer bir durumun ortaya çıkması olasılığının karşısında önlem alınması gereğine de işaret eden Buluç, Türkiye'nin NATO'dan destek istemesine ilişkin bir soru üzerinde de Irak sorunun bağlamında çok kritik ve olağanüstü şartların olduğunu, bu durumda Türkiye'nin önlem alması gerektiğini, NATO'daki danışma sürecinin başlatılmasının doğal olduğunu söyledi. 
     
     CANLI KALKANLARA KORUMA 
     Dışişleri Sözcüsü Buluç, savaşı önlemek için "canlı kalkan" olmak üzere Bağdat'a giden Türk vatandaşlarının korunması için ne gibi önlemlerin alındığına ilişkin bir soru üzerine eyleme katılan Türk vatandaşlarının Bağdat'taki Türk Büyükelçiliğini ziyaret ettiklerini belirterek Büyükelçilik yetkililerinin bu vatandaşlara korunmaları için tavsiyelerde bulunduğunu anlattı. 
     Buluç, diğer bir sorunun karşısında Bağdat'taki Türk Büyükelçiliği için bir tahliye planının bulunduğunu, bu aşamada Büyükelçi ve siyasi kadronun görev başında olduğunu bildirdi. 
     





</TEXT>
</DOC>
