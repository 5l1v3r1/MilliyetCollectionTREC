<DOC>
<DOCNO> 106099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/06/son/soneko21.html </URL>
<DATE> 2002/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD "Kapsamlı kamu reformu, e-Devlet ile mümkün" 
</HEADLINE>
<TEXT>

     Türk Sanayicileri ve İşadamları Derneği TÜSİAD Yönetim Kurulu Başkanı Tuncay Özilhan, ''Türkiye'nin mevcut kriz ortamından çıkışını perçinlemek ve bu ortamlara geri dönüşüm yollarını kapatmak için, kapsamlı bir kamu reformuna ihtiyaç bulunmaktadır. Bunu sağlamanın en etkili ekonomik yolu e-Devlet'e geçiştir'' dedi. 
     TÜSİAD'ın Bilişim Zirvesi kapsamında düzenlediği Avrupa Birliği'ne Doğru e-Devlet Uygulamaları'' Forumu'nun açılışında konuşan Özilhan, bilişim sektörünün son yıllarda en hızlı gelişen, geleceği şekillendirmede etkin rol oynayacağına inanılan sektörlerin başında geldiğini söyledi. 
     Bilişim sektörü ve bilgi teknolojilerinin günümüz dünyasında değişimin simgesi olarak karşımıza çıktığını, değişimin de gelişimin temel taşlarından birisi olduğunu vurgulayan Özilhan, ''Özellikle küreselleşme olgusunun tartışılmaya başlandığı son yıllarda bu değişim temposunu yakalamak, gelişme karşısında geri kalmamak açısından önem taşıyor'' dedi. 
     Bilgi toplumunun da dünyanın gündeminde ön sıraları işgal ettiğine işaret eden Özilhan, şunları kaydetti 
     ''21. Yüzyılın değişimi yönetenlerin yüzyılı olacağı öngörülüyor. Bütün bu gelişmelerin ışığında değişime ayak uydurmak bir zorunluluk olarak karşımıza çıkıyor. Değişime ayak uydurmanın ön koşulu ise küreselleşme ve teknolojinin sağladığı olanakları iyi kullanmak olarak belirginleşiyor. Bu olanakları iyi kullananlarla kullanmayanlar arasındaki fark hergün biraz daha açılıyor. Bu yüzden gelişmeyi sağlayan yeni dinamiklerin farkında olmak, nerede olduğumuzu ve nereye varmak istediğimizi iyi saptamak durumundayız. Değişim fırsatını iyi kullanabilir, stratejileri doğru belirleyebilirsek, dünyanın gelişmiş ülkeleri arasında yer almamız kolaylaşacaktır.'' 
     
     KAMU YÖNETİMİNİ YENİDEN ÖRGÜTLEMEK ACİL BİR MESELE 
     Türkiye'nin küreselleşme yolundaki yaklaşımını AB üyesi olma kararı ile ortaya koyduğunu belirten Özilhan, ''Dolayısıyla bu süreçte AB'nin bilgi toplumu ve bilgi temelli ekonomi konusuna nasıl yaklaştığı, kendine nasıl hedefler belirlediği bize temel oluşturmalı ve bu temelden yola çıkarak uygulama süreci bir an önce başlamalıdır'' dedi. 
     Tuncay Özilhan, kamu hizmetlerinde, devlet-vatandaş ilişkisinde bilgi teknolojilerini yaygın biçimde kullanmanın, egemen zihniyeti kökünden değiştirip kamu yönetimini tepeden tırnağa yeniden örgütlemenin Türkiye için sanıldığından çok daha acil bir mesele olduğunu söyledi. 
     Özilhan, ''Bu aciliyeti bir yanıyla dünyadaki hızlı değişim ve bizim gelişmiş ülkeler arasına katılma yarışından kopma sınırında bulunmamız yaratıyor. Diğer yanıyla ise gücümüz tükenmeden içinde bulunduğumuz kriz ortamından çıkma, bu mücadele içinde gündelik sorunlarımıza kalıcı, yapısal çözümler üretme zorunluluğu bizi bu aciliyeti gündeme getirmeye itiyor'' diye konuştu. 
     2001 yılında 27 ülke arasında yapılan bir araştırmaya göre, Norveç vatandaşlarının yüzde 'ünün e-Devlet uygulamalarından faydalandığına dikkat çeken Özilhan, ''Türkiye ise yüzde 3 ile en son sırada. Bu 27 ülkede e-devlet kullanımının ise ortalama yüzde 26 olduğu belirtiliyor. Bu ülkelerde internet kullanım oranı yüzde 31, Türkiye'de ise yüzde 16. AB'de kamu hizmetlerinin internet yoluyla temin edilebilme oranı 2002 yılında yüzde 50'lere yaklaşmış durumda'' dedi. 
     Özilhan, e-Devlet, e-Eğitim, e-Sağlık ve benzeri çalışmaların ancak ve ancak bugünün sorunlarının aşılmasına katkıda bulunabildiği ölçüde geleceği kurmaya yardımcı olabileceğini anlattı. 
     
     3.5 MİLYON HAYALİ NÜFUS 
     Bugünün sorunları derken, seçim atmosferinde olmamızın da etkisiyle akla ilk önce 1999 nüfus sayımının geldiğini belirten Özilhan, sözlerini şöyle sürdürdü 
     ''Çağdaş dünyada eşi benzeri olmayan bir şekilde bütün bir günü ev hapsinde geçirdiğimizi hatırlayacaksınız. Devletimizin 65 milyon vatandaşına verdiği tek günlük hapis cezasının sonunda ne oldu dersiniz. Aradan iki yıl geçtikten sonra sayım sonuçları açıklandı. Ama ilginçtir, bir önceki sayımın değerlendirmeleri 4 yılda tamamlandığı için devletimiz bunu bir sorun değil bir başarı olarak algıladı. Üstelik 30 trilyon lira harcanarak yapılan sayımın sonuçları sağlıklı değil. Çünkü yaklaşık 3.5 milyon hayali nüfus sayıldığı ortaya çıktı. Sonuç olarak elde var sıfır. Hala bu ülkede kaç kişiyiz, tam olarak bilemiyoruz. Nüfus sayımını hala kalem kağıtla yapmaya çalışmak teknolojiden bihaber olmak mıdır, değişimi umursamamak mıdır, bilemiyorum.'' Oy verme işleminde de tuhaflıklar yaşandığını, seçmen listelerinde yıllardan beri yaşanan karışıklıklar, oy verme günü bitmeyen kuyruklar ve yaşanan tuhaflıklara işaret eden Özilhan, ''Bu zorlukları artık geçmişin tatlı anıları arasına gömmenin zamanının geldiğini düşünüyorum. e-Devlet bu tarz sorunları kökünden çözmekte büyük kolaylık sağlayacak zaman-kaynak israfını en aza indirecek ve hepsinden önemlisi, hepimize devletten hizmet aldığımızı hissettirecektir'' dedi. 
     Sağlık, eğitim, sosyal güvenlik, maliye ve asayiş gibi konuların da acil konular olduğunu, bütün bu konularda çok ciddi sıkıntılar içinde bulunulduğunu ifade eden Özilhan, kamu yönetiminin bu zihniyet devrimi içinde tepeden tırnağa yenilenmesine girişilirse, bu alanların da önünün açılacağını anlattı. 
     
     KAPSAMLI KAMU REFORMUNA İHTİYAÇ VAR 
     Türkiye'nin mevcut kriz ortamından çıkışı perçinlemek ve bu ortamlara geri dönüşün yıllarını kapatmak için kapsamlı bir kamu reformuna ihtiyaç bulunduğunu bildiren Özilhan, şunları kaydetti 
     ''Böyle bir reform devleti hantallıktan kurtaracak, vatandaşına yakınlaştıracak, ulaşılamaz ve denetlenemez yapılara son verecektir. Bunu sağlamanın en etkin ve ekonomik yolu e-Devlet'e geçiştir. Bu yüzde önümüzdeki seçimlerden sonra iktidara kim gelirse gelsin bugünkü sorunların oluşmasında kilit rol oynayan devletin daha verimli ve vatandaşa hizmeti ön planda tutan bir yapıya kavuşması zorunludur. Ana felsefesini vatandaşına hizmet etmek olarak belirlemiş, şeffaf, verimli ve etkin bir devlet ancak ve ancak e-Devlet düşüncesini hayata geçirerek mümkün olacaktır. Bu yaklaşım her partinin önüne koyması gereken ulusal bir hedefi tarif etmektedir.'' TÜSİAD Bilgi Toplumu ve Yeni Teknolojiler Komisyonu Başkanı Lütfi Yenel de, ''TÜSİAD olarak gerek sivil toplum örgütü gerek iş alemi olarak devletten iş alan tarafız, devletle etkileşim içindeyiz. Biz devletin bu teknolojileri daha etkin kullanmasını istiyoruz'' dedi. 
     





</TEXT>
</DOC>
