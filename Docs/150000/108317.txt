<DOC>
<DOCNO> 108317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/18/son/sonspo27.html </URL>
<DATE> 2002/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih Terim sonuçtan memnun 
</HEADLINE>
<TEXT>

     Galatasaray Teknik Direktörü Fatih Terim, Lokomotiv Moskova maçı sonrası yaptığı açıklamada, hem 3 puan kazandıkları, hem de rakiplerinin 3 puan kaybetmesini sağladıkları için sevinçli olduğunu söyledi. 
     Karşılaşmanın ilk yarısında Lokomotiv Moskova'nın etkili kanat oyuncularını hücuma çıkarmamayı ve Arif, Hasan, Felipe üçlüsüyle rakip kalede gol aramayı planladıklarını anlatan Terim, şunları söyledi 
     ''Bu düşüncemizde başarılı olduk. İki atağımızda top direklerden döndü. İkinci yarıya ise Ayhan'ın sakatlanması nedeniyle zorunlu bir değişiklik yaparak başladık ve Pinto'yu oyuna aldık. Bu yarıda da oyunu kontrol eden ve ciddi ataklar yapan taraf Galatasaray oldu. Bir deplasmanda yakalanabilecek en fazla sayıda gol pozisyonunu bulduk. Sonuçta bunlardan ikisini değerlendirerek galip geldik.'' Fatih Terim bu sezon transfer edilen oyuncuların yeteneklerine güvendiğini belirterek, ''Takımımın her geçen gün daha iyi olacağına inanıyorum. Bu nedenle bizim için Şampiyonlar Ligi'nde ilk tur çok önemli. Bugün için bazı endişelerim vardı. Fakat galip gelmeyi başardık. Bu turu geçersek, ikinci turda daha güçlü rakiplerle mücadele edeceğimiz halde, işimizin daha kolay olacağını düşünüyorum'' diye konuştu. 
     





</TEXT>
</DOC>
