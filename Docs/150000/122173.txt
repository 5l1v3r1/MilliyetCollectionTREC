<DOC>
<DOCNO> 122173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/01/son/sontur21.html </URL>
<DATE> 2002/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehmet Ağar Tabandan gelen istek üzerine aday oldum... 
</HEADLINE>
<TEXT>

     DYP Elazığ Milletvekili Mehmet Ağar, ''genel başkanlığa talepte bulunmadığını, parti tabanının isteği üzerine aday olduğunu'' söyledi. 
     Ağar, Erzurum İl Başkanlığı'nı ziyaret ederek, partililerle bir süre sohbet etti. 
     Seçimlerde DYP'nin aldığı kötü sonucu hak etmediğini, partiyi bu durumdan kurtarmak için ''aday olduğunu'' belirten Ağar, ''Genel Başkanlığa talepte bulunmadım. Ancak parti tabanının isteği üzerine aday oldum. Partimizin tabanının oylarıyla da bu göreve geleceğime inanıyorum'' dedi. 
     Susurluk'ta 6 yıl önce meydana gelen kazadan sonra 4 grubun ortaya çıktığını belirten Ağar, şunları söyledi 
     ''Ben, o dönemde DYP'nin yüksek derecede bir bürokratıydım. Ben riske kendi evimin saltanatı için girmedim. Milletim ve devletim için girdim. O risklerin tamamına bugün de yarında girerim. Bundan tereddüt bile etmem. Yaptığımız iş devlete, millete silah çekmiş nizamı ve demokrasiyi yok etmek anlamında ülkeye silah çekmiş bir eşkıya güruhunu, kanuni yetkililerle hukuk çerçevesi içinde, devletin meşru güçleri ile milletle bütünleşmek süretiyle eşkıya hareketini ortadan kaldırmak üzere yaptığımız faaliyetlerdir.'' 
     
     ''BUGÜN DE YAPARIM'' 
     Ağar, hakkında bazı dedikoduların çıkarıldığını ifade ederek, şöyle konuştu 
     ''Benim hukuki anlamda hiçbir problemim yoktur. Bunu herkes bilsin, bu tür dedikodulara gerek yoktur. Kaldı ki, Hazine arazisini kimseye peşkeş çektirmedim. Devlet arazilerini dağıtmadım. Devletin banka kredilerini kimseye çarçur etmedim. İhale satıp, ihaleye fesat karıştırmadım. Banka soydurmadım, soydurup hortumlatmadım. Devlete ve nizama karşı gelmiş bir eşkıya grubu ile kanuni sınırlar içerisinde devletimle ve milletimle beraber mücadelimi yaptım, bu mücadelemi bugün de yaparım.'' Mehmet Ağar, Aydın Menderes'in DYP Genel Başkanlığı'na aday olduğunu hatırlatan gazetecilerin soru üzerine, ''Aydın Menderes, çok sevip saygı duyduğum biridir. İçinde bulunduğumuz durum siyasetin tatlı bir mücadelesidir. Hayırlı olsun'' dedi. 
     





</TEXT>
</DOC>
