<DOC>
<DOCNO> 137159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/16/son/sontur19.html </URL>
<DATE> 2003/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Yağışlı hava dalgası geliyor... 
</HEADLINE>
<TEXT>

     Yurdun güneybatı kesimleri, yarın öğleden sonra Orta Akdeniz üzerinden gelen yeni bir yağışlı havanın etkisi altına girecek. 
     Önümüzdeki üç gün boyunca Ege ve Akdeniz kıyılarında görülecek yağmur ve sağanak yağış ile İç ve Doğu bölgelerde kar yağışının ''etkili'' olması bekleniyor. 
     Devlet Meteoroloji İşleri Genel Müdürlüğü'nden alınan bilgiye göre, Kurban Bayramı süresince görülen kar yağışları etkisini azaltarak, yurdun kuzeydoğu kesimlerinde devam edecek. Yurdun güneybatı kesimleri, yarın öğleden sonra Orta Akdeniz üzerinden gelen yeni bir yağışlı havanın etkisine girecek. 
     Buna göre, yarın, Doğu Karadeniz ile Doğu Anadolu'nun doğusunda karla karışık yağmur ve kar, Güney ve Kıyı Ege ile Batı Akdeniz'de yağmur ve yer yer sağanak yağış görülecek. Yağışlar, özellikle Güney Ege'de etkili olacak. 
     18 Şubat Salı ve 19 Şubat Çarşamba günü ise yurdun büyük bir bölümünde yağışlar devam edecek. Yağışlar Güney, İç ve Doğu bölgelerde etkili olmak üzere, Ege ve Akdeniz kıyılarında yağmur, Marmara'nın doğusu ve Karadeniz kıyılarında karla karışık yağmur, diğer yerlerde ise kar şeklinde olacak. 
     Soğuk hava önümüzdeki üç gün daha etkisini sürdürürken, hava sıcaklıkları yurdun güneybatı kesimlerinde biraz artacak. 
     





</TEXT>
</DOC>
