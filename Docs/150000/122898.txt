<DOC>
<DOCNO> 122898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/06/ekonomi/eko03.html </URL>
<DATE> 2002/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Minik Transit ödül avcısı 
</HEADLINE>
<TEXT>

Gölcük’te üretilip dünyaya satılan yeni Ford Transit Connect, büyük oy farkıyla 2003 yılının uluslararası ticari aracı seçildi 
     LEVENT KÖPRÜLÜ 

     Ford Otosan’ın yeni, en son teknolojiye sahip Kocaeli Gölcük fabrikasında tasarlanıp üretilen hafif ticari aracı yeni Ford Transit Connect, "Yılın Uluslararası Ticari Aracı 2003" International Van Of The Year 2003 ödülünü kazandı. Transit Connect, birkaç ay önce de, İngiltere’nin prestijli aylık ticari araç dergisi "What Van " tarafından "2002 Yılının Ticari Aracı" seçilmişti. Connect, ayrıca "En İyi Hafif Ticari Araç" ve "En İyi Güvenliğe Sahip Hafif Ticari Araç" ödüllerini de toplamıştı. 
     Ticari Araç Editörleri Birliği’nin Association of Commercial Vehicle Editors 20 üyeli jürisince yapılan değerlendirmede, Transit Connect, 140 puan üzerinden 126 puan topladı. Transit Connect, dört finalist içinde, 20 jüri üyesinin hepsi tarafından birinci ya da eşit birinci olarak değerlendirildi. 
     Jüri Başkanı Pieter Wieman, Connect’in, içinde birçok teknik özelliği barındıran tavizsiz bir ticari araç olduğunu kaydetti. Wieman, Ford’un, aracı, kısa dingil mesafeli alçak tavanlı ve uzun dingil mesafeli yüksek tavanlı olarak iki tipte sunmakla, hem hafif, hem de bir ton altı ticari araçlar sınıfındaki ihtiyacı tek araçla karşıladığını belirtti. Ford Avrupa Başkanı Martin Leach de, "Sunduğumuz sağlam ve güvenilir özellikleri vurgulamak için, Transit adını bilerek verdik. Transit Connect’in de, bu ödülü büyük Transit’ten iki yıl sonra alması, bunun ne kadar doğru olduğunu gösterdi" dedi. 
     
     Ağabeyi de kazanmıştı 
     Özel olarak ticari araç pazarına göre tasarlanıp geliştirilen yeni Transit Connect’in ağabeyi, son nesil Ford Transit de 2001’de 112 puanla aynı ödülü kazanmıştı. 
     Ford Otosan’ın Kocaeli Gölcük fabrikasında tasarlanıp üretilen Transit Connect, dünya pazarlarına Türkiye’den ihraç ediliyor. Transit Connect’in, yılda 1 milyar euroluk ihracat geliri sağlaması bekleniyor. 
     



 EKONOMİ 




















</TEXT>
</DOC>
