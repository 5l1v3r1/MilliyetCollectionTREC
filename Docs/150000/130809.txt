<DOC>
<DOCNO> 130809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/14/son/sonspo23.html </URL>
<DATE> 2003/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Elazığspor, Da Silva'yı FIFA'ya şikayet etti... 
</HEADLINE>
<TEXT>

     Elazığspor Kulübü Başkanı Baki Aydın, sezon başında sakatlanarak hiç forma giymeyen ve tedavisi tamamlandıktan sonra Belek kampına katılmayan Brezilyalı futbolcu Da Silva'yı FIFA'ya şikayet ettiklerini söyledi. 
     Aydın, Da Silva'nın tedavisinin tamamlandığı ve kampa katılacağını bildirmesine rağmen, sözünde durmadığını belirterek, bu nedenle kulübün uğradığı zararın karşılanması için bu oyuncuyu şikayet ettiklerini belirtti. 
     Elazığspor'da transfer çalışmalarının sürdüğünü kaydeden Aydın, Belek kampında transfer etmeyi düşündükleri oyuncuların menajerleriyle görüştüklerini ve önemli bir sorunun bulunmadığını ifade etti. 
     Kulübe maddi kaynak bulmak için 16 Ocak'ta Elazığ Belediye Başkanı Hamza Yanılmaz ile Almanya'ya gideceğini bildiren Aydın, şöyle dedi 
     ''Da Silva sakatlığının geçmesine rağmen antrenmanlara katılmadı. Kendisini defalarca uyardık ancak takıma gelmedi. Bu nedenle bu oyuncuyu FIFA'ya şikayet ettik. Takımın şu anki durumundan memnunuz. Takıma yapacağımız takviyelerle daha güçlü olacağız. İki yabancı ve bir yerli oyuncuyla görüşmelerimiz sürüyor. En kısa zamanda anlaşmaya varmak istiyoruz.'' 
     





</TEXT>
</DOC>
