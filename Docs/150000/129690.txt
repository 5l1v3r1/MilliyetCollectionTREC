<DOC>
<DOCNO> 129690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/09/spor/ykoksaldi.html </URL>
<DATE> 2003/01/09/ </DATE>
<TIME>  </TIME>
<AUTHOR> EBRU KÖKSALDI  </AUTHOR>
<HEADLINE>
Vladimir’in arayışı 
</HEADLINE>
<TEXT>

     Oyun stili hakkındaki yanlış beklentiler, onu Fenerbahçe’de de mutsuz kılabilir. Tek başına rakibi dağıtarak gol atacak bir santrfor değil. Top rakipteyken, Hakan Şükür gibi topsuz koşularla aşırı efor sarfeden stili yok. Presi, takımı hücumda iken verimli yapıyor. Rakip yarı sahadan başlayarak, ceza alanı civarında çok hareketli. Ağırlıklı olarak sol bölgede çalışan Beşastnik, savunmanın göbeğinde sıkışıp kalma tembelliğine sahip değil. Sırtını defansa dönerek takım arkadaşlarını verkaçlarla pozisyona sokmak, çapraz koşularla kanatlar arasında gidip gelerek boş alan yaratmak, ani ara paslar çıkarmak kimi zaman onun golcülüğünü bile gölgede bırakıyor. 
     Fenerbahçe Andersson’u tek santrfor gibi algılayarak pasörlüğünden yeterince faydalanamamış, son birkaç maç hariç aynı hataya Washington’da da düşmüştü. Beşastnik’den verim almak için bu zihniyeti Antalya’da bırakması gerek. Beşastnik’i, teknik ve hareketli Tuncay, Serhat, Ceyhun, Ortega arasında bol pasla oyunun çevirilmesini sağlayan bir pivot olarak görebiliriz. Geçen sene Efes Cup’da Fenerbahçe karşısında izlediğimiz Beşastnik’li Spartak’ın kapalı savunmaya karşı çok pas yapan bir oyunu vardı. Kontrataklardaki sürati ve bitirici vuruşları, klasik forvet beklentilerini karşılayan vasıflar. Sağ - sol umursamadan yaptığı çapraz vuruşları etkili olan Beşastnik, topu kaptırdığında omuzları düşse de top ayağında iken dar alanda mücadeleden kaçmayan inatçılıkta. 
     Werder’de izlemeye başladığım bu hafif kabadayı yürüyüşlü Rus’un düşüşüne şahit olmak ister istemez burukluk yaratmıştı. Hatta futbol geleceğinden umudumu kesmiştim. Ama o, 27 yaşında pes etmeyi gururuna yediremedi. Son 1.5 senedir memleketinde, ruhundan anlayan hocasıyla yaşadığı dirilişi, 2. gurbet yolculuğunda devam ettirebilecek mi Artık daha tecrübeli. İş, takım uyumunu bulmaya kalıyor. Fenerbahçe’nin Beşastnik ile yerleşik savunmalara hücum etme ve gol atma başarısızlığına çare bulup bulamayacağı ise belirsiz. 
     



 SPOR 























</TEXT>
</DOC>
