<DOC>
<DOCNO> 133143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/25/son/sontur03.html </URL>
<DATE> 2003/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni ''Bridget Jones'' yolda... 
</HEADLINE>
<TEXT>

     Helen Fielding'in satış rekorları kıran romanından beyazperdeye uyarlanan ''Bridget Jones'un Günlüğü''nün ikincisi çekiliyor. Filmde, geçtiğimiz günlerde ''Altın Küre'' ödülünü kucaklayan Renee Zellweger, yeniden kamera karşısına geçecek. 
     Internetteki ''imdb'' sitesinin haberine göre, Hollywood'un en güzel oyuncuları arasında yer alan Zellweger, kendisine şöhret kapılarını açan filmin ''Bridget Jones The Edge of Reason'' adlı ikincisi için anlaşmayı imzaladı. 
     İlk filmde 10 kilo birden alan ve bu kiloları büyük zorluklarla veren sanatçı, tekrar şişmanlamak istemediği için projeye bir türlü ''evet'' yanıtını vermiyordu. Senarist Andrew Davies tarafından 33 yaşındaki oyuncuya bir daha kilo almayacağı yönünde garanti verilince güzel yıldız da imzayı attı. 
     Filmde avukat Mark Darcy karakterini canlandıran Colin Firth de yeniden Zellweger'e eşlik edecek. Yapımın 2004 yılında vizyona girmesi planlanıyor. 
     Helen Fielding'in kaleme aldığı ''Bridget Jones'un Günlüğü'', 30'unun üzerindeki bir kadının, mutluluğa ulaşmak isterken yaşadığı birbirinden garip olayları konu alıyor. 
     Romanın ikincisi ise, Bridget'in bir kız arkadaşıyla tatil yapmak için Tayland'a doğru yola çıkmasıyla başlıyor. Tayland'da tanıştığı yanlış kişiler yüzünden tuzağa düşen ve uyuşturucu bulundurmaktan hapse atılan çılgın güzelin imdadına yine ''sağduyunun simgesi'' Mark Darcy yetişiyor ve komik olaylar birbirini izliyor. 
     





</TEXT>
</DOC>
