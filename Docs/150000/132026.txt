<DOC>
<DOCNO> 132026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/20/son/sonspo09.html </URL>
<DATE> 2003/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA... Dallas Mavericks, Seattle Supersonics'e 85-81 yenildi 
</HEADLINE>
<TEXT>

     ABD Profesyonel Basketbol Ligi NBA'e 2 maçla devam edildi. 
     Batı Konferansı'ndaki karşılaşmada, Ortabatı Grubu lideri Dallas Mavericks, deplasmanda Pasifik Grubu beşincisi Seattle Supersonics'e 85-81 yenilirken, Doğu Konferansı'ndaki karşılaşmada, Atlantik Grubu dördüncüsü Orlando Magic, Merkez Grubu yedincisi Toronto Raptors'ı deplasmanda 101-93 yendi. 
     Ligin şu anda en formda ekibi olan Mavericks, Supersonics ile Seattle'da karşı karşıya geldi. Mavericks'de Michael Finley 16 sayı, Dirk Nowitzki 15 sayı, 14 ribaund gerçekleştirdi. 
     Supersonics'de Rashard Lewis ve yedek olarak maça çıkan Predrag Drobnjak 19'ar sayıyla takımın en skorer oyuncuları oldu. Maçın son saniyelerindeki kritik sıçrayışıyla belki de takımına galibiyeti getiren Kenny Anderson 13 sayı attı. 
     Toronto'daki maçta ise Magic, Raptors'a 101-93 üstünlük sağladı. Magic'de, Tracy McGrady, 3 sezon formasını giydiği eski takımı Roptors'a karşı 35 sayı, 11 ribaund, 8 asistlik bir oyun çıkartırken, skora Jacque Vaughn, 15 sayı ekledi. 
     Son 17 maçında 15, üst üste 3. yenilgisine uğrayan Raptors'da ise Morris Peterson 25 sayıyla en çok sayıyı atan oyuncu oldu. İlk 5'te yer alan Antonio Davis de 21 sayı kaydetti. Takımda sağ dizindeki sakatlığı nedeniyle All-Star yıldızlarından Vince Carter, 21. maçına da çıkamadı. 
     





</TEXT>
</DOC>
