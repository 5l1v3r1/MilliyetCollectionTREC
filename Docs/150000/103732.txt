<DOC>
<DOCNO> 103732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/24/son/sondun10.html </URL>
<DATE> 2002/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de radyoaktif madde içeren yüzlerce malzeme kayıp 
</HEADLINE>
<TEXT>

     ABD'de, radyoaktif madde içeren yüzlerce malzeme ve aygıtın ''kaybolduğu'' bildirildi. 
     Ulusal Bilim Akademileri Araştırma Konseyi uzmanlarınca kaleme alınan raporda, araştırma merkezlerine, hastanelere ya da fabrikalara ait kayıp malzemelerdeki radyoaktif maddelerin, teröristlerce bomba yapımında kullanılabileceği belirtildi. 
     ''Ülkeyi Daha Güvenlik Kılmak Terörle Mücadelede Bilim Adamlarının Rolü'' başlıklı raporda, hükümetin, radyoaktif madde içeren malzemelere sahip olmanın zorlaştırılması için mevzuat değişikliği yapmasının şart olduğu vurgulandı. 
     Raporda, ''Radyoaktif saldırılarda fazla sayıda insanın ölmesi riski yüksek değilse de, bu tür saldırılar ekonomik bakımdan büyük zararlar verebilir, toplumu paniğe sürükler. Bu yüzden, bu malzemelerin kullanımı sıkı şekilde denetlenmeli'' ifadesi kullanıldı. 
     Rapora göre, ABD'de hastaneler, araştırma merkezleri ve fabrikalarda yaklaşık 2 milyon radyasyon kaynağı kullanılıyor, ancak bunların birkaç yüzünün bugün nerede ve kimlerin elinde olduğu bilinmiyor. 
     Amerikan Kongresi'nde son günlerdeki bazı tartışmalarda, nükleer malzeme kullanılan tesislerin güvenliklerinin yetersiz olduğu öne sürülmüştü. 
     





</TEXT>
</DOC>
