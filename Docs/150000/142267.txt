<DOC>
<DOCNO> 142267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/12/son/sonspo18.html </URL>
<DATE> 2003/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş ile Galatasaray ortak stad yapmayı planlıyor... 
</HEADLINE>
<TEXT>

     Beşiktaş Kulübü Başkanı Serdar Bilgili, İstanbul'a 4 stadın lüks olduğunu belirterek, Galatasaray ile Beşiktaş'ın ortak bir stat yapma projesini uzun zamandır düşündüğünü söyledi. 
     Işık Sigorta tarafından düzenlenen ''Ayın 11 Altın Adamı'' yarışması törenine konuk olarak katılan ve jüri üyelerinin sorularını yanıtlayan Bilgili, bir stadın maliyetinin yaklaşık 30 milyon dolar olduğunu belirterek, şöyle konuştu 
     ''Bence İstanbul'a Atatürk Olimpiyat Stadı'yla birlikte 4 stat lüks. İdeali belki 3 büyük kulübün 60-70 bin kişilik bir statta oynaması. 4 stadı dolduracak potansiyel yok zaten. Ancak Fenerbahçe kendi stadını yaptı. BJK İnönü ve Ali Sami Yen statlarının yeniden yapılmasının maliyeti çok yüksek. Bu yüzden 2 kulübün bir stat yapması gündeme geldi. Galatasaray Kulübü Başkanı Özhan Canaydın ile bu konuyu görüştük, bir kez daha görüşeceğim.'' 
     
     ''UEFA KUPASI'NDA SONUNA KADAR GİDECEĞİZ'' 

     Başkan Bilgili, Beşiktaş'ın UEFA Kupası'ndaki şansıyla ilgili bir soru üzerine, siyah-beyazlı takımın çeyrek finale kalan diğer ekiplerden hiçbir eksiği bulunmadığını ve bu kupada sonuna dek mücadele edeceklerini söyledi. 
     Bilgili, bir gazetecinin, ''İlk maç İtalya'ya alındı. Ancak Lazio ikinci maç öncesinde Irak'ta savaş çıkarsa İstanbul'a gelmemeyi düşünüyor. Bu konuda ne düşünüyorsunuz'' sorusuna, ''UEFA, ilk maçın İtalya'da oynanmasını bize sormuş gibi gözüktü. Zaten bu kararı UEFA aldı. Çünkü Roma'nın da o tarihte maçı var. Bizim için de avantaj olduğu için kabul ettik. Yani Lazio istediği için ilk maç oraya alınmadı. Savaş konusunu biz düşünmüyoruz, inşallah olmaz'' diye yanıt verdi. 
     
     TRİBÜN OLAYLARI 

     Beşiktaş Kulübü Başkanı Bilgili, son dönemde futbol sahalarında yaşanan olaylarla ilgili Beşiktaş'ın diğer kulüplerden farklı değerlendirilmesini istedi. 
     Bilgili, kendilerinin Fenerbahçe Şükrü Saracoğlu ve Ali Sami Yen statlarında iyi karşılandıklarını ve hiçbir sorun yaşamadıklarını belirterek, şöyle konuştu 
     ''Bizim BJK İnönü Stadımızda herhangi bir olay yok. Hem federasyonla, hem hakemlerle, hem de diğer kulüp yöneticileriyle ilişkilerimize dikkat ediyoruz. Beşiktaş'ın 100 yıllık geleneği var. Spor ahlakını, etiğini, dürüstlüğü, hakkaniyeti, mütevazı olmayı spor kamuoyuna aktarması çok önemli. Süleyman Seba bizi böyle yetiştirdi. Aynı çizgide Beşiktaş'ı yönetmeye çalışıyoruz. Umarım bazı yöneticilerin yanlış davranışları ve tribünlerdeki çirkin olaylar en kısa zamanda biter.'' Bilgili, bir soru üzerine, stadın yüzde 50'sinin rakip takım taraftarlarına ayrılmasının mümkün olmadığını belirterek, ''Biz biletlerimizin neredeyse tamamını sezon başında satıp, kulübe gelir kazandırmayı istiyoruz. Bu sezon başında 3 büyük kulüp anlaşma yapmıştı, ama uygulanmadı. Biz, kendi sahamızda oynayacağımız derbi maçlarda hem Fenerbahçe, hem de Galatasaraylı seyircilere 1000-1500 arasında yer ayıracağız'' dedi. 
     
     ''GELECEK SEZONU PLANLAMAYA BAŞLADIK'' 

     Serdar Bilgili, Beşiktaş'ta 7-8 hocayla çalıştığını ve başarısızlıkta en büyük etkenin istikrarsızlık olduğunu ifade ederek, ''Biz bu istikrarı yakalayıp, Lucescu ve temel kadromuzu tutmak istiyoruz. Onlarla uzun yıllar çalışıp, bu süreyi 4-5 seneye uzatmayı düşünüyoruz. Lucescu da bu düşüncemizin bir parçasıdır'' şeklinde konuştu. 
     Beşiktaş'ın son yılların en iyi kadrolarından birisine sahip olduğunu anlatan Bilgili, ''Bu elimizdeki temel kadroya gelecek sezon 2-3 tane ekleme yapmak istiyoruz. Sözleşmesi biten oyuncularımızın çoğuyla yeniden anlaştık. Transfer için görüştüğümüz, hatta anlaşma noktasına geldiğimiz futbolcular var. Gelecek sezonun planlamasını Lucescu ile birlikte yapıyoruz. Hocamızla 2 yıllık daha sözleşmemiz var. İstikrar olunca başarının zamanla geleceğine inanıyorum'' dedi. 
     
     BAŞKANLIK KONUSU 

     Bir gazetecinin, ''Süleyman Seba 16 yıl başkanlık yaptı, siz ne kadar düşünüyorsunuz'' sorusu üzerine Bilgili, ''Ben onun öğrencisiyim. O 72 yaşında bıraktı. Ben 36 yaşındayım. Demek ki daha 36 yılım var'' diye esprili bir yanıt verdi. 
     Bilgili, Beşiktaş'ın 100. yılında başkanlık yapmasının hayatının en büyük onuru olduğunu, insanın heyecanı ve şevki sürdüğü sürece bu görevi sürdürmesi gerektiğini, kendisinin de amacının enerjisinin ve şevkinin azaldığında bırakmak olduğunu kaydetti. 
     
     ''CORDOBA'YI BONSERVİS BEDELİ ÖDEMEDEN ALACAĞIZ'' 

     Bilgili, Cordoba'nın çok iyi bir kaleci olduğunu ve gelecek sezon bu oyuncunun bonservisini alacaklarını söyledi. 
     Cordoba'nın Boca Juniors ile 2003 Aralık ayına kadar sözleşmesi bulunduğunu belirten Bilgili, ''Sezon bittikten sonra 4 aylık dönem için bonservis bedeli ödemeden bu işi çözmek istiyoruz. Bonservis sorununu ya FIFA ile ya da kulübüyle görüşerek çözümleyeceğiz'' dedi. 
     Siyah-beyazlı takımda oyuncuların son haftalarda çok kırmızı kart gördüğüyle ilgili sıkıntılarına da değinen Bilgili, teknik heyetle sık sık görüştüklerini, onların gerekli uyarıları futbolculara yaptıklarını kaydetti. 
     100. yıl kutlamalarını futbol takımının performansından ayrı tutmak gerektiğini anlatan Bilgili, şu andan itibaren kutlamaları bir süre durdurduklarını, sezon sonunda etkinliklere devam edeceklerini kaydetti. 
     Bilgili, İlhan Mansız'ın hafta başında Fransa'ya kulübün ve teknik heyetin bilgisi dahilinde gittiğini, bu oyuncunun, örnek alınması gereken çok profesyonel bir futbolcu olduğunu söyledi. 
     
     MALİ DURUM 

     Serdar Bilgili, Beşiktaş'ın mali yapısıyla ilgili soruları ise şöyle yanıtladı 
     ''2001 yılında 42 milyon dolarlık borcumuz vardı. Kriz yaşandı, dolar çok arttı. Biz tüm harcamalarımızı kıstık, Nihat gibi bazı oyuncularımızı sattık. 2002'de borcumuzu 15 milyon dolara indirdik. Bugün 2004'ü beklemeden, UEFA'nın istediği statüye geçtik. Futbolla amatör branşları ayırdık. Fulya projesinden de 3-5 milyon dolar gelir bekliyoruz.'' Bilgili, bu sezon 3 kulvarda birden mücadele ettikleri için yoğun maç trafiğinde sakat oyuncularının çoğaldığını da söyledi. 

     
</TEXT>
</DOC>
