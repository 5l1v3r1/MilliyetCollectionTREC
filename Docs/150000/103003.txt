<DOC>
<DOCNO> 103003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/20/son/sontur25.html </URL>
<DATE> 2002/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Dönem Başkanı Rasmussen'den 4 Kasım mesajları.. 
</HEADLINE>
<TEXT>

     AB Dönem Başkanı Danimarka'nın Başbakanı Anders Fogh Rasmussen, AB uyum yasalarının kabul edilmesinin Türkiye'yi AB'ye ''çok yakınlaştırdığını'' söyledi. 3 Kasım seçimleri sonrasında AB yanlısı olmayan bir hükümetin kurulmasının ''uygulama'' konusundaki kuşkuları artıracağını belirten Rasmussen, dolayısıyla tarih verilmesi ile ilgili soru işaretlerinin yaygınlaşacağını kaydetti. 
     Kopenhag'da Devlet Bakanı ve Başbakan Yardımcısı Mesut Yılmaz ile görüşen Rasmussen, CNN Türk'ten yayınlanan ''Manşet'' programında, Mehmet Ali Birand'ın sorularını yanıtladı. 
     TBMM'de kabul edilen reform paketinin ''şaşkınlık'' yarattığını, Kopenhag kriterlerine uyum açısından son derece önemli bir adım atıldığını belirten Rasmussen, Türkiye'nin, şimdi AB'ye çok daha yakınlaştığını ifade etti. 
     ''Türkiye, Kopenhag kriterlerine uyum sağladığı takdirde, tarih alacaktır'' diyen Danimarka Başbakanı, Ankara'nın en duyarlı konuları artık aştığını, bundan sonra ''uygulamanın'' izleneceğini vurguladı. 
     Rasmussen, ''Uygulama konusunda neden bu kadar duyarlısınız, Türkiye'nin uygulamayacağından mı kuşkulusunuz '' şeklindeki soruya, ''Örneğin, her hükümet işkenceyi yasakladı, yasalar çıkarttı. Buna rağmen hala işkence şikayetleri geliyor. Bu durum da bazılarımızı şüphelendiriyor'' yanıtını verdi. 
     Rasmussen, AB'nin şu anda tarih verecek durumda olmadığını, inisiyatifin AB Komisyonu'na geçtiğini, AB Komisyonu tarafından 14 Ekim'de açıklanacak ilerleme raporunun 22 Ekim 2002'de yapılacak doruk toplantısında ele alınacağını kaydetti. 
     Bu çerçevede, 3 Kasım seçim sonuçlarının önem taşıdığına işaret eden Rasmussen, 3 Kasım sonrasında AB yanlısı olmayan bir hükümetin kurulması durumunda, ''uygulama konusundaki kuşkuların artacağını'', dolayısıyla tarih verilmesi ile ilgili soru işaretlerinin yaygınlaşacağını belirtti. 
     





</TEXT>
</DOC>
