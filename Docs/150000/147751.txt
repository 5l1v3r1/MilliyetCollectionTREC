<DOC>
<DOCNO> 147751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/05/son/sonspo10.html </URL>
<DATE> 2003/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray, Diyarbakır'a 8 eksikle gitti... 
</HEADLINE>
<TEXT>

     Ligde şampiyonluk mücadelesi veren Galatasaray, Diyarbakırspor ile yarın yapacağı deplasman maçı için Diyarbakır'a 8 eksikle gitti. 
     Karşılaşmanın hazırlıklarını bugün yaptığı basına kapalı antrenmanla tamamlayan Galatasaray'da, eksikler teknik heyette sıkıntı yaratırken, sakatlara bir de eşi doğum yapacak olan Revivo'nun İstanbul'da kalması eklendi. 
     Galatasaray'da, sakatlıkları nedeniyle Berkant, Kerem, Suat Usta, Vedat ve Ergün, Diyarbakır'a götürülmezken, Suat Kaya ve kaleci Aykut da kadroda yer almadı. 
     Eşi doğum yapmak için hastaneye yatan Revivo, aklının İstanbul'da kalacak olması ve konsantrasyon zorluğu çekme olasılığı üzerine kafileye dahil edilmedi. 
     Bu arada sakatlığı bulunmasına karşın Hakan Ünsal maç kadrosuna alınırken, Ergün'ün yokluğunda PAF takımından İlker de kafileye dahil edildi. Galatasaray, Diyarbakır'a 18 futbolcu götürdü. 
     Galatasaray'ın Diyarbakırspor karşısına, Mondragon, Xavier, Bülent, Hakan İlker , Ümit Davala, Cihan, Volkan, Ayhan Batista , Hasan, Lukunku ve Ümit Karan muhtemel 11'iyle çıkması bekleniyor. 
     Diyarbakır Atatürk Stadı'nda saat 17.00'de başlayacak ve Digitürk LİG TV'den naklen yayınlanacak maçı, hakem Mustafa Çulcu yönetecek. 
     
     DÜRÜST ''HEDEF 3 PUAN'' 
     Galatasaray Kulübü İkinci Başkanı Ali Dürüst, Atatürk Havalimanı'nda yaptığı açıklamada, Diyarbakırspor maçından 3 puanla ayrılmayı hedeflediklerini söyledi. 
     Milli maç nedeniyle lige verilen aranın tüm takımlar için zorluklar yaşatacağına değinen Dürüst, ''Yeniden maçlara konsantre olmak zordur. Çok önemli bir deplasmana gidiyoruz, amacımız şampiyon olmak için 3 puanı almak'' diye konuştu. 
     





</TEXT>
</DOC>
