<DOC>
<DOCNO> 124264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/12/son/sontur22.html </URL>
<DATE> 2002/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte ANAP ve DYP'nin hali... 
</HEADLINE>
<TEXT>

     ANAP ve DYP'li belediye başkanları sağda birlik için bugün Ankara'da toplandı. Toplantıya geniş bir katılım olacağı sanıldığı için Selim Sırrı Tarcan Spor Salonu kiralandı. 
     Ancak 1500 kişinin resmen davet edildiği toplantıya katılanların sayısı 100'ü bile bulmadı. Koca salonda toplantıya katılanlar küçük bir grup oluşturmaktan öteye gidemedi. 
     Toplantının yapıldığı salona ''Süvarisiz at, arısız bal olmaz'', ''Merkez sağda birlik, Türkiye'de dirlik'', ''DYP-ANAP el ele, milli hedefe'' şeklinde pankartlar asıldı. 
     Selim Sırrı Tarcan Spor Salonu'nda biraraya gelen belediye başkanlarına seslenen TBB Başkanı ve Adana Büyükşehir Belediye Başkanı Aytaç Durak, toplantıya katılımın beklediklerinden az olduğunu belirterek, bunun sebebinin belediye başkanlarına yapılan baskılar olduğunu savundu. 
     3 Kasım seçimlerinde DYP ve ANAP'ın parlamento dışında kaldığını anımsatan Durak, küçülen partilerini büyütmenin kendilerinin görevi olduğunu söyledi. 
     DYP ve ANAP'ın birlik olmamaları halinde iktidar alternatifi olamayacaklarını ifade eden Durak, ''Temennimiz, DYP ve ANAP'ın genel başkanlığına seçilecek adayların, bizim sesimize kulak veren ve kavgacı değil birleştirici, bütünleştirici kişiliğe sahip olmasıdır'' dedi. 
     Denizli Belediye Başkanı ve TBB İkinci Başkanı Ali Aygören ise ''Ben-sen yerine bir olup büyümek istiyoruz. Dağılma değil toparlanma zamanıdır'' diye konuştu. 
     Katılımın az olduğu toplantıda konuşan belediye başkanları, ANAP ve DYP'nin kongrelerinde birleşmeye sıcak bakan, kavgacı olmayan adayların desteklenmesi yönünde görüş birdirdiler. 
     





</TEXT>
</DOC>
