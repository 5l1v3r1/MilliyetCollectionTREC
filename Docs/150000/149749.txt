<DOC>
<DOCNO> 149749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/14/son/soneko11.html </URL>
<DATE> 2003/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabancı Holding'in yeni CEO'su Dr. Celal Metin göreve başladı... 
</HEADLINE>
<TEXT>

     Sabancı Holding'in yeni Chief Executive Officer'ı CEO ve Yönetim Kurulu Üyesi Dr. Celal Metin, bugün görevine başladı. 
     Celal Metin, yaptığı yazılı açıklamada, uluslararası deneyim ve ilişkilerini bundan sonra Sabancı Holding'in daha da büyümesi, yayılması ve genişlemesi için kullanacağını belirtti. 
     Dünyanın küreselleşme sürecini neredeyse geride bıraktığını kaydeden Metin, açıklamasında şöyle dedi 
     "Sadece Türk ekonomisi değil bütün dünya ekonomisi küreselleşmenin yarar ve zararlarını ortak olarak paylaşıyor. Ancak, bazı ülkeler bu paylaşımdan olumsuz etkileniyor. Türkiye de bunlardan biri. Sabancı Holding olarak amacımız hem dünya devleri ile rekabetimizi daha da güçlendirmek, hem de Türk ekonomisine daha fazla katkıda bulunmaktır. Sabancı Holding gibi uluslararası etkinliğe ulaşmış kuruluşların yapılarının daha da güçlenmesi ülkemize özellikle işgücü teknoloji transferi, kaynak aktarımı gibi konularda büyük yararlar sağlayacaktır." Celal Metin, Sabancı Holding'in dinamik ve büyümeye yönelik çalışmalarının yoğun olarak sürdürüleceğini vurgulayarak, Türk ekonomisine, sanayine ve insanına kaynak yaratma olanaklarını artırmayı amaçladıklarını belirtti. 
     Metin, Sabancı Holding olarak bugüne kadar birçok konuda olduğu gibi bu konuda da başarılı olacaklarına inancının tam olduğunu dile getirdi. 
     Meslek yaşamına 1975 yılında Sabancı Holding'in Lassa şirketinde başlayan Celal Metin, sırası ile Lisa Genel Müdürlüğü, Beksa Genel Müdürlüğü ve Bimsa Yönetim Kurulu üyeliği görevlerinde bulundu. 
     Celal Metin, 1988 yılında yurtdışına giderek, uluslararası kuruluşlarda yönetim kurulu başkanlığı ve CEO'luk yaptı. Finansal Yönetim, kimya ve petro kimya, bilişim ve iletişim teknolojileri gibi birçok alanda çalışmalar yapan kuruluşların dünya çapında kurulmasına ve gelişmesine öncülük etti. 
     Metin, 1988 yılında Endonezya Indocement Group'ta planlama ve projeden sorumlu Başkan Yardımcılığı'na, 1990 yılında yine Endonezya'da Branta Mulia şirketinin CEO'luğuna atandı. 
     Bu yıla kadar süren görevi sırasında Branta Mulia'nın Tayland ve Malezya operasyonlarını da yönetti ve birçok şirketin yöneticiliğini ve kuruculuğunu yaptı. 
     Sabancı Holding'in 54 yaşındaki yeni CEO'su, evli ve 2 çocuk babası. 
     Sabancı Topluluğu'nda 33 yıldır çalışan Hazım Kantarcı kendi isteğiyle CEO'luk ve Holding Yönetim Kurulu üyeliği görevinden 11 Nisan'da ayrılmıştı. 
     





</TEXT>
</DOC>
