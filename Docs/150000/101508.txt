<DOC>
<DOCNO> 101508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/12/son/sontur20.html </URL>
<DATE> 2002/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB Derviş'e teşekkür etti... 
</HEADLINE>
<TEXT>

     Türkiye Odalar ve Borsalar Birliği TOBB 
     Başkanı Rifat Hisarcıklıoğlu, görevde bulunduğu sürece ekonomik krizden çıkış yolunda yaptığı yoğun çalışmalar ve gösterdiği gayret nedeniyle Kemal Derviş'e teşekkür edip, bundan sonraki çalışmalarında başarılar diledi. 
     Hisarcıklıoğlu, Devlet Bakanlığı'ndaki görev değişimi nedeniyle yazılı bir açıklama yaptı. Hisarcıklıoğlu, devlet bakanlığı görevine atandığı tarihten, görevden ayrıldığı tarihe kadar, Derviş'in Türkiye'nin yaşadığı ekonomik krizden çıkış yolunda, ekonomik programın yürütülmesi ve reformların hayata geçirilmesi amacıyla yoğun çalışmalar yaptığını belirtti. Hisarcıklıoğlu, bu çalışmaları ve gayreti nedeniyle Derviş'e TOBB adına teşekkür ederken, bundan sonraki çalışmalarında başarılar diledi. 
     Hisarcıklıoğlu, Derviş'ten boşalan Devlet Bakanlığı'na atanan Masum Türker'i de TOBB camiası adına kutlarken, "Göreve geldiği ilk gün, piyasaları rahatlatan açıklamalarıyla yürütülen ekonomik programa sahip çıkan, seçim ekonomisi uygulanmayacağı taahhüdüyle ülkemiz kaynaklarının heba edilmeyeceği mesajını veren, reel sektörün sorunlarının çözümü gayretlerinin sürdürüleceğini ısrarla vurgulayan, devlette devamlılığın esas olduğunun bilinciyle yaptığı söylemlerle topluma umut veren Masum Türker'i camiamız adına kutlar ve başarılar temenni ederiz" dedi. 
     
     BÜYÜME İHMAL EDİLMESİN 
     Hisarcıklıoğlu, kamu kaynaklarının rasyonel biçimde kullanılmadığını gördüklerinde, uyarıları dile getirmekten çekinmeyeceklerinin de bilinmesini istedi. Hisarcıklıoğlu, ayrıca, krizden çıkış için hayati önem taşıyan, ancak ekonomik programda yeterince yer verilmediğini belirttiği büyüme ayağının ihmal edilmemesi gerektiğini de sözlerine ekledi. 
     





</TEXT>
</DOC>
