<DOC>
<DOCNO> 113337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/16/son/sontur24.html </URL>
<DATE> 2002/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Fidye için kaçırılan Ürdünlü işadamı kurtarıldı 
</HEADLINE>
<TEXT>

     İstanbul polisi, ailesinden Suudi Arabistan'daki galerilerine 8 adet lüks araç göndermesi için kaçırılan Ürdünlü işadamını kurtardı. Nefes kesen operasyonda fidye çetesinin bir üyesi yakalandı. 
     19 Eylül 2002'de polise başvuran Ürdün uyruklu Issam Yahya Ali Alrosan, ithalat-ihracat işiyle ilgilenen kardeşi Abedel Hakim Yahya Ali Alrosan'ın kaybolduğunu bildirdi. Polis, Alrosan'ın ailesine gelen telefonlardan işadamının kaçırıldığını ve Adana'daki bir evde rehin tutulduğunu, olayı gerçekleştiren kişilerin de fidye olarak Suudi Arabistan'daki galerilerine BMW ve Mercedes'in de aralarında bulunduğu 8 lüks araç istediklerini belirledi. 
     Alrosan'ı kaçıran kişilerin bir dönem birlikte iş yaptıkları Suudi Arabistan uyruklu galericiler Abdullah D.A. Almaslik ile kardeşi Sharif D.A. Almaslik olduğunu, bunlara Mısır uyruklu "Hüseyin" ve "Ahmet" adlı kişilerin de yardımcı olduğunu tespit eden polis, Alrosan ailesinin bu kişilere 500 bin dolar fidye önermesini sağladı. 
     Pazarlıkta anlaşma sağlanması üzerine Abedel Hakim Yahya Ali Alrosan'ın İstanbul'a getirilmesini sağlayan polis, Eminönü'ndeki Delta Otel'de gerçekleştirilen operasyon sonucu Abdullah D.A. Almaslik'i gözaltına alırken, Alrosan'ı da olaydan zarar görmeden kurtardı. 
     
     25 GÜN DOMUZ BAĞIYLA TUTULDU 
     Alrosa'nın, Eminönü'nden bir otomobile bindirilerek kaçırıldıktan sonra elleri ve gözleri bağlanarak Adana'ya götürüldüğünü, buradaki bir evde de yaklaşık 25 gün boyunca ''domuz bağı'' yöntemiyle tutulduğunu tespit eden polis, olaya karıştıkları belirlenen diğer 3 kişiyi de yakalamaya çalışıyor. 
     Yakalanan zanlıyla birlikte "mağdur" sıfatıyla İstanbul Başsavcılığı'na gönderilen Alrosan, tercüman aracılığıyla basın mensuplarının sorularını cevaplandırırken, "Çok şükür kurtuldum. Türk polisine ve Türkler'e çok teşekkür ediyorum" dedi. 
     





</TEXT>
</DOC>
