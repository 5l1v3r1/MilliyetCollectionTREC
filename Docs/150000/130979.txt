<DOC>
<DOCNO> 130979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/15/son/sondun29.html </URL>
<DATE> 2003/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC'deki gösterilere Yunanistan'dan destek... 
</HEADLINE>
<TEXT>

     Yunanistan Hükümet Sözcüsü Hristos Protopapas, KKTC'de dün yapılan gösteriyle ''Kıbrıslı Türklerin, Kıbrıs'ın birleşerek AB'ye girmesini kesin bir dille istediklerini'' söyledi. 
     Protopapas, yaptığı basın toplantısında, gösteriyi ''Çok önemli bir gelişme'' olarak tanımladı. 
     Hristos Protopapas, dünkü gösteride halkın sesinin her şeyi anlattığını savunarak, şunları söyledi 
     ''Halk, uzlaşmazlığı aşıyor ve görüldüğü gibi Rauf Denktaş'ın KKTC Cumhurbaşkanı uzlaşmaz tutumunu da kınıyor. Bu mesajı, uluslararası toplumun, Türkiye'nin ve Kıbrıslı Türk liderlerin alması gerekiyor. Halkın sesi ilk kez, Kıbrıs ve bölge halklarına, Türkiye ile Yunanistan'a ilerlemeleri için teşvik veriyor. Bu gelişmeyi özellikle selamlıyoruz. Halkın bu talebi önünde, tarihin akışına ve halkın arzusuna rağmen uzlaşmaz tutumlarını sürdürenlerin, tavırlarını değiştirerek, mantık ve başarı yolunu seçeceklerine inanmak istiyoruz.'' Gazetecilerin, Kıbrıs sorununun çözümüne bu gelişmelerin ışığında daha yakın olunup olunmadığına ilişkin sorularını da yanıtlayan Protopapas, Atina'nın çözümü arzu ettiğini söylemekle yetindi. 
     
     YUNAN BASINI 
     Bu arada, Yunan basını dün yapılan büyük gösterinin KKTC Cumhurbaşkanı Rauf Denktaş'ın '' Tahtını salladığı'' yorumunu yaptı. 
     Göstericilerin sayısına ilişkin olarak 40 Bin ile 70 Bin arasında değişen rakamlar veren gazeteler, Kıbrıslı Türklerin büyük bir kararlılıkla çözüm istediklerini ve BM Genel Sekreteri Kofi Annan'ın ve ABD Dışişleri Bakanlığı'nın destek veren açıklamalar yaptıklarını kaydettiler. 
     Yunan basını, KKTC'deki hareketlenmeyi 1989 yılında Prag'daki ''Kadife devrime'' benzeterek, Denktaş ile Türk toplumu arasındaki ''Kadife boşanmanın'' gerçekleşmeye başladığı değerlendirmesinde bulundu. 
     Gazeteler, KKTC yönetiminin yeşil hat boyunca Kıbrıslı Türklerin Rum tarafına geçmelerini engellemek için asker dizmeye zorunlu kaldığını öne sürerek, bunun ''Çözüm saatinin geldiğini'' gösterdiğini de savundular. 
     





</TEXT>
</DOC>
