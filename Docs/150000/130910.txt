<DOC>
<DOCNO> 130910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/15/spor/spo05.html </URL>
<DATE> 2003/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
ALLAH'A EMANET 
</HEADLINE>
<TEXT>

25 yaşındaki sutopçu Caner Eroğlu’nun ani ölümü, sporcu sağlık denetimlerinin içler acısı halini bir kez daha gözler önüne serdi 
     CEMAL ERSEN 

     Risk altındalar 
     MİLLİ sutopu oyuncusu Caner Eroğlu’nun 25 yaşında ani ölümüyle gündeme gelen sporcu sağlığı konusu, genç sporcuların sağlık denetimlerinin içler acısı olduğu bir kez daha gözler önüne serildi. Genç yaşta lisans alan sporcu adaylarından hiçbir sağlık raporu istenmediği, lisans üzerinde herhangi bir sağlık ocağı doktorunun atacağı imzanın yeterli olduğu ve yaşamlarının riske atıldığı belirlendi. 
     
     Özrün böylesi 
     YILLARDIR tartışma konusu olan lisans işlemleriyle ilgili konuşan üst düzey genel müdürlük yetkilisi, "Çocukların otobüs parasını bile veremeyen bir veliden 40 milyona check - up yaptırmasını ister, rapor getir derseniz, 100 kişiden 99’u çocuğunu spora göndermekten vazgeçer. Maalesef durum çok acı ama gerçek bu" dedi. Aynı yetkili, lisans verilirken müessese kulüplerinin doktorlarının imza atmasının da yeterli olduğunu belirtti. 
     
     Reform şart’ 
     BU konunun pekçok seminerde gündeme geldiğine de dikkat çeken GSGM yetkilisi, "İşin bu yönünü profesörlerle tartıştık. Elbette insan sağlığı ilk planda geliyor. Ama sağlık raporu istemeye kalkarsanız yarıştıracak sporcu yetiştiremezsiniz. Büyük kentlerimizde il müdürlüklerinin doktorları biraz daha detaylı kontrol yapıyor. Bu da en fazla kalp elektrosu çekilmesiyle sınırlı. Devletin köklü bir reform yapması şart." şeklinde konuştu. 
     
9 numara artık yok      Caner’e son görev 
     HENÜZ 25. doğum gününde, maç sonrası geçirdiği kalp kriziyle yaşama veda eden milli sutopçu Caner Erdoğru, dün gözyaşları arasında son yolculuğa uğurlandı. Erdoğru’nun 9 numaralı bonesi takılı tabutu, sporcusu olduğu ENKA’daki törenin ardından, Levent Camii’ne getirildi. Cenazeye, takım arkadaşları ve yakınlarının yanısıra ENKA Onursal Başkanı Şarık Tara, GSGM Müdür Yardımcısı Nuri Demirci ve İl Müdürü Vedat Bayram gibi isimler katıldı. 
     
     Saygı duruşu yapılacak 
     ABD’deki Queens College’da takım arkadaşı olan Haldun Toygarlı da, Caner’in ABD Şampiyonası’ndaki üçüncülük maçından sonra sırtındaki ağrılar nedeniyle doktora göründüğünü ama kalp tetkiki yapılmadığını söyledi. Yüzme Federasyonu Başkanı Haluk Toygarlı ise, sutopu liginde 18 Ocak’ta oynanacak maçlardan önce saygı duruşu yapılacağını ve tüm takımların katılımıyla bir anma töreni düzenleneceğini belirtti. Erdoğru, Kireçburnu Mezarlığı’nda toprağa verildi. 
     
Prof. Ergen’den şok açıklama Otopsi yapılmalı      "Başka neden olabilir" 
     ANKARA Üniversitesi Spor Hekimliği Bölümü üyelerinden Prof. Dr. Emin Ergen, Caner Erdoğru’nun ölümünün şüpheli olduğunu, otopsi yapılması gerektiğini savundu. Erdoğru, "Genç sporcunun ölüm nedeni kullandığı yasaklı bir ilaç, alkol, doping maddesi olabilir. Ya da iki gün önce kafasını bir yere vurmuş ve beyin kanamasına yol açmış olabilir. Tahmin yürütmek yerine otopsi yapılması gerekli" dedi. 
     
     "Yüzümüze bakmıyorlar" 
     SPOR Yüksek Konseyi olarak 5 yıldır konuyla ilgili olarak GSGM’ye uyarıda bulunduklarını ancak kapıların yüzlerine kapandığını açıklayan Ergen, "5 yıldır sporcu sağlık kontrollerinin standarta oturtulması için ikna etmeye çalışıyoruz. Ancak yüzümüze bakmıyorlar" dedi. Emin Ergen ayrıca bu ölümde o lisansa imza atan doktor kadar, antrenör, kulüp yöneticisi, aile ve sporcunun da olayda sorumluluğu olduğunu savundu. 
     
     



 SPOR 



























</TEXT>
</DOC>
