<DOC>
<DOCNO> 135737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/07/son/sonspo01.html </URL>
<DATE> 2003/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA... Lakers deplasmanda Knicks'i 114-109 yendi... 
</HEADLINE>
<TEXT>

     ABD Profesyonel Basketbol Ligi'nde NBA 14. hafta mücadelesi, bu sabaha karşı yapılan 3 maçla tamamlandı. 
     Ligde son 3 sezonun şampiyonu olan Pasifik Grubu dördüncüsü Los Angeles Lakers, deplasmanda New York Knicks'i 114-109 yenerek, 47. maçında 24. galibiyetini aldı ve bu sezon ilk kez galibiyet yüzdesini 51'e çıkardı. 
     Karşılaşmada sahanın yıldızlarından Lakers'dan Kobe Bryant, 46 sayı kaydederken, bu sezon 2. kez bu rakama ulaştı. Bryant ayrıca 6 ribaunt aldı ve 4 asist yaptı. Shaquille O'Neal ise 33 sayı, 7 ribaunt ve 7 asistle galibiyete damgasını vuran bir başka isim oldu. Konuk ekipte Robert Horry de 7 sayı ve 12 ribauntla oynadı. 
     New York Knicks'de ise hafta içinde NBA Ligi 3 sayılık atış yüzdesi rekorunu eline geçiren Latrell Sprewell, 24 sayı ve 8 ribaunt, Charlie Ward, 15 sayı, 4 ribaunt ve 11 asist, Howard Eisley 16 sayı, Othella Harrington da 13 sayı ve 9 ribauntla oynamalarına karşın yenilgiyi önleyemedi. 
     Gecenin diğer maçlarında ise deplasmanda San Antonio Spurs, Denver Nuggets'ı 83-74, kendi sahasında da Milwakuee Bucks, Seattle Supersonics'i 97-91 yendi. 
     Lige, hafta sonunda Atlanta kentinde yapılacak 52. Geleneksel Doğu-Batı Karmaları All-Star maçı nedeniyle 12 Şubat Çarşamba gününe dek ara verildi. 
     ''All-Star'' karşılaşması ise Atlanta'da 10 Şubat Pazartesi günü sabaha karşı TSİ 04.00'de yapılacak. 
     





</TEXT>
</DOC>
