<DOC>
<DOCNO> 105463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/03/son/sondun01.html </URL>
<DATE> 2002/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Güney Kore'de Rusa tayfununda ölü sayısı 113'e çıktı... 
</HEADLINE>
<TEXT>

     Güney Kore'yi vuran Rusa tayfununun yol açtığı seller ve toprak kaymalarında ölenlerin sayısının 113'e çıktığı, 71 kişinin ise kayıp olduğu bildirildi. 
     Yetkililer, son 40 yılın en kötü tayfununda kaybolan 71 kişiyi arama çalışmalarının devam ettiğini belirterek, hafta sonunda hızı zaman zaman saatte 200 kilometreye ulaşan tayfunun yol açtığı enkaz ve çamurları temizlemek için en az bir aya ihtiyaç olduğunu söylediler. 
     Bu arada, tayfun nedeniyle Güney Kore'den Kuzey Kore'ye yapılan feribot seferlerinin ertelendiği bildirildi. Kuzey Koreli yetkililer de Rusa tayfununun ülkede çok sayıda kişinin ölümüne neden olduğunu ve maddi zararın büyük olduğunu bildirmişlerdi. 
     Güney Kore Ulusal Felaket Önleme Merkezi'nden yapılan açıklamada ise toprak kaymalarının yolları kapatması ve iletişimin kesilmesi nedeniyle uzak köylerde yaşayan 16 bin kişiyle bağlantının kesildiği bildirildi. 
     Tayfunun en etkili olduğu sahil kenti Kangnung'da açıklama yapan itfaiye yetkilisi Park Myungsik, toprak altında kalanların tamamının öldüğünü düşündüklerini, ancak toprak altındaki araçların içinde bazı kişilerin olabileceği umuduyla kazı çalışmalarına devam ettiklerini söyledi. 
     Rusa tayfunu, Pazar günü Kuzey ve Güney Kore sahillerini terk ederek denize yönelmişti. 
     





</TEXT>
</DOC>
