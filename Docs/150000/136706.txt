<DOC>
<DOCNO> 136706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/14/son/sondun02.html </URL>
<DATE> 2003/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Avusturya, ABD birliklerinin geçişine izin vermedi... 
</HEADLINE>
<TEXT>

     Avusturya hükümeti, ABD'nin Körfez'e gönderilmek üzere Almanya'da konuşlandırılmış birliklerinin kendi toprakları üzerinden İtalya'ya kaydırılmasını engelledi. 
     ABD Savunma Bakanı Donald Rumsfeld'in bu konudaki eleştirilerini yanıtlayan Avusturya Savunma Bakanı Herbert Scheibner, BM Güvenlik Konseyi'nin kararı olmadan Amerikan birliklerinin Avusturya üzerinden İtalya'ya kaydırılmasına izin veremeyeceklerini söyledi. 
     Amerikan askerlerinin Avusturya üzerinden nakline izin verilmemesi üzerine, ABD yönetiminin, Almanya'da konuşlandırılmış 70 bin askeri Hollanda'nın Rotterdam limanı veya üç değişik ülkeden trenle geçerek İtalya'ya nakledilmekte olduğu bildirildi. 
     ABD Savunma Bakanı Rumsfeld, İtalya'ya sevk edilen askerlerin Körfez'e gönderilip gönderilmeyeceği yolundaki soruları yanıtsız bırakırken, ''Avusturya'nın olumsuz tutumu yüzünden birlik kaydırılmasında gereksiz gecikmeler olduğunu'' söyledi. 
     Bu arada, Avusturya hükümetinin, muhalefet partileri ve kamuoyundan gelen tepkiler üzerine Amerikan askeri uçaklarının da Körfez'e giderken Avusturya hava sahasını kullanmalarına izin vermemeyi planladığı belirtiliyor. 
     





</TEXT>
</DOC>
