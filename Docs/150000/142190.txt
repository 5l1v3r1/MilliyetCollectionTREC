<DOC>
<DOCNO> 142190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/12/son/sondun02.html </URL>
<DATE> 2003/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Kıbrıs'ta suçu Türk tarafına yükledi... 
</HEADLINE>
<TEXT>

     ABD, BM'nin başarısızlıkla sonuçlandığını açıkladığı Kıbrıslı liderlerin Lahey toplantısının ardından, ''hayal kırıklığına'' uğradığını belirtirken, anlaşma olmamasının suçunu Türkiye ve KKTC Cumhurbaşkanı Rauf Denktaş'a yükledi. 
     ABD Dışişleri Bakanlığı sözcüsü Richard Boucher, ''Lahey'deki görüşmelerin, BM Genel Sekreteri Kofi Annan'ın barış planını, her iki toplumda da referanduma sunacak bir anlaşmayla sonuçlanmamasından, derin hayal kırıklığına uğradık'' dedi. Boucher, bu gelişmeye rağmen ABD'nin, adil ve kalıcı çözüm arayışında kararlılığını sürdüreceğini belirtirken, BM'nin Kıbrıs Özel Temsilcisi Alvaro de Soto'nun, Kıbrıs konusunda BM Güvenlik Konseyi'ne sunulmak üzere ayrıntılı bir rapor hazırlayacağını ve bu raporda, kimin ne kadar çaba gösterdiğinin görüleceğini kaydetti. 
     Richard Boucher, bir gazetecinin, BM Genel Sekreteri Annan'ın, daha çok Denktaş'ı suçladığı yönündeki yorumu üzerine, Annan'ın, hem Kıbrıs Rum Kesimi lideri Tasos Papadopulos, hem de Denktaş'ın gerekçeli yanıtlarını açıkladığını belirtti ve ''Denktaş'ın, Kıbrıslı Türklerin kendi geleceklerini belirleme ve temel konularda oy kullanma hakkını reddetmesini çok üzüntü verici buluyoruz'' dedi. 
     Gazetecilerin ısrarla, neden sorumluluğun Denktaş'a yüklendiği ve Papadopulos'a karşı yorum yapılmadığını sormasına karşılık Boucher, ''Kıbrıslı Türklerin, bu konulara bir referandumla karar verme fırsatı olmalıydı. Konuyu burada bırakalım'' dedi. Bir gazetecinin, ''Peki ya Papadopulos '' demesi üzerine Boucher, ''Konuyu burada bırakacağım. Her iki taraf da tavrını ortaya koydu. Analiz etmesi size kalmış'' diye konuştu. 
     Türkiye'de yeni hükümetin Kıbrıs konusundaki tutumunun sorulması üzerine Boucher, bu konuda konuşmanın spekülasyon olacağını söyledi. Boucher, Kıbrıs'ın, Türkiye ile ABD arasında yakın danışma konusu olduğunu ve ABD Dışişleri Bakanı Colin Powell'ın, Türk, Yunan ve diğer Avrupalı diplomatlarla her görüşmesinde konunun önemini vurguladığını kaydetti. Richard Boucher, ''Anlaşma gerçekleşmediği için bir hayal kırıklığı var. BM önerisi üzerinde biz çok çalıştık. Sadece Kıbrıs halkı için değil, Türkiye'nin güvenliği ve AB üyeliği için de avantaj olduğunu düşünüyoruz. Bunları da görüşmelerimizde sık sık dile getirdik'' diye konuştu. 
     
     TÜRK GAZETELERİ 

     Boucher, Kuzey Iraklı Kürtlerin, Türkiye karşıtı açıklamalarının, ABD destekli olduğu yönünde Türk basınında bazı haberlerin yer aldığını hatırlatan bir gazeteciye karşılık, ''Böyle bir suçlamayı görmedik. Ancak her Türk gazetesinde her gün çıkan her yanlış suçlamayı cevaplayacaksam, bu brifing odasında çok zaman geçirmemiz gerekecek'' dedi. 
     
</TEXT>
</DOC>
