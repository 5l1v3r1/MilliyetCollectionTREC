<DOC>
<DOCNO> 102424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/17/son/sontur07.html </URL>
<DATE> 2002/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Hacıbektaş'ta davet tartışması... "Tayyip niye çağırılmadı..." 
</HEADLINE>
<TEXT>

     Hacıbektaş Belediye Başkanı Mustafa Özcivan, ''39. Ulusal, 13. Uluslararası Hacı Bektaş Veli'yi Anma ve Kültür Sanat Etkinlikleri''ne davet edilmediğinden yakınan AK Parti Genel Başkanı Recep Tayyip Erdoğan'ı, ''takiyye yapmakla'' suçladı. 
     Özcivan, Erdoğan'ın dün İstanbul'da katıldığı Hacı Bektaş Veli Anma toplantısında, Hacıbektaş'a davet edilmediğinden yakındığının hatırlatılması üzerine yaptığı açıklamada, ilçelerindeki etkinliğin evrensel boyut taşıdığını, ayrımcılığı hiçbir zaman düşünmediklerini kaydetti. 
     Bu yılki etkinlikler için, parti farkı gözetmeksizin 81 il ve 800 ilçe belediye başkanına, milletvekillerine, valiliklere ve bazı büyükelçiliklere 2 bin 500'e yakın davetiye gönderdiklerini anlatan Özcivan, şunları söyledi 
     ''Davetiye gönderdiklerimizden etkinliklere gelemeyecek olanlar, belediyeye faks çekerek ya da telgraf göndererek davetimize teşekkür ettiler. Gelen fakslar arasında, AK Partili belediye başkanları da var. AK Parti lideri Recep Tayyip Erdoğan'a bu yıl davetiye göndermedim. Çünkü geçen yıl gönderdiğim halde gelmediği gibi, bir teşekkür faksı ya da telgrafı bile göndermedi. Hatta Erdoğan'ı davet ettim diye Alevi-Bektaşi dernekleri beni topa tutmuşlardı. Sayın Erdoğan, çağrılmadığından yakınarak takiyye yapıyor.'' 
     





</TEXT>
</DOC>
