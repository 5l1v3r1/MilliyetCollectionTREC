<DOC>
<DOCNO> 136582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/13/son/sondun21.html </URL>
<DATE> 2003/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarık Aziz ABD'nin asıl hedefi petrol ve egemenlik 
</HEADLINE>
<TEXT>

     İtalya'nın başkenti Roma'ya gelen Irak Başbakan Yardımcısı Tarık Aziz, ''BM silah denetçileri için vakit yok diyenlerin, gerçeğin ortaya çıkmasından korktuklarını'' söyledi. 
     Lombardia Bölge Konseyi Başkanı Roberto Formigoni ile çalışma yemeğinde biraraya gelen Aziz, daha sonra gazetecilere yaptığı açıklamada, ''BM denetçilerinin işlerinin 1 hafta ya da 1 ay sonra da bitebileceğini, denetçilerin görevlerini yerine getirmeleri için kendileriyle en sıkı şekilde işbirliği yaptıklarını'' belirtti. 
     Aziz, ''Kim BM silah denetçilerinin görev süresinin uzatılmasını istemiyorsa o, gerçeğin ortaya çıkmasından korkuyor demektir. Irak, kitle imha silahına sahip değil. Hiçbir şey bulamayacak olan denetçiler geri döndüklerinde kitle imha silahının olmadığını söyleyecekler. Bu yüzden ABD ve müttefikleri, asıl hedeflerinin, petrol ve egemenlik olduğunun ortaya çıkmasından korkuyorlar'' diye konuştu. 
     Başbakan Silvio Berlusconi'nin Genel Başkanlığı'nı yaptığı Forza İtalya partisinden olan Bölge Konseyi Başkanı Formigoni ise ''Aziz, Roma'ya eli boş gelmedi, yeni önerilerle geldi. Bana, Irak'ın kitle imha silahı bulundurmadığına dair kanıt niteliği taşıyacak belgeleri sunmaya hazır olduğunu söyledi. Denetçilerin her istekleri kabul edilecek. BM denetçilerinin çalışmalarına devam etmelerinin sağlanmasının zorunluluk ve doğru olduğuna inanıyorum. Görüşmeden iyimserim'' dedi. 
     Bugün muhalefetteki Yeşiller, Komünist Yeniden Oluşum Partisi ve Zeytin Dalı ittifakından milletvekilleri ile görüşecek olan Aziz, yarın sabah Katolik dünyasının ruhani lideri Papa 2. Jean Paul ve İtalya Dışişleri Bakanı Franco Frattini ile biraraya gelecek. 
     Aziz'in, Başbakan Silvio Berlusconi ile bir görüşmenin söz konusu olmadığı bildirildi. 
     





</TEXT>
</DOC>
