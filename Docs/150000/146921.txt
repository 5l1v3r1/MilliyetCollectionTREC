<DOC>
<DOCNO> 146921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/02/siyaset/siy09.html </URL>
<DATE> 2003/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İşkenceyle öldürmeye 4 yıl hapis 
</HEADLINE>
<TEXT>

Mahkeme, sendikacı Yeter’in polis işkencesiyle hayatını kaybettiği kanaatine vardı 
     ESRA ALUS İstanbul 

     Limter - İş Sendikası eğitim uzmanı Süleyman Yeter’in gözaltında ölümüne sebebiyet verdikleri gerekçesiyle yaklaşık dört yıldır yargılanan üç eski polisten biri 4 yıl 2 ay ağır hapis cezasına çarptırıldı. 
     İstanbul 6. Ağır Ceza Mahkemesi’nde görülen duruşmaya, tutuksuz sanıklar Erol Erşan ve Mehmet Yutar katılmadı. Sanıklardan Ahmet Okuducu ise gıyabi tutuklu olarak aranıyor. 
     "Gerek şahsım ve gerekse müvekkillerim işkenceye karşıyız. İnsanın insana zulüm etmesini kınıyoruz" diyen sanık avukatı İlhami Yelekçi, Yutar’ın beraatına karar verilmesini talep etti. Mahkeme, Yutar ve Okuducu’nun, işkence edip kötü muamelede bulundukları, eylemleri sonucunda Yeter’in hayatını kaybettiği kanaatine vardıklarını bildirdi. Yutar’ı "kastı aşarak kasten adam öldürmek" suçundan önce 10 yıl ağır hapis cezasına çarptıran mahkeme, cezayı 4 yıl 2 aya indirdi. Erşan ise delil yetersizliğinden beraat etti. 
     


SİYASET 





















</TEXT>
</DOC>
