<DOC>
<DOCNO> 146509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/31/son/sondun06.html </URL>
<DATE> 2003/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD ''Enformasyon Bakanlığı'nı hedef aldık'' 
</HEADLINE>
<TEXT>

     ABD Merkez Komutanlığı, bu gece Bağdat'a düzenlenen saldırıda Irak Enformasyon Bakanlığı binasının hedef alındığını bildirdi. 
     Katar'daki karargahtan yapılan açıklamada, Enformasyon Bakanlığı binasına 1 Tomahawk füzesi gönderildiği, saldırının, ''Saddam Hüseyin yönetiminin kontrol ve kumanda kapasitesini azaltma'' amacı taşıdığı belirtildi. 
     Görgü tanıkları da isabet alan binanın zarar gördüğünü, ancak hala ayakta olduğunu söylediler. 
     
     Saray'da patlama 

     Irak'ın başkenti Bağdat'taki Devlet Başkanlığı Sarayı'nda iki büyük patlama oldu. 
     Bölgedeki Reuters muhabiri, Saddam Hüseyin'in küçük oğlu Kusay tarafından kullanılan şehir merkezindeki Devlet Başkanlığı Sarayı'nın hedef alındığını söyledi. 
     Saraydan alevler yükseldiğini belirten muhabir, ''Önce uçak sesleri duyduk ve ardından iki büyük patlama oldu. Uçaksavar bataryalarından da ateş açıldı'' dedi. 
     





</TEXT>
</DOC>
