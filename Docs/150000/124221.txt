<DOC>
<DOCNO> 124221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/12/son/sonspo20.html </URL>
<DATE> 2002/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaşlı İbrahim'in forması açık artırmada... 
</HEADLINE>
<TEXT>

     Beşiktaşlı futbolcu İbrahim Üzülmez'in Galatasaray'a gol attığı maçta giydiği forma açık artırmayla satılacak. 
     Beşiktaş Kulübü'nden yapılan açıklamaya göre, siyah-beyazlı takımın 1-0 kazanarak, ezeli rakibinin ligde kendi evindeki 25 maçlık galibiyet serisine son verdiği maçta golü atan İbrahim'in giydiği 19 numaralı çubuklu forma, yarın saat 11.00'den itibaren ''www.bjkstore.com.tr'' adresli kulübün resmi alışveriş sitesinde açık artırmaya çıkarılacak. 
     500 milyon lira ile başlayacak açık artırmanın 50 milyon liralık katlamalarla devam edeceği, 1 milyar liradan sonraki artırımların ise 100 milyon liralık artışlarla süreceği bildirildi. Beşiktaş'ın gelecek hafta kendi sahasında Bursaspor ile yapacağı lig maçına kadar sürecek açık artırmayı kazanacak kişi, maç öncesinde formayı İbrahim'in elinden alacak. 
     
     RONALDO'NUN FORMASI DA SATILMIŞTI 
     Beşiktaş'ın Brezilyalı futbolcusu Ronaldo Guiaro'nun, geçen sezon Fenerbahçe'ye 2 gol attığı maçta giydiği ve aynı şekilde açık artırmaya çıkarılan forması, 1 milyar 325 milyon liraya satılmıştı. 
     Ronaldo'nun, siyah-beyazlı takımın Fenerbahçe'yi 2-1 yenerek, Kadıköy'deki 24 maçlık galibiyet serisine son verdiği maçın ilk yarısında giydiği forma, yapılan açık artırma sonucunda 1 milyar 325 milyon liraya, Beşiktaş kongre üyesi Mahmut Yeşil tarafından satın alınmıştı. 
     





</TEXT>
</DOC>
