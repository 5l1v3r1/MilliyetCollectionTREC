<DOC>
<DOCNO> 103788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/25/ekonomi/eko03.html </URL>
<DATE> 2002/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Paranın çekim merkezi faiz oldu 
</HEADLINE>
<TEXT>

İstanbul Borsası belirsizliklerin etkisiyle temkinli hareket ediyor. Yıllık bileşik yüzde 67 - 68’lerde seyreden faiz ise paranın çekim merkezi olmaya devam ediyor 
     Songül HATISARU 

     AB yasalarının çıkmasına sınırlı tepki veren borsa, geçen hafta da Derviş’in siyasi adresini belirlemesini umursamadı. Bunda, "Kemal Derviş’in karar verme sürecinin uzaması etkili oldu" yorumu yapılabilir ancak siyaseti yeniden dizayn etme amacı bilinen Derviş’in siyasetten çekilmemesinin piyasalar üzerindeki etkisinin sınırlı kalması İstanbul Menkul Kıymetler Borsası’nın İMKB çok temkinli hareket ettiğini gösteriyor. 
     Seçimin erteleneceğine yönelik söylentiler de yeni pozisyonlar açılmasını engelliyor. Ankara kulislerinde, seçimin erteleneceği ve Tansu Çiller başkanlığında AB eksenli bir DYP, ANAP, YTP koalisyonunun kurulabileceği söylentileri dolaşıyor. Piyasalar, seçim sonuçlarına yönelik tahminleri ve Derviş’in CHP’ye katılımını da dikkatle izliyor. CHP’nin yakın bir tarihe kadar IMF karşıtı politikaları savunduğu gözönüne alındığında, acı reçetelere devamı içeren bir ekonomik proğramın CHP’nin tabanı, parti teşkilatı nezdinde nasıl karşılanacağı merak ediliyor. Belirsizliği sevmeyen borsa, CHP’nin AKP rüzg rını kesmesi için daha geniş katılımlar olup olmayacağını da yakından takip edecek. 
     
     Satın alınabilecek senaryo 
     Kamuoyu yoklamaları Meclis’e seçimde 5 partinin girebileceğini gösteriyor. CHP’nin Meclis’e ikinci parti olarak girmesi durumunda piyasalar CHP, DYP koalisyonunun kurulabileceği yorumlarını yapıyor. Ancak seçim sonuçlarına ilişkin tablo henüz netleşmediğinden bu senaryo satın alma vaadi doğurmasına karşın realize edilmiyor. Piyasalar için Ak Parti’nin nasıl bir çoğunlukla Meclis’e gireceği, tek başına mı geleceği, koalisyon ortağı olarak mı geleceği belirsiz. AKP’nin rüzgarını Derviş’li bir CHP’nin kesip kesemeyeceği de muamma. 
     
     Demokles’in kılıcı Irak 
     Irak’a yönelik olası bir operasyonda borsada pozisyon açılmasını engelliyor. Büyük oyuncuların piyasadan çekildiği bir ortamda yabancı yatırımcının da gelmemesi borsayı adeta öksüzleştirmiş durumda. Irak’a olası bir operasyon faiz cephesini çok korkutmuyor. Çünkü ABD’nin Irak’a olası bir müdahalesi durumunda, 11 Eylül’den sonra partner olarak gördüğü Türkiye’yi yalnız bırakmayacağı görüşü hakim. 
     Sonuçta Hazine bonosu faize dayalı bir enstrüman olduğu için yabancı yatırımcıyı korkutmuyor. 
     Ancak Irak’ta olası bir savaş durumunda, hisse senedine yatırılan anaparanın bir bölümü yitirilebileceği için yabancı yatırımcı İMKB’ye temkinli davranıyor. Bu nedenle, Irak’a olası bir operasyon ve seçimin ertelenmesi çabaları borsa için önümüzdeki günlerin riski olmaya devam edecek. 
     
     Faizin fendi borsayı yendi 
     Yatırılan anaparaya belli bir oranda geliri garanti eden faiz, borsa ve dolar da düşük seyrettiği için paranın çekim merkezi olmaya devam ediyor. Yıllık enflasyonu piyasa tahminleri doğrultusunda, yüzde 32 olarak alırsak yüzde 55-56 faizli seçim tarihli Hazine bonoları yıllık bazda reel yüzde 18 faiz veriyor. 
     Mayıs 2003 vadeli bonoların yüzde 67-68 bileşikler seviyesinde yıllık reel getirisi yüzde 26’lara çıkıyor. Bugün alınacak kasım vadeli bonolarda yüzde 11 nominal faiz kazancı imkanı bulunuyor. Yatırımcı borsaya ilişkin olarak önünü göremediği süreçte, dövizden de kaçıp şu anda cazip bir getiri imkanı sunan faize yatırım yapıyor. Faizin çekim merkezi olması borsaya da para girişini engelliyor. 
     Faiz politik riskler bir kenara bırakıldığında, şu günlerde paranın tek adresi olarak görünüyor. Ancak, politik risk almak istemeyen bireysel yatırımcının kısa vadeli kağıtlara yönelmesinde fayda var. Bono bileşiklerinin yüzde 67-68 bandındaki seyrini daha bir süre devam ettirmesi bekleniyor. 
     
     Riskin bedeli 75 getiri olabilir 
     Geçtiğimiz hafta 9.266 puana kadar gerileyen endeks, haftayı yüzde 5.76’lık değer kaybı ile 9.349 puandan tamamladı. Ocak ayından bu yana devam eden alçalan trendden kurtulamayan endeks yeni para girişinin olması ile hareketlenebilir. Endeks şu anda 0.57 sent seviyesinde. 
     Seçim sonuçlarına yönelik tablonun piyasanın hoşlanacağı bir kompozisyonu göstermesi durumunda borsada orta vadede 1 sent seviyeleri bekleniyor. Bu koşullarda AB yanlısı bir hükümetin kurulma ihtimalinin piyasa nezdinde güçlenmesi halinde dolar bazında yüzde 75’lik bir getiri imk nı görülüyor. Ancak seçim sonrası ve ABD’nin Irak’a müdahalesi konusundaki belirsizliklerin sürmesine bağlı olarak bir süre daha yatay ve hacimsiz seanslar beklenebilir. 
     Mevcut beklentiler içinde endeksi 10.000 puanın üzerine çıkartmaya yetecek bir sinyal şimdilik görünmüyor. Borsanın bu haftada 9.500 - 10.000 bandında salınması beklenebilir. Siyasette seçim sonrasına ilişkin tabloyu netleştirecek, piyasanın seveceği sonuçların gündeme gelmesi halinde ise tepki alımları beklenebilir. 
     



 EKONOMİ 














</TEXT>
</DOC>
