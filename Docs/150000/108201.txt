<DOC>
<DOCNO> 108201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/18/spor/spo02.html </URL>
<DATE> 2002/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
DÖRT FİRE 
</HEADLINE>
<TEXT>

     YALÇIN TÜRK 

     TEKNİK Direktör Werner Lorant’ın AIK Solna kadrosuna almadığı Abdullah, Oktay, Yusuf ve Rapajc, İstanbul’da tedavilerini sürdürecekler. Sarı - Lacivertli futbolcular çalışmalarına teknik heyetin verdiği rapor doğrultusunda Samandıra Tesisleri’nde devam edecekler, iki fizyoterapistin yurt dışında olması nedeniyle de Sporto Met fizik tedavi merkezinde kontrol altında tutulacaklar. 
     İDARİ Koordinatör Kemal Dinçer dört futbolcunun sakatlıkları nedeniyle AIK Solna kadrosuna alınmadığını söyledi. Dinçer, bunun kadro dışı olarak yorumlanmasının yanlış olacağını belirterek, "Tedavilerini İstanbul’da sürdürecekler, kimse art niyet aramasın" diye konuştu. Bu arada kaptan Ogün’ün belinden sakatlığının sürdüğü ifade edildi. 
     
Basına işkenceYönetim, bilet sattığı medyayı, İsveç’ten dönüşte takım uçağına almayacağını açıkladı. Sadece gidişte uçağa binebilecek gazeteciler, seyahate kısa süre kala şaşkına döndü 
     Müthiş çalım 
     FENERBAHÇE Yönetim Kurulu, AIK maçı için düzenlenen uçak seyahatiyle ilgili olarak basına müthiş bir çalım attı. İsveç’e gidiş için uçak kiralayan ve medyaya da bilet satan Sarı - Lacivertli kulüp, dün sabah bu kararından vazgeçtiğini açıkladı. Yöneticiler daha sonra ikinci bir açıklama yaparak, gazetecilerin sadece gidişte uçağa binebileceklerini, dönüşte ise başlarının çaresine bakmaları gerektiğini duyurdu. 
     
     Solna korkusu 
     AIK maçının oynanmasına iki gün kala, kulüpten rezervasyonuna güvenen ve paralarını yatırarak bilet alan medya ordusu, bu karar karşısında şaşkına döndü. Sarı - Lacivertli kulübe yakın çevreler, Başkan Aziz Yıldırım’ın, Şampiyonlar Ligi’nin ardından UEFA Kupası ilk maçında da alınabilecek kötü bir skor sonrası dönüş uçağında yaşanabilecekleri hesaba katarak böyle bir önlem aldığını ileri sürdüler. n YUSUF KOBAL 
     
     Samandıra’ya can geldi 
     SARI - Lacivertli takımın dünkü idmanı adeta kıran kırana geçti. Futbolcular son derece hırslı görünürken, sertlikler nedeniyle Lorant’ın sürekli uyarıda bulunduğu gözlendi. Kaleci Rüştü bir saatlik antrenmanın ardından çalışmayı bırakırken, sertlik nedeniyle Abdullah ile Mirkoviç küçük bir tartışmaya girdi. 
     
     Dirimlili anıldı 
     FENERBAHÇE’NİN efsane futbolcularından Basri Dirimlili, ölümünün 5. yıldönümünde kabri başında anıldı. Karacaahmet Mezarlığı’ndaki anma törenine, Kulüp Müdürü Serkan Acar’ın yanı sıra bazı Fenerbahçeli eski yönetici ve futbolcular katıldı. 
     
     Şen’den son uyarı 
     FENERBAHÇE’NİN eski başkanlarından Ali Şen, taraftarların Aziz Yıldırım’ı göndermeden kendisinin gitmesi gerektiğini ifade etti. Şen, "Ali Şen muhalefet değil, görevini bitirdi ve tamamladı. Ali Şen’in, Aziz Yıldırım’a vermiş olduğu tavsiyeler ve yol göstericilik var. Başkan Yıldırım bu tavsiyelere uyar ya da uymaz onun bileceği iş" dedi. 
     ALİ Şen, taraftarların, Aziz Yıldırım’dan, Ali Şen’e değil rakiplerine hodri meydan demesini beklediğini de belirtti. Eski başkan, "Avrupalı rakipleri, Fenerbahçe’yi geçti. Ligin 5. haftası sonunda 7. sıradayız. Ali Şen iki defa Fenerbahçe taraftarının arzusu üzerine göreve geldi, her ikisinde de şampiyon oldu ve kupalar kazanıldı" diye konuştu. 
     
     FENERBAHÇE GÜNLÜĞÜ 
     Hakem Hollandalı 
     FENERBAHÇE’NİN, yarın İsveç’in AIK Solna takımıyla deplasmanda oynayacağı UEFA Kupası 1. tur ilk maçını Hollandalı Ruud Bossen yönetecek. Bossen’in yardımcılıklarını ise Jan Van Dick ve Rob Meenuis yapacak. 
     
     Soğuk savaş 
     ALMAN hoca, yönetim baskısı ile antrenmanı açtığı medya ile tartışmanın eşiğinden döndü. Basın Sorumlusu Necmi Gülümsel ile gerginlik yaşayan gazeteciler, daha sonra Lorant’ın yaptığı el - kol hareketlerine tepki verdiler. 
     
     Ogün’e garanti 
     KAPTANLIK sorunu, Yönetim Kurulu’nun onayı ile başlamadan bitti. Lorant’ın da olumsuz bir rapor yollamadığı Ogün’ün kaptanlığı sürdüreceğini belirten Sarı - Lacivertli yöneticiler, "Gündeme kaptan değişikliğini almadık, çünkü gerek yok" dediler ve tecrübeli oyuncuya garanti verdiler. 
     
     
     Ateş olmayan yerden 
     Oğuz gitti, geldi 
     Fenerbahçe, kabus dolu huzursuz günler yaşarken, fısıltı gazetesi manşetleri de her an yeni manşetlerle süsleniyor... 
     Malatya maçı sonrası taraftardan tepki gören, medyanın baskısı karşısında da istifa kararı alan Oğuz Çetin, bir spor programının alt yazılı anonslarında İlyas Tüfekçi’nin televizyona çıkacağını öğrenince düğmeye bastı... Başkan Aziz Yıldırım kendisini, istifası konusunda bilgilendiren Çetin’e "Sen, Fenerbahçe’nin geleceğisin. Bir gün tek yetkili olacaksın. Yanındayız, sakın bırakma" dedi. Başkan Yıldırım bu terapi sonrası, spor programı yöneticisini de telefonla arayarak İlyas Tüfekçi’nin yerine Oğuz Çetin’in televizyona çıkmasını sağladı... Bu arada "Oğuz istifa etti" manşetini atan gazeteler de sayfalarını yıktı... Çünkü Çetin, çıktığı programda, hedefinin bir gün Fenerbahçe’nin başına geçmek olduğunu söylüyordu... 
     Şimdi, Solna maçının ardından Başkan Aziz Yıldırım’ın ya "Lorant ile devam" ya da "Oğuz Çetin tek yetkili" açıklamasının yapması bekleniyor... 
     
     



 SPOR 

























</TEXT>
</DOC>
