<DOC>
<DOCNO> 140325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/03/son/soneko42.html </URL>
<DATE> 2003/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk Türk ralli otomobili Palio Süper 1600, ilk sınavını verdi 
</HEADLINE>
<TEXT>

     Tofaş Otomotiv Sanayi A.Ş tarafından bu yıl üretilen 'İlk Türk Ralli Otomobili'' Palio Süper 1600, katıldığı ilk yarışta genel klasmanda 22'inci ve kendi klasmanında ise 7. sırada yer alarak büyük bir başarı kaydetti. 
     Dünya Ralli Şampiyonası'nın 3. ayağı Türkiye Rallisi'nin tamamlanmasıyla birlikte yarışa katılan yerli ve yabancı takımlar da kentten ayrılmaya başladılar. 
     Şampiyonanın Türkiye için önemli olan bir özelliği, ilk kez Türk mühendisler tarafından tasarlanan ve üretilen Palio Süper 1600'ün yarışacak olmasıydı. 
     Otomobili tasarlayan 42 yaşındaki makine mühendisi Saffet Üçüncü ''oğlum'' diye nitelendirdiği Palio Süper 1600'ün ilk kez katıldığı bir rallide büyük başarı göstermesinden onur duyduğunu söyledi. 
     Aynı zamanda Fiat Abart Motorsporları Teknik Koordinatörü de olan Saffet Üçüncü, Dünya Ralli Şampiyonası gibi organizasyonda otomobillerinin bir anlamda ''görücü''ye çıktığını belirterek şunları kaydetti 
     ''Bu Palio Süper 1600'ün ilk yarışıydı. Fakat 70 otomobilin başvurduğu bunlardan 58'inin start aldığı ve 27'sinin finişi gördüğü çok zor bir yarıştı. Son etaba kadar mükemmel bir performans sergiledik. Sadece son etapta yaşadığımız sorun nedeniyle Süper 1600 klasmanında 4. sırada iken bir anda 7. sıraya geriledik. Ama ilk startımızda böylesine başarılı bir finiş gördüğümüz için çok mutluyum.'' Yaklaşık 2 yıl süren proje çalışmalarının ardından 4 Palio Süper 1600 ürettiklerini belirten Üçüncü, otomobilin 1600 cc motor ve 210 beygir gücüne sahip olduğunu kaydetti. 
     Otomobilin özellikle yabancı basın mensupları tarafından büyük ilgi gördüğünü de belirten Üçüncü, ''Dünya basınının ilgisi Palio Süper 1600'ün üzerindeydi. Özellikle Japon, İspanyol ve İtalyan gazetecileri, otomobilimizin yüzlerce fotoğrafını çekti. Süper Palio'yu 2-3 Avrupa yarışında daha sergilemek istiyoruz'' dedi. 
     





</TEXT>
</DOC>
