<DOC>
<DOCNO> 111009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/03/son/sontur01.html </URL>
<DATE> 2002/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "Irak operasyonu yüzünden seçimler ertelenmez" 
</HEADLINE>
<TEXT>

     Başbakan Bülent Ecevit, ''ABD'nin Irak'a yönelik olası bir operasyonu durumunda seçimlerin ertelenmesi yoluna gidileceğini sanmıyorum'' dedi. 
     Başbakan Ecevit, TGRT'de canlı olarak yayınlanan ''Neler Oluyor'' programında soruları yanıtladı. TBMM'nin tatile girmesiyle birlikte, bundan sonra artık seçimlerin ertelenmesine yönelik bir girişimde bulunulacağını zannetmediğini belirten Ecevit, ''Irak'a yönelik olası ABD harekatıyla seçimlerin 1 yıl ertelenmesi mümkün mü'' sorusuna şu yanıtı verdi 
     ''Nazari olarak zannederim buna olanak var. Ama o yola gidileceğini sanmıyorum. Irak'a karşı ABD'nin bir askeri harekata girişme olasılığını da zayıf görüyorum. ABD Başkanı Bush kararlı görünüyor, ama dünyada böyle bir harekata destek yok. Amerikan yönetiminde de bazı tereddütler var. Bir askeri harekata başvurmadan Irak sorununun çözüleceğini umuyorum. Ama bu tehlike vardır.'' Ecevit, seçim sonuçlarına ilişkin bir soru üzerine, ''Siyasal hayatta daima sürprizler olagelmiştir. Bunda da sürprizler olabilir'' dedi. DSP'nin barajın altında kalacağı varsayımının bazı çevrelerce dile getirildiğini kaydeden Ecevit, ''DSP'den yoksun bir TBMM Türkiye'nin aleyhinde olacaktır. Türk halkının bunun bilincinde olduğuna inanıyorum. İnanıyorum ki halkımız DSP'nin hakkını verecektir'' diye konuştu. 
     
     ''YAŞLILIĞIM VATANDAŞLARIMIZI KAYGILANDIRMASIN'' 
     ''Ecevit yaşlı, artık siyaseti bıraksın'' diyenler bulunduğunu kaydeden Başbakan Ecevit, sözlerini şöyle sürdürdü 
     ''Yaşlıyım, buna şüphe yok. Ona rağmen çalışmalarımı sürdürüyorum. Ancak gerçek şu ki, DSP içinde yetişmiş, çok güçlü kadrolarımız var. Vatandaşlarımıza şu mesajı vermek istiyorum Yaşlılığım onları kaygılandırmasın, çok iyi yetişmiş genç kadrolarımız var.'' Ecevit, ''Yerinize bir isim önerecek misiniz'' sorusuna, ''Benim bir isim belirlemem doğru olmaz, buna gereksinme de yok. Kendi aralarından partimiz gerekli yöneticileri ve lideri çıkarır'' yanıtını verdi. 
     
     ''YANLIŞ TEDAVİ UYGULANDIĞINA İHTİMAL VERMİYORUM'' 
     Ecevit, hastalığı döneminde kendisine yanlış tedavi uygulandığı yönündeki iddiaların anımsatılması üzerine, ''Kesinlikle öyle bir şeyi muhtemel görmüyorum. Değişik doktorların değişik tedavi yöntemleri olabilir. Ama bir kötü niyete asla ihtimal vermiyorum. Hastanede kasıtlı yanlış tedavi uygulandığına kesinlikle ihtimal vermiyorum'' diye konuştu. 
     Ecevit, bir soru üzerine AK Parti ile ilgili kuşkularının sürdüğünü, parti yöneticilerinin gerçek düşüncelerini ortaya koymamalarının bu kuşkularını artırdığını söyledi. 
     
     ''BİZİ HER BAKIMDAN ZARARA UĞRATIR'' 
     Başbakan Ecevit, ''ABD, Irak'a ne zaman girmeyi planlıyor'' şeklindeki bir soruyu ise şöyle yanıtladı 
     ''ABD'nin bunu tasarladığı değil de düşündüğü doğru. Çünkü, Amerikan toplumu çok açık bir toplum. Amerikan yönetimi de çok açıktır. Benim bildiğim kadar, ciddi bir plan hazırlığı yapmamıştır henüz ABD. Onun için vazgeçebilir de ama eğer kesin karar kıldıysa veya kılmak üzereyse Amerikan yönetimi, herhalde fazla uzun olmayan bir tarihte Irak'a müdahale eder. Türkiye ile Irak sınır komşusu ve bizim Irak'la çok iyi ilişkilerimiz var. Onun için elbette böyle bir harekata girmek istemeyiz. Girersek, bu bize siyasal ve ekonomik anlamda çok büyük zarar verir. Bu harekata girmesek bile, bizi her bakımdan ciddi zarara uğratacaktır. Çünkü sınır komşusuyuz.'' Musul ve Kerkük petrollerinin hakça bir düzen içerisinde dağıtılmasının çok önemli olduğunu kaydeden Ecevit, ''Biz bunların Kuzey Irak'ta bağımsız Kürt devletinin temeli olarak kullanılmasını da doğru bulmayız. Gerçek anlamda Irak'ın toprak bütünlüğü güvence altına alınmalı. Bağımsız Kürt devletinin temelleri atılıyor, aslında fiilen böyle bir devlet kurulmuştur, ama bir ölçüde bizim denetimimiz altındadır. Eğer daha resmi düzeyde ve belirgin bir şekilde olursa, Türkiye bütün ağırlığıyla devreye girecektir'' diye konuştu. 
     Ecevit, terör örgütü PKK-KADEK'in Kuzey Irak'ta yeniden yapılandığı ve orada bir füze sistemi kurmaya başladığı yönündeki haberleri değerlendirirken de ''Yeniden yapılanmakta olduğu belli, onun için biz de çok dikkatli davranıyoruz'' dedi. 
     
     YTP'NİN BAŞARILI OLMA İHTİMALİ 
     Başka bir soru üzerine, YTP'nin seçimlerde başarılı olabileceğine hiç ihtimal vermediğini belirten Ecevit, şöyle konuştu 
     ''Halkın herhalde anlayamadığı, değerlendiremediği bir tutum izliyorlar. DSP içindeyken bu arkadaşlarımızın herhangi bir şikayetleri yoktu. Ayrılan arkadaşlarla aramızda herhangi bir tartışma bile olmamıştı. Bizden kaynaklanan bir kopma olmadı, kendi tercihleri oldu. Mutlaka dışarıdan tepkiler dolayısıyla böyle bir parti kurma yoluna gittiler. Özellikle Sayın Kemal Derviş'in bırakmasından sonra bu arkadaşlarımız, büsbütün boşlukta kaldılar. Kendi içlerinde de bir yandan 'Sosyal demokratız' diyorlar, bir yandan genel başkanları çıkıyor 'Galiba solcuyuz' diyor.'' Ecevit, YTP'ye katılanların tekrar DSP'ye dönme ihtimalleri olmadığını, çünkü seçim sürecine girildiğini de ifade etti. 
     Türkiye'nin, 15 Aralık'ta Kopenhag'da yapılacak Avrupa Birliği AB zirvesinde, AB'ye üyelik için tarih alıp alamayacağına ilişkin bir soruyu ise Ecevit, ''Bu, kurulacak hükümetin etkinliğine, güven verici bir hükümetin kurulmasına bağlı. AB'de, Türkiye'nin üyeliğine 'evet' dermiş gibi görünen, ama Türkiye'yi aralarında görmek istemeyen güçler bulunduğunu biliyoruz. Onun için, işimiz kolay değil'' diye yanıtladı. 
     





</TEXT>
</DOC>
