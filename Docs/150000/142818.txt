<DOC>
<DOCNO> 142818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/15/spor/spo03.html </URL>
<DATE> 2003/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Unutun ama unutturmayın 
</HEADLINE>
<TEXT>

İstanbulspor karşılaşması için oyuncularını motive eden Galatasaray Teknik Direktörü, "Fenerbahçe galibiyetini unutun. Ancak o güzel futbolunuzu bundan sonraki maçlarda unutturmayın" dedi 
     ERHAN TELLİ 

     FENERBAHÇE derbisinin ardından futbolcularını İstanbulspor karşılaşmasına motive etmeye çalışan Galatasaray Teknik Direktörü Fatih Terim, kazanmaktan başka şanslarının olmadığını vurguladı. Bu maçtan üç puan alınmaması durumunda Fenerbahçe galibiyetinin hiçbir öneminin kalmayacağını söyleyen Terim, "Fenerbahçe maçını unutun. Ama o maçtaki güzel futbolu bundan sonraki maçlarda da unutturmayın" dedi. 
     SEZON sonuna kadar oynanacak her maça üç puan parolasıyla çıkacaklarını vurgulayan Fatih Terim, "Evimizde oynayacağımız maçlar sizi rahatlatmasın. Artık kolay karşılaşma yok" diye konuştu. Fenerbahçe derbisinde başarıyla oynayan ve bu karşılaşmada da ilk 11’de sahaya süreceği futbolcuların dikkatini çeken Terim’in aslarına "Kimse yerini garanti zannetmesin" dediği bildirildi. 
     
Aslan kampa girdi      SAKATLIĞI bulunan Berkant’tan yoksun olarak kampa giren Galatasaray, İstanbulspor maçının son taktiğini dünkü idmanında uyguladı. Basına ve taraftara kapalı olarak antrenmanını tamamlayan Sarı-Kırmızılılar’da sakatlıkları bulunan Hasan, Revivo, Xavier ve Ümit Davala hakkında karar Terim tarafından verilecek. 
     
Cim-Bom mahkeme kapısında      FIFA, Taffarel’in 900 bin, Horvart’ın ise 600 bin dolarlık alacaklarının ödenmesi için Galatasaray’a faks geçti. İki futbolcunun da Uluslararası Futbol Federasyonları Birliği’ne başvurduğu belirtilirken, Sarı-Kırmızılılar olayı çözmek için merkezi İsviçre’de bulunan Futbol Mahkemesi’nin kapısını çalacak. Hukukçular, FIFA’nın yeni futbol yönetmeliğinin 63. maddesine göre Cim-Bom idarecilerin böyle bir itiraz hakkı bulunduğunu vurguladı. 
     



 SPOR 





























</TEXT>
</DOC>
