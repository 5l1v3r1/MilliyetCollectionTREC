<DOC>
<DOCNO> 113434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/17/son/sondun05.html </URL>
<DATE> 2002/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
El Kaide'nin finans kaynağı... 
</HEADLINE>
<TEXT>

     ABD'de bağımsız olduğu bildirilen bir grubun raporuna göre, Suudi Arabistan yetkilileri, yıllardır, El Kaide örgütünün ''önde gelen mali kaynakları olan'' Suudi vakıflar ve şahısları görmezden geliyor. 
     Dışilişkiler Konseyi'nin desteğiyle Amerikan Uluslararası Grubu tarafından hazırlanan raporda, Başkan George Bush yönetiminin, uluslararası terörizmin mali kaynaklarını yok etme yönündeki şu anki çabalarının, kalıcı sonuçlar elde etmek açısından yetersiz olduğu kaydedildi. 
     Raporda, bu konuda başarı elde etmek için hükümet kuruluşlarının konuyla ilgili etkinliklerinde birlikte çalışmaya zorunlu kılınması ve diğer ülkelerin de terörle mücadele programlarını güçlendirmeleri için zorlanmaları gerektiği ifade edildi. 
     Alanlarında uzman olarak nitelenen Ulusal Güvenlik Konseyi'nin eski iki üyesi William F.Wechsler ve Lee S. Wolosky'nin de yöneticilerinden olduğu belirtilen grubun raporunda, Suudi Arabistan'ın, 1999 yılında kara para aklamayla ilgili yasalarında uluslararası standartlara uygun olması için değişiklikler yaptığı ancak bu yasa değişikliklerinin bugüne kadar hiç uygulanmadığı kaydedildi. 
     Raporda kanıt olarak da ABD Dışişleri Bakanlığı'nın son raporları gösterilirken, Bakanlık'tan bir yetkili ise Washington'ın Riyad'ın terörle mücadele çabalarından çok memnun olduğunu söyledi. 
     Raporda, Suudi şahısların ve vakıfların geçmişte ''mücahitlerin'' en önemli mali kaynakları olduklarına işaret edildi. 
     





</TEXT>
</DOC>
