<DOC>
<DOCNO> 141506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/08/son/sonspo18.html </URL>
<DATE> 2003/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Derbi maçı sonrası olaylar çıktı... 
</HEADLINE>
<TEXT>

     Galatasaray'ın ezeli rakibi Fenerbahçe'yi 2-0 yendiği derbi maçın ardından protokol tribününde yer alan Fenerbahçeli kongre üyeleriyle Galatasaraylı taraftarlar arasında kavga çıktı. 
     Fenerbahçeli kongre üyelerinin, VIP Salonu'na alınması sırasında bu kez Galatasaray'ın eski yöneticisi Fatih Altaylı ile aralarında gerginlik yaşanırken, devamında ise yumruklaşma oldu. 
     Kavga sırasında Fenerbahçeli kongre üyeleri ellerine geçirdikleri demir bir küllükle Altaylı'yı elinden yaraladı. Fatih Altaylı'nın elinin kanadığı görüldü. Kargaşanın içinde Fenerbahçeli yönetici Hakan Bilal Kutlualp de yer aldı. 
     İstanbul'un yeni Emniyet Müdürü Celalettin Cerrah, olaylara müdahale ederek, gerginliğin daha da büyümesini önledi. 
     Fenerbahçe Kulübü İkinci Başkanı Nihat Özdemir, kendini bilmez birkaç kişinin, oturdukları bölüme gelerek, küfür ettiklerini öne sürerek, ''Başkanımız ve yönetim kurulunun tamamına ağır küfürler ettiler. Olaylar bu nedenle başladı. Biz 6-0 yendiğimiz ilk yarıdaki maç sonrası Galatasaraylılar'ı gayet dostça uğurlamıştık. Bunlar yaşanmamalıydı'' diye konuştu. 
     





</TEXT>
</DOC>
