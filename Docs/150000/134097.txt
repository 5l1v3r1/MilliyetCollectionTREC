<DOC>
<DOCNO> 134097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/30/son/soneko21.html </URL>
<DATE> 2003/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Enerji Bakanı Elektrikte bir af sözkonusu değil 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, elektrikte bir affın söz konusu olmadığını, peşin ödeyenlere de indirim yapılacağını bildirdi. 
     Güler, MÜSİAD tarafından düzenlenen ''21. yüzyılda Türkiye'nin enerji politikası'' konulu panelde, katılımcıların sorularını da yanıtladı. 
     Bakan Güler, bakanlık olarak çok geniş imkanları olan kurumları biraraya getirerek, aradaki duvarı kaldırdıklarını söyledi. 
     ''Biz, hükümet olarak Acil Eylem Planı ile ne yapacağımızı söyledik ve kendimizi bağladık'' diyen Güler, yurtdışına yaptıkları gezilerde yabancı sermayeden çok büyük ilgi gördüklerini kaydetti. 
     Güler, doğalgaz konusunda Ruslarla yapılan görüşmelere ilişkin olarak da şunları söyledi 
     ''Ruslarla fiyatlarla ilgili görüşmelerimiz sürüyor. Geçen hafta Rus Enerji Bakanı ile görüşmeler yaptık. Bu arada Gazprom'la görüşmelerimiz sürüyor. Anlaşmaların incelikleri var. Orada bazı ilginç sürprizlerle karşılaştık. İleriye dönük olarak maalesef bağlanmış bazı noktalar var. Onları tekrar masa üzerine yatırıp, detaylarını döktük. Bu konuda ümidimiz tek bir fiyata indireceğimiz şeklinde, bir miktar indirimin olabileceği noktasında... Ruslarla beraber çalışacak bir ortak çalışma grubu oluşturduk. Bu çalışmalar bir ay içinde sonuçlanacaktır.'' Güler, doğalgazda piyasa ekonomisi şartlarına döndüklerini ifade ederek, bununla ilgili BOTAŞ'ın yeniden yapılanmasının, yeniden görevlendirilmenin, yeni bir fiyat ayarlamasının söz konusu olabileceğini bildirdi. 
     Elektriğin dağıtımı konusunda daha önceden hukuki altyapının uygun bir şekilde yapılamaması, bazı zihniyet ve kafaların değişmemesi nedeniyle bir karmaşa yaşandığını ifade eden Güler, şöyle devam etti 
     ''Bu noktada hukuki altyapının oluşmasına çalışıyoruz. Bazı yeni oluşumların ortaya çıkması kuvvetle muhtemel. Danıştay'da olan konular var. Çalışmalarımız sürüyor.'' 
     
     ''ELEKTRİKTE AF SÖZ KONUSU DEĞİL'' 
     Elektrik enerjisinin yüzde 11'ini üreten, maliyetin ise yüzde 27'sini oluşturan 5 kurumla görüşmeler yapacaklarını bildiren Güler, şunları kaydetti 
     ''Bunları teker teker davet ettik. Bir miktar fazla olan fiyatlar için karşılıklı olarak görüşeceğiz. Çünkü uzun vadeli ticari ilişkilerde 2 tarafın da kazanması lazım. Bizim dönemimizde kar maksimizasyonundan ziyade kar optimizasyonu üstüne düşeceğiz. Bir taraf maksimizasyon peşinde olunca, öbürü de minimize ediliyor. Yeniden ayarlama yapacağız.'' Bu arada Bakan Güler, gazetecilerin, ''elektrikteki indirimin daha önceden faturasını ödeyenler için bir haksızlık olup olmadığı'' yönündeki sorularını ise ''Ödeyenler için zaten bir haksızlık oluyor ama bir defaya mahsus bunu yapıyoruz. Onların hakkını gözetecek bir sistem geliştireceğiz'' diye yanıtladı. 
     Hilmi Güler, elektrikte bir affın söz konusu olmadığını, peşin ödeyenlere de indirim yapılacağını bildirdi. 
     





</TEXT>
</DOC>
