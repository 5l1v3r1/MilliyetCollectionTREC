<DOC>
<DOCNO> 142358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/13/siyaset/siy03.html </URL>
<DATE> 2003/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP Baskı gruplarına ihtiyaç var 
</HEADLINE>
<TEXT>

     ANKARA Milliyet 

     CHP Grup Başkan Vekili Oğuz Oyan, hükümetin daha verimli çalışabilmesi için yeni baskı gruplarına ihtiyaç bulunduğunu savunarak, "Hükümeti uyarıyoruz. Vakıf ve derneklere yardım tertibinin azaltılması ya da sıfırlanması gibi niyetleri varsa hemen vazgeçilmelidir" dedi. 
     Pir Sultan Abdal Vakfı Başkanı Murtaza Demir’i kabul eden Oyan, IMF’nin dernek ve vakıflara yardım bölümüne bile göz diktiğini öne sürerek, Türkiye’de sivil toplum kuruluşlarına bakıldığında daha çok sermayenin, TÜSİAD ve TİSK gibi kuruluşların öne çıktığını söyledi. Oyan, "Bunların aslında ne kadar sivil toplum kuruluşu olduğu tartışılabilir. Ekonomik güç odaklarının en fazla baskı grubu olma hüviyetini kazandığını görüyoruz" diye konuştu. 
     Aleviliğin görmezden gelindiğini ifade eden Demir ise laik bir devletin aslında hiçbir inancı finanse etmemesi gerektiğini kaydetti. 
     



 SİYASET 














</TEXT>
</DOC>
