<DOC>
<DOCNO> 115171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/26/siyaset/siy01.html </URL>
<DATE> 2002/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzmanlar, canlı yayındaki Baykal ve Erdoğan’ı Milliyet için değerlendirdi 
</HEADLINE>
<TEXT>
Saygılı ve uzlaşmacı 
Erdoğan zaman zaman Baykal’ı sinirlendirmek için çaba sarfetti, ancak CHP lideri oldukça sakindi. Uğur Dündar’ın da etkisiyle program barış havası içinde geçti... 
     MİMİKLERİ ELE VERDİ 
     Dr. Nuran Yıldız Siyasal İmaj Uzmanı İki çabuk sinirlenen liderin karşı karşıya gelmesi, tansiyonu yüksek bir program beklentisi yarattı. Ama bu tansiyon çok yükselmedi. Her iki taraf da birbirine oldukça saygılı ve uzlaşmacı davrandı. Tansiyonun düşük olmasının en önemli nedenlerinden biri, Uğur Dündar’ın filtre görevi görmesi. Bu filtre devreden çekildiğinde tansiyon yeniden yükseldi. Erdoğan zaman zaman Baykal’ı sinirlendirmek için özel bir çaba sarf etti. Ama çok başarılı olamadı. Baykal konuşurken Erdoğan olabildiğince nötr kalmaya çalıştı. Erdoğan konuşurken Baykal’ın ne düşündüğünü mimiklerinden fark edebildik. 
     
     KLASİK GİYSİLER 
     Faruk Saraç Modacı Klasik politikacı giysileriyle karşımızdaydılar. İkisi de kıyafetleri içinde çok tedirgindi. Erdoğan, manşetli bir gömlekle beraber tarz yapmalıydı. Taba tonları ve haki yeşili giymeliydi. Erdoğan program için yeni kıyafet almış. Baykal, Ecevit mavisinin açık tonunda gömlek giymiş. İkisi de kıyafet konusunda bir farklılık yaratmadan karşımıza çıktılar. 
     
     DUYGULARINI GİZLEDİ 
     Cengiz Eren NLP uzmanı Erdoğan çok mazlum göründü. Duygularını çok büyük ölçüde gizledi ve bastırdı. Kendisi için başbakan olamaması gibi konulan sınırlardan çok rahatsız. Kendisini baskı altında hissetti. Sağ alt tarafa bakarak konuşması ortaya çıkan durumdan duygusal olarak çok etkilendiğini gösterdi. Erdoğan, duyguları belli olmasın diye kaşlarını ve ellerini çok kullanmıyor. Baykal’ın konuşmasında bir kesiklik vardı. Mesaj aktarımını kötü şekilde etkiledi. Pozitif şeyler söylerken kaşlarını yukarı doğru kaldırdı. Aktardığı mesajlar bu nedenle negatif olarak algılandı. Baykal çok daha duygusal bir insan. Bunu da sürekli kendi ellerine dokunmasından anlıyoruz. Erdoğan’ı savunmuş gibi yaparken sert bir şekilde saldırıyor. 
     
     ÖFKESİNİ HALLETMİŞ 
     Emre Konuk Psikolog Erdoğan’ın çok rahat, kendinden çok emin ve güvenli bir üslubu vardı. Hiçbir şekilde saldırgan değildi. Çok sert saldırılarını bildiğimiz Baykal, geleneksel kızgınlık ve öfkesini halletmiş görünüyor. Ama Erdoğan’ın yanında ses tonuyla yine de biraz daha agresif görünüyor. Eleştirilerinde her zamanki kırgınlık hali görünmüyor. 
     
     İKİSİ DE KONTROLLÜYDÜ 
     Özlem Çakır Profesyonel İleşitim Danışmanı İkisi de çok iyi hazırlanmış ve kontrollüydü. Uzlaşmacı bir tavır sergilediler. Baykal, sürekli iki elinin baş parmağını birbirinin çevresinde döndürdü. Boğazını sürekli temizledi. Bu, onun heyecanlı olduğunu gösterdi. Alışılmadık derecede uzlaşmacıydı. Erdoğan daha kontrollüydü. 
     
     GOL YEMEMEYE ÇALIŞTILAR 
     Mümin Sekman Kişisel Gelişim Uzmanı Futbol deyimiyle söylersek ikisi de gol atmaya değil gol yememeye çalıştı. İkisi de çok sakin ve kontrollü oynadığından konuşmalarında çok heyecan göremedim. Bu oturumun seçim sonuçlarında çok ciddi yankıları olacağını düşünmüyorum. Biri diğerinden daha baskın değildi. Birbirlerini dinlerken ikisinin de bıyık altından gülmeleri ilgi çekiciydi. Erdoğan, Baykal’ı dinlerken elinde kalemle oynayarak gösterdi. Baykal ise Erdoğan’ı dinlerken parmaklarıyla oynadı. Bu da can sıkıntısı ve gerginliğe işaretti. Erdoğan kontrollüydü. Ama öfkelendiğinde kontrolünü kaybetmek istemedi. Fakat kan basıncı yükseldiği için kızdığında yüzü kızardı. 
     
     İYİ HAZIRLANMIŞLAR 
     İlter Turan Siyaset Bilimci Her ikisi de iyi hazırlanmış. Kendilerine atfedilen hırçın görünümü vermeyerek kamuoyunu ikna etmeye çalıştılar. Birbirlerine gösterdikleri hoşgörüye baktığınızda ikisinin aynı koalisyon içinde yer almasının mümkün olmaması için herhangi bir sebep yok gibi gözüküyor. Başlagıçta Baykal, Erdoğan’ın içinde bulunduğu hukuki durumu onaylamadığını, iktidara gelirse bunu değiştirmek için büyük bir gayret göstereceğini belirtti. 
     



 SİYASET 






















</TEXT>
</DOC>
