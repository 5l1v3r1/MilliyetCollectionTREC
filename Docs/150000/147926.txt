<DOC>
<DOCNO> 147926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/06/son/sonspo10.html </URL>
<DATE> 2003/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaşlı yöneticiden maçtaki sertliklere ''büyük'' tepki.. 
</HEADLINE>
<TEXT>

     Beşiktaş Kulübü Asbaşkanı Kıvanç Oktay, Denizlispor ile dün yaptıkları maçta İbrahim ve Ahmet Yıldırım'ın, rakip oyuncular tarafından topsuz alanlarda sakatlanmalarına sert tepki gösterdi. 
     Kıvanç Oktay, Denizlispor'un adeta savaş yapar gibi maç oynadığını savunarak, ''Rakiplerimiz bizimle normal bir futbol maçı oynar gibi oynamıyor. Bundan sonraki maçlarda Beşiktaş'a zarar vermek için oynuyor. Dün akşam 2 futbolcumuz pozisyon gereği olmayan sakatlıklar yaşadı. Bunların amacı o maçı kazanmak değil, Beşiktaş'ı sonraki maçlarda bazı oyuncularından yoksun bırakmaktır'' diye konuştu. 
     
     ''BEŞİKTAŞ'IN ŞAMPİYONLUĞUNU ENGELLEYEMEYECEKLER'' 

     Oktay, özellikle son haftalarda futbolcularına yapılan kasdi hareketleri gündeme getirdiklerinde bazı eleştiriler aldıklarını hatırlatarak, şunları söyledi 
     ''Beşiktaş, kendi sahasında dayak yiyerek maç yaptı. Bu bizim hatamız mı Şimdi soruyorum bu normal mi 2 futbolcumuzda birden kırık var. 2 futbolcunun bir maç içinde yüzlerine darbe alması, birinin elmacık kemiği, diğerinin de burnunun kırılması normal mi Bunlar Beşiktaş'ın şampiyonluğunu engellemek için yapılan hareketler. Ancak Beşiktaş'ın şampiyonluğunu engelleyemeyecekler.'' 
     
     TEŞVİK PRİMİ 

     Maç yaptıkları rakiplerine birileri tarafından motive edici şeyler yapıldığını öne süren Oktay, şöyle devam etti 
     ''80. dakikadan sonra durum 2-0'ken, direk futbolcu sakatlamaya gidiliyorsa, kafa atılıyorsa bunun altında başka şeyler vardır. Buna ister teşvik primi deyin, ister de motivasyon. Bu artık, namağlup bir takımı yenmek isteme olayını da geçti. İbrahim ve Ahmet Yıldırım bizim için önemli oyuncular. Bu 2 futbolcumuzdan yoksun kalmamız istendi.'' 
     
     ''BOKS ÖĞRETELİM'' 

     Oktay, futbolcularına yapılan sert hareketlerle ilgili esprili bir yaklaşım da getirerek, ''Herhalde bundan sonra futbolcularımıza kendilerini korumak için boks da öğretmemiz gerekiyor'' dedi. 
     İbrahim'e nasıl bir hırsla rakip oyuncu tarafından kafa atıldığını hala anlayamadığını belirten Oktay, ''Doktorlar İbrahim'in ucuz kurtulduğunu söylüyor. Allah korusun beynine de bir zarar gelebilirdi'' diye konuştu. 
     
     ''NOUMA YAPSA YER YERİNDEN OYNARDI'' 

     Oktay, Ali Tandoğan'ın hareketini Pascal Nouma'nın yapması durumunda Türkiye'de büyük bir fırtına koparılacağını öne sürerek, ''Nouma bunları yapsa yer yerinden oynardı. 10 maç ceza verelim, asalım denirdi. Maalesef Beşiktaşlı futbolcuların en ufak hareketleri büyütülürken, bize karşı yapılanlar gözardı ediliyor'' diye konuştu. 
     Oktay, bazı spor yazarlarına da tepki göstererek, ''Kendi takımlarının dışındakilerinin başarılı olmasını istemeyen bazı yazarlar, maalesef buna çanak tutuyor. Bazı yazarlara soruyoruz, kendi sahamızda dayak yememiz, futbolcularımızın burnunun kırılması bizim suçumuz mu, rakiplerimizin farklı oynamıştan mı kaynaklanıyor '' dedi. 
     Beşiktaş'ın herşeye karşın, lige verilen arayı iyi değerlendirdiğini ve Denizlispor karşısında çok iyi mücadele ettiğini vurgulayan Oktay, ''Bundan sonraki maçlarda da aynı şekilde devam edeceğiz. Yeter ki spor dışı hareketlerle önümüz kesilmeye çalışılmasın. Hakemlerimizden de bu tür hareketlere müsamaha göstermemelerini istiyoruz'' diye konuştu. 
     





</TEXT>
</DOC>
