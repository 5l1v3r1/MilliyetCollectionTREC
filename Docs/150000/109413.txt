<DOC>
<DOCNO> 109413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/25/siyaset/siy01.html </URL>
<DATE> 2002/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan’ı mumla aratır 
</HEADLINE>
<TEXT>

Milletvekilliği YSK tarafından yasaklanan Erdoğan’ın yerine bildirilen Kemal Unakıtan’ın 9 ayrı suçtan soruşturmaya uğradığı saptandı 
     TOLGA ŞARDAN Ankara 

     AKP lideri Tayyip Erdoğan’dan boşalan yer için aday bildirilen Kemal Unakıtan’ın TCK’nın 313. maddesinden yargılanacağı ortaya çıktı. Ülker Grubu’na ait Family Finans’ın yönetim kurulu üyesi olan Unakıtan, Beyoğlu Cumhuriyet Savcılığı’nca Family Finans dosyası çerçevesinde TCK’dan beş, Bankalar Yasası’ndan ise dört madde olmak üzere toplam 9 ayrı suçtan soruşturuluyor. 
     İstanbul 1. bölgede DSP Genel Başkanı Bülent Ecevit ile CHP adayı Kemal Derviş’le yarışacak olan Unakıtan, Ülker Grubu’na yönelik yapılan soruşturmada gündeme geldi. İçişleri müfettişlerinin, Haşim Bayram’ın sahibi olduğu Kombassan’a ait Faysal Finans Kurumu’nun Ülker Grubu’na satılması işlemlerini mercek altına almasıyla gün ışığına çıkarılan olaylara adı karışan Unakıtan’ın, satışta Ülker Grubu adına pazarlık yaptığı belirlendi. Mülkiye müfettişlerine ifade veren Bayram, kendisiyle satış görüşmeleri yapan Unakıtan’ın, Faysal Finans’ı uygun şartlarla almak isteyen bir grup olduğunu ancak adını gizlediğini anlattı. Bayram, daha sonra satış sırasında bu grubun Ülker Grubu olduğunun ortaya çıktığını söyledi. 
     Kurumun, Ülker’e satışından sonra adının Family Finans Kurumu olarak değiştirilmesiyle yönetim kurulu üyeliğine getirilen Unakıtan hakkında müfettişlerin soruşturmasının ardından adli işlem başlatıldı. Unakıtan hakkında, "çete" suçunu düzenleyen TCK 313’ün yanı sıra "haksız menfaat etmek" dahil birçok suçtan 5 yıla kadar hapis cezası istemiyle soruşturma başlatıldı. Unakıtan için ayrıca Bankalar Yasası’na aykırı faaliyetlerden de soruşturma yapılıyor. 
     
     



 SİYASET 




















</TEXT>
</DOC>
