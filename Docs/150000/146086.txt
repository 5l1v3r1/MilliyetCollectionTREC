<DOC>
<DOCNO> 146086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/29/guncel/gun02.html </URL>
<DATE> 2003/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Yine siviller kurban 
</HEADLINE>
<TEXT>

Dün akşam saatlerinde Iraklıların cuma alışverişi yaptığı Bağdat’taki bir pazaryeri isabet aldı. Cehenneme dönen pazaryerinde 2’si çocuk 58 kişi öldü, 50’den fazla ağır yaralı var 
     DIŞ HABERLER SERVİSİ 

     Carşamba günkü çöl fırtınasının dinmesinin ardından önceki günden itibaren Amerikan ve İngiliz güçlerinin başkent Bağdat’a karşı başlattığı yoğun hava bombardımanında dün akşam isabet alan bir pazaryeri cehenneme döndü. İlk belirlemelere göre, 2’si çocuk 58 kişi öldü, çoğunun durumu ağır 50’den fazla da yaralı var. Bu saldırıyla Bağdat, savaşın başlamasından bu yana en büyük sivil katliamına sahne oldu. 
     
     BÜYÜK BİR PATLAMA 
     Bağdatlıların resmi tatil olan cuma günü alışveriş için akın ettiği başkentin batısındaki El Şule Halk Pazarı’nda yoğun uçak sesleri duyuldu. Ardından saat 19.00 sıralarında büyük bir patlamayla sarsılan meydan, savaş alanına döndü. Tomahawk Cruise füze saldırısının savaş uçağından mı, yoksa savaş gemilerinden mi yapıldığı konusu ise henüz netlik kazanmadı. 
     Katliam haberini önce Katar’ın El Cezire ve Dubai’deki El Arabiye TV’si duyurdu. Saldırıyı bir süre sadece haber olarak Amerikan kamuoyuna aktaran başta CNN olmak üzere diğer ABD TV’lerinin daha sonra görüntüleri de ekrana getirdiği öğrenildi. 
     El Cezire Televizyonu muhabiri, "Bir Iraklı yetkili, enkaz altında kalanlar için arama kurtarma çalışmalarının sürdüğünü söyledi" dedi. Televizyon, aralarında iki çocuğunkinin de bulunduğu cesetleri gösterdi. El Arabiye Televizyonu da hastanedeki yaralıların görüntülerini yayımladı. 
     
     KISITLI İMK NLAR 
     Görgü tanıkları, kan gölüne dönen pazarın her tarafına ceset parçalarının saçıldığını, enkaz altında kalanların çıkarılmaya çalışıldığını söyledi. Hastanede ise, kısıtlı imkanlardan dolayı yaralıların tedavi edilemsinde büyük zorluklar çekildiğini ifade edildi. 
     Bu arada Bağdat’a önceki gün 32 Tomahawk Cruise füze ateşleyen koalisyon güçleri, dün de füze yağdırmayı sürdürdü. Koalisyon uçakları hedeflere Tomahawk füzeleri atarken, bir B - 2 de Dicle kıyısındaki bir iletişim kulesine, koalisyon cephaneliğindeki en büyük bombalardan olan 2 bin 350 kiloluk, uydu güdümlü "sığınak delen" iki bomba bıraktı. Yerel saatle 12.30 sıralarında gerçekleşen bombardımanda en az 8 sivilin öldüğü, iki füzenin düştüğü Mansur Mahallesi’nde de 33 kişinin yaralandığı belirtildi. 
     Üç gün önce yine Bağdat’ta bir pazaryerine isabet eden bir veya iki füze, 15 kişinin ölümüne 30 kişinin de yaralanmasına neden olmuştu. 
     
     
     


GÜNCEL 























</TEXT>
</DOC>
