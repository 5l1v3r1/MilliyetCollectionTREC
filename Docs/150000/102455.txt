<DOC>
<DOCNO> 102455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/18/guncel/gun08.html </URL>
<DATE> 2002/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Filmlerde sigara yasaklanmalı mı 
</HEADLINE>
<TEXT>

ÇAPRAZ ATEŞ 
     ŞÜKRAN PAKKAN 

     "Temel İçgüdü" gibi ünlü 15 yapımın senaryo yazarı Joe Eszterhaz, filmlerde sigara içimini bir zarafet ve şıklık göstergesi olarak sunan yapımcıları, yüz binlerce gereksiz ölümün sorumlusu olarak suçladı. Eszterhaz’ın senaryosunda da, Sharon Stone, bir sahnede Michael Douglas’ın yüzüne sigara dumanları üflüyordu. Hollywood’da sigara övücülüğünün durmasını isteyen ünlü senaristin düşüncesini, sinema uzmanları yorumladı. 
     
     Atilla Dorsay Film Eleştirmeni 
Yasaklanmamalı      Benim sinemada en sevdiğim özelliklerden biri, filmlerde sigara içilmesidir. Yasaklanmasına karşıyım. Temel İçgüdü gibi filmlerde sigara da erotik bir öğe gibi kullanıldı. Bunda sakınca görmüyorum. Amerika’da sigaraya karşı çok ciddi bir lobi var. Filmlere de yansıyabilir. Bir oyuncunun sigara içmesi gerekiyorsa, içer. 
     
     Sinan Çetin Yönetmen 
Sansürcü zihniyet      Açıklama başlı başına bir deli saçması. İnsanları akılsız bebek, korunmaya muhtaç çocuklar olarak gören sansürcü bir zihniyet. Sigara içilmesini göstermek dünyanın sonu mu Biri emniyet kemeri takmazsa, ben onu suçlu tutarım. Başkasını değil... Sansürcü ve korumacı bir anlayışın ürünü. Ben her şeyin serbest bırakılmasından yanayım. Bu tip kısıtlamalar benim hiç tarzım değil. 
     
     Nilüfer Açıkalın Oyuncu 
Filmlere dokunulmasın      O halde, çok inandırıcı sevişme sahneleri kalp krizlerine, savaş görüntüleri şiddete ve silahlanmaya neden oluyor olmalı. Filmler, hayatın sadece mutlu yanlarını değil, olanı yansıtır. Sigara da dahil olmak üzere, iyiyi kötüyü, doğruyu yanlışı içlerinde taşırlar. Şiddet ve hiddet de sağlığa zararlıdır. Filmler gerçekleri değiştirmez, olduğu gibi yansıtır. Filmlere dokunmasınlar. 
     
     Ediz Hun Sinema oyuncusu - politikacı 
Gençler düşünülmeli      Doğru bir yaklaşım. Sigara içsek de içmesek de sanatçı sorumluluğu taşıyan kişilerin, gerek filmde gerek toplum içinde, bu alışkanlıklarını frenlemeleri gerekir. Biz de zamanında filmlerde sigara içtik. Gençler idol olarak kabul ettikleri kişileri sigara içerken görünce, sigaranın çok da zararlı olabileceğini düşünmüyorlar. Filmler sigaraya başlama nedeni olabilir. Amerika’da yasaklanmıştı ama bazı lobiler yeşil ışık yaktılar. Filmlerde sigara içilmemesi uygun olur. 
     
     Prof. Dr. Elif Dağlı 
Bulaşıcı hastalık      Yaklaşım kesinlikle doğru. Türk filmleri ve kliplerinde de sigara çok fazla içiliyor. Sigara firmaları, filmleri gizli reklam politikası olarak kullanıyorlar. Geçtiğimiz yıllarda ünlü bir Türk yapımcısının senaryosu elimize geçti, bir sigara markası ile filmde kullanmak üzere gizli anlaşma yapmış. Kişileri özendirerek, sigaranın kabul gören bir davranış olması için çalışıyorlar. Sigara bulaşıcı bir hastalıktır ve iletişim araçları sigara içiminin yayılmasını sağlar. 
     



 GÜNCEL 















</TEXT>
</DOC>
