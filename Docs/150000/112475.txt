<DOC>
<DOCNO> 112475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/11/son/sontur15.html </URL>
<DATE> 2002/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümit Davala'ya gazeteciler tazminat davası açtı... 
</HEADLINE>
<TEXT>

     İzmirli dört gazeteci, Galatasaraylı futbolcu Ümit Davala'nın saldırısına uğrayarak fotoğraf makineleri ile kameralarının kırıldığı iddiasıyla şikayet ve manevi tazminat davaları açtı. 
     Akşam gazetesi muhabiri Serhan Şarman'ın avukatı Sırma Kaynak Kurpınar, müvekkilinin olay gecesi bir başka haberden dönerken Ümit Davala'nın da karıştığı kavgayı görüntülemeye çalıştığını, ancak aniden saldırıya uğradığını söyledi. 
     Kurpınar, 50 milyar liralık manevi tazminat istemiyle Asliye Hukuk Mahkemesi Hakimliği'ne verdiği dava dilekçesinde, ''Olayda sokakta meydana gelen bir kavgayı görüntülemeye çalışan gazetecinin görevini yapması, darp, sövme ve tehditle engellenmiştir'' dedi. 
     Avukat Kurpınar, Ümit Davala'nın ''topluma örnek'' olması gerektiğini kaydettiği dilekçesinde, futbolcunun olay sonrası internetteki sitesinde ''pişmanım ama bugün olsa yine aynı şeyi yaparım'' beyanlarının basında yer alarak, yanlışını devam ettirdiğini ve topluma kötü örnek olduğunu iddia etti. 
     Serhan Şarman'ın ve ailesinin olay nedeniyle zarar gördüğüne işaret eden Kurpınar, mahkemeye kavga sırasında çekilmiş fotoğraf ve görüntü kayıtlarını da vererek, 50 milyar liralık manevi tazminat isteminde bulunduklarını bildirdi. 
     Öte yandan, Yeni TV kameramanı Ercan Akgün, İzmir TV muhabiri Ünal Gümüştekin ve İzmir TV kameramanı Gönen Güven de, kendilerini dövdüğü ve kameralarını kırdığı iddiasıyla, Ümit Davala ile olay gecesi yanındaki dayısı Muhittin Sekman ve arkadaşı eski futbolcu Metin Altınay hakkında şikayette bulunarak, dava açtı. Üç gazeteci, 20'şer milyar liralık manevi tazminat talebinde bulunmak üzere de avukatlarının hazırlık yaptığını bildirdi. 
     
     OLAY 
     Borsa Restoran'da 12 Ekim gecesi yemek yerken görüntülenmek istemeyen Ümit Davala ile dayısı ve arkadaşı gazeteciler Akgün, Gümüştekin ve Güven ile restoranın içinde ve dışında kavga etmiş, olay yerinden geçerken görüp fotoğraf çeken Şarman'a da saldırmıştı. Gazeteciler karakola gidip şikayetçi olurken, polis tarafından arandığını öğrenen futbolcu ile yanındakiler, ertesi gün teslim oldukları karakolda ifadelerinin ardından, serbest bırakılmıştı. Sanıklar hakkında ''Darp'' suçlamasıyla hazırlanan soruşturma dosyası, emniyetçe savcılığa gönderilmişti. 
     





</TEXT>
</DOC>
