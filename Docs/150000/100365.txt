<DOC>
<DOCNO> 100365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/06/son/sontur05.html </URL>
<DATE> 2002/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışişleri Bakanı Gürel Ürdün'e gitti... 
</HEADLINE>
<TEXT>

     Dışişleri Bakanı ve Başbakan Yardımcısı Şükrü Sina Gürel, günübirlik bir ziyaret için Ürdün'e gitti. 
     Gürel, Esenboğa Havaalanı'nda yaptığı açıklamada, görüşmelerinde bölgesel konuları ele alacaklarını belirterek şunları söyledi 
     ''Biliyorsunuz, Ürdün, en üst düzeyde ABD ile son dönemde yine bölgesel konularda istişarelerde bulunmuştu. Ziyaret, bu konuların değerlendirilmesi ve dost ve kardeş Ürdün ile birlikte bölgesel konuları ele alma fırsatı verecek.'' Gürel, Irak'a ilişkin bir soru üzerine de, bu konuda Ürdün ile ortak bir hareket planından söz etmenin bu aşamada söz konusu olmadığını bildirdi. 
     Bakan Gürel'in, Ürdün'de Kral Abdullah, Ürdün Başbakanı Ali Abdülragıb ve Ürdün Dışişleri Bakanı Marvan El Muaşer ile görüşmesi öngörülüyor. 
     Edinilen bilgiye göre, iki ülke arasındaki siyasi istişareler çerçevesinde Ürdün'e giden Gürel, temasları sırasında bölgedeki son durum hakkında görüş alışverişinde bulunacak. 
     Gürel'in temasları sırasında, Irak'ın yanı sıra Kıbrıs konusunun da gündeme gelmesi bekleniyor. Gürel, Kıbrıs konusundaki son gelişmeler hakkında Ürdün tarafını bilgilendirip Türk tezlerine destek isteyecek. 
     Bakan Gürel'in akşam saatlerinde yurda dönmesi bekleniyor. 
     
     ''RUSYA İLE GİZLİ ANLAŞMA YOK'' 
     Bu arada Gürel, Rusya Federasyonu Dışişleri Bakan Yardımcısı Aleksandır Saltanov'un Ankara ziyareti sırasında gizli bir anlaşma apıldığına ilişkin basında çıkan haberlerin hatırlatılması üzerine, Türk dış politikasının ilkeleri arasında ''gizli mutabakat ve anlaşmalarla işleri yürütmek'' olmadığını belirtti. 
     Bakan Gürel, şunları kaydetti 
     ''Rusya Dışişleri Bakan Yardımcısı Sayın Saltanov'un Türkiye'ye gelişi sırasında da hiçbir gizli mutabakat ya da gizli anlaşma yapılmış değildir. Bu haber ve yorum, bu açıdan olduğu gibi başka bakımlardan da gerçeği yansıtmamaktadır. Elbette bizim Rusya ile bölgesel konuları da birlikte ele almamız ve benzer kaygıları benzer gelişmeler karşısında paylaşmamız doğaldır. Ama bunun ötesinde ne bir gizli anlaşma, ne de gizli bir mutabakat söz konusudur.'' 
     





</TEXT>
</DOC>
