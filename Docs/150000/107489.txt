<DOC>
<DOCNO> 107489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/14/ekonomi/eko05a.html </URL>
<DATE> 2002/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Seçim ve AB kararları güveni artırdı’ 
</HEADLINE>
<TEXT>

IMF’nin Mali İstikrar Raporunda, seçim tarihinin belli olması ve AB reform paketinin çıkarılmasının Türk bonolarının toparlanmasını sağladığı belirtildi 
     EKONOMİ SERVİSİ 

     Uluslararası Para Fonu’nun IMF , Küresel Mali İstikrar Raporu’nda gelişmekte olan ülkelerde belirsizliğin yatırımcıyı piyasalardan uzaklaştırdığı belirtildi. Bu kaygıların merkezinde Latin Amerika ülkeleri ve Türkiye’nin bulunduğunu belirten IMF, "Siyasette yaşanan sorunlar yatırımcıları uzaklaştırıyor" tespitini yaptı. Ancak, Meclis’in 3 Kasım’da seçime gideceğini kesinleştirmesi ve AB reform paketinin çıkarılmasının Türkiye’nin bono piyasasında toparlanmasına neden olduğu da vurgulandı. 
     
     Türkiye, Brezilya’dan iyi 
     Brezilya’daki siyasi istikrarsızlığın Türkiye’den daha fazla olduğu belirtilen raporda, yatırımcı güveninde erozyon yaşandığı ve küresel toparlanmanın güç kaybettiği vurgulandı. Şirket skandallarının güven sarsmaya devam ettiği ifade edilen raporda, gelişmekte olan ülkelerin bonolarına talebinin azaldığı, yatırımların devlet tahvillerine ve uzun vadeli hazine bonolarına kaydığı belirtildi. 
     
Irak Operasyonu piyasaları vurur’      IMF Uluslararası Sermaye Departmanı Şefi Gerd Hauser, Irak’a müdahalenin petrol fiyatlarında hızla bir artışa yol açabileceğini, bunun da global büyümeyi etkileyebileceğini kaydetti. "Operasyon durumunda petrol fiyatlarında hızlı bir artış olur" diyen Hauser, "Bu da uluslararası piyasaları ve borsaları vurur" ifadelerini kullandı. Bu uyarının ABD Başkanı George W. Bush’un Birleşmiş Milletler toplantısında yaptığı konuşmanın hemen ardından gelmesi dikkat çekti. 
     



 EKONOMİ 



















</TEXT>
</DOC>
