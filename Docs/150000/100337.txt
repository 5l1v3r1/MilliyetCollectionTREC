<DOC>
<DOCNO> 100337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/06/son/soneko36.html </URL>
<DATE> 2002/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Brezilya umutlu... Uruguay'da bankacılık işlemleri başladı 
</HEADLINE>
<TEXT>

     Latin Amerika'nın en büyük ekonomisine sahip Brezilya, ABD Hazine Bakanı Paul O'Neill'in ziyaretinin Uluslararası Para Fonu'nun IMF kurtarma paketini hızlandıracağından ümitli. 
     O'Neill, Brezilya'nın başkentinde Devlet Başkanı Fernando Henrique Cardoso ile görüştü. O'Neill'in bazı Güney Amerika ülkelerinin uluslararası mali yardımı İsviçre'deki banka hesaplarına çevirdiğini söylemesi üzerine, Cardoso, geçen hafta ABD Hazine Bakanı O'Neill'i kabul etmemekle tehdit etmişti. 
     O'Neill, Brezilya ve Uruguay'ın ekonomik sorunlarıyla başa çıkabilmede uygun politikalar izlediğinden dolayı, bu iki ülkeye daha fazla yardım edileceğini bildirmişti. Fakat, hala sürdürülebilir plan tasarlamaya çabalayan Arjantin'i bu listeye dahil etmemişti. 
     O'Neill, Brezilya'yı ziyaretinde Rio de Janeiro kentindeyken Merkez Bankası Başkanı Arminio Fraga ve Maliye Bakanı Pedro Malan ve devlet başkanlığı kurmaylığı başkanı Pedro Parente ile üç saatlik akşam yemeğinde görüştü. 
     O'Neill'in IMF ve Brezilya arasında yeni bir anlaşmayı destekleyip desteklemediği sorulan Parente, ''Sanırım çok pozitifti, ABD'li bakanda Brezilya'nın durumu hakkında çok olumlu yönde, çok kapsamlı ve çok ilgi duyarlık algıladım'' dedi. ABD Hazine Bakanı O'Neill ise yemekten basına açıklamada bulunmadan ayrıldı. 
     ABD Hazine Bakanı O'Neill IMF'in Brezilya ile anlaşmasını artık desteklese de, Cardoso yönetiminin seçimlerdeki devlet başkanı adaylarının böyle bir anlaşmayı desteklemelerine ihtiyaçları var. IMF, Brezilya'ya daha çok para borç vermeden önce devlet başkanı adaylarının bazı ekonomi politikalara razı olmasını görmeyi arzuluyor. 
     Devlet başkanı adaylarının çoğu IMF anlaşmasına uyum sağlayacağını belirtirken, kamuoyu yoklamalarında ikinci sıradaki ve şimdiki devlet başkanı Cardoso'nun adayı Jose Serra'dan daha ortanın sağının adayı Ciro Gomes, IMF ile kredi paketinin aleyhinde konuştu. 
     
     URUGUAY'DAKİ BANKALAR YENİDEN AÇILDI 

     Bu arada ABD yönetiminin Uruguay'a 1.5 milyar dolarlık acil yardım sunmasının ardından, 30 Temmuz'da kapatılmış olan kamu ve özel bankalarının bir kısmı yeniden açıldı. 
     Kamu bankalarındaki döviz tevdiat hesapları dondurulmakla birlikte, vadesiz ve tasarruf mevduatı ile özel bankalardaki mevduatlara dokunulmadı. Uruguaylı yetkililer acil önlemlerin şüphesiz biraz acı vereceğini, ancak mümkün olan tek çözüm için bu acı ilacın içilmesi gerektiğini bildirdi. 
     Yılın başında 3 milyar dolar olan döviz rezervlerinin Temmuz ayında 655 milyon dolara indiği Uruguay'a Amerikan acil kredisi, güçlü ekonomik program uyguladığından ötürü verildi. 
     Uruguay yasama organı Kongre'nin her iki kanadı da bankacılık acil yasasını birkaç gün içinde onayladı, ülkenin siyasi liderleri bu sorunu son derece sorumluca ve süratle halli yoluna gitti. Birçok Avrupa ülkesinin de takdirini kazanan Uruguay'a Almanya, Fransa, İtalya, İspanya ve İngiltere destek verdi. 
     





</TEXT>
</DOC>
