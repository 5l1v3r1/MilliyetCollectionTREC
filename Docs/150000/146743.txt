<DOC>
<DOCNO> 146743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/01/son/sondun21.html </URL>
<DATE> 2003/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Küba'da hava korsanıyla görüşmeler sürüyor... 
</HEADLINE>
<TEXT>

     Kübalı yetkililer, ABD'ye kaçırmak istenen, ancak yakıt yetersizliği yüzünden Havana havalimanına inen uçaktaki hava korsanıyla görüşmeleri sürdürüyor. 
     Bir havalimanı yetkilisi, polislerin uçağın etrafını sardığını, korsanın pilot kabinine girmeyi başaramadığını ve pilotun kontrol kulesi ve yetkililerle temas halinde olduğunu söyledi. 
     An-24 tipi uçağın pistin ortasında karanlıkta durduğu, uçağın ışıklarının sönük olduğu bildiriliyor. 
     Başkent Havana'ya gitmek üzere Küba'nın Gençlik adasının Nueva Gerona kentinden havalanan uçakta 46 yolcu ve mürettebat bulunduğu bildirilmişti. Yolculardan 6'sının çocuk olduğu açıklandı. 
     Küba'da 19 Mart'ta da Douglas DC-3 tipi bir uçak içinde 31 kişiyle kaçırılmış ve uçak ABD'ye indirilmişti. Yeni uçak kaçırma girişiminde de bu olayın örnek alındığı belirtiliyor. 
     Küba hükümetinin açıklamasında, yeni uçak kaçırma olayından, önceki olaydaki hava korsanlarına gösterdiği gevşek tutum dolayısıyla ABD sorumlu tutuldu. 
     DC-3 uçağını kaçıran 6 kişi ABD'den sığınma istemişti. Hava korsanları halen Florida'da tutuklu bulunuyor. 
     





</TEXT>
</DOC>
