<DOC>
<DOCNO> 140130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/02/son/sonspo23.html </URL>
<DATE> 2003/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Göztepe-Pınar Karşıyaka maçındaki olaylar... 
</HEADLINE>
<TEXT>

     Türkiye Basketbol Ligi'nde Göztepe ile Pınar Karşıyaka arasında yapılan ve olaylarla sona eren karşılaşmayla ilgili olarak, sarı-kırmızılı kulübün yöneticileri Karşıyaka Antrenörü Ahmet Kandemir'i suçladı. 
     Kulüp başkanı İskender Tuğsuz, çıkan olayların mazeretinin bile olamayacağını ifade ederken, Pınar Karşıyaka Antrenörü Ahmet Kandemir'in ikinci yarı öncesindeki davranışlarının ve kaptan Nihat'ın seyirciyle olan dialogunun, ortamı gerdiğini savundu. 
     Kandemir'in kendisine atılan bir su yüzünden seyirciyle gereksiz polemiğe girdiğini kaydeden Tuğsuz, ''Bunun üstüne bir de Nihat'ın son dakikalarda attığı bir sayı sonrası seyirciye el hareketi yapması, olayları körükledi'' dedi. 
     
     ABD'Lİ OYUNCULAR 
     Tuğsuz, A.A muhabirine yaptığı açıklamada, maçın devre arasında soyunma odasına girerek oyuncularına sert bir eleştiri getirdiğini, ancak ABD'li oyuncuların kendisini çileden çıkardığını söyledi. 
     Tuğsuz, sözlerini şöyle sürdürdü 
     ''Kazanabileceğimiz bir maçı Robinson, Nosse ve Patterson'un berbat oyunu nedeniyle kaybettik. Kendilerinden açıkçası nefret ettim. Elbette bu konuda gerekeni yapacağız. Ancak Karşıyaka Kulübü Başkanı Cenk Karace'ye yapılan saldırıdan derin üzüntü duydum. Bunlar affedilecek şeyler değil. Hem sahamız kapanacak, hem salon zararları bize fatura edilecek, hem de kaybettiğimiz için düşme stresine gireceğiz. Çok kötü oldu. Robinson'un yöneticilerimize olan davranışı da elbette cezasız kalmayacaktır.'' Kulüp çevrelerinden edinilen bilgiye göre, yönetimin yarın yapacağı toplantıda Robinson'u gönderebileceği, Nosse ve Patterson'u ise cezalandıracağı gündeme geldi. 
     





</TEXT>
</DOC>
