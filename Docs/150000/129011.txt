<DOC>
<DOCNO> 129011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/06/spor/spo05.html </URL>
<DATE> 2003/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Vergi barışı 
</HEADLINE>
<TEXT>

Maliye ile uzlaşmaya varan üç büyük kulüp, 250 trilyon borçtan kurtulacak 
     CEMAL ERSEN 

     100 trilyonu aşan vergi borcu bulunan Fenerbahçe, Beşiktaş ve Galatasaray’ın nihayet yüzü gülecek. Maliye Bakanlığı ile "uzlaşma yoluna" gittikleri için asıl vergilerinin yüzde 70’ini, gecikme zammı ve faizinin ise yüzde 10’unu ödeyecek olan üç büyük kulüp, yıllardır sırtlarında oluşan kamburdan kurtulacak, plan çerçevesinde 250 trilyonluk borç ortadan kaldırılacak. 
     HÜKÜMETİN vergi borçları ve gecikme faizlerini "eritme" planı çerçevesinde çıkarmaya hazırlandığı ve adı kamuoyunda "vergi barışı" olarak bilinen yeni yasaya göre 31 Ekim 2002 tarihine kadar tahakkuk etmiş tüm vergiler bu kapsama girecek. Profesyonel ve amatör spor kulüplerini de ilgilendiren yasaya göre kesinleşmiş vergi borcu bulunanlar öncelikle bunun tamamını ödeyecekler. 
     GECİKME faizinin ise yüzde 20’si 9 eşit taksitte Haziran ayına kadar devlete yatırılacak. Uzlaşma yoluna giden veya borçlara itiraz edenler asıl verginin yüzde 70’ni, gecikme faizinin ise yüzde 10’unu verecekler. Kulüpler ve Maliye Bakanlığı arasında hafta içinde yapılacak görüşmeler olumlu tamamlandığı takdirde gecikme faizlerinin yüzde 80 ila 90’nı silinmiş olacak. 
     



 SPOR 





















</TEXT>
</DOC>
