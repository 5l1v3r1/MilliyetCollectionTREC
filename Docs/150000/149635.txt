<DOC>
<DOCNO> 149635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/14/siyaset/siy01.html </URL>
<DATE> 2003/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli vefalı çıktı 
</HEADLINE>
<TEXT>

Ecevit, 15 gündür GATA'da yatan Rahşan Hanım'ı hiç yalnız bırakmıyor. Hatta eşiyle aynı odada kalıyor. MHP Lideri Devlet Bahçeli ise sık sık arayarak hal hatır soruyor 
     Serpil ÇEVİKCAN 

     Ankara'da Bunlar Konuşuluyor 

     Yaşamı darbeler ve krizlerle geçen Bülent Ecevit en zor günleri geçen hafta yaşadı. Eşi Rahşan Ecevit'in haftalar önce başlayan öksürüğü bir türlü geçmiyordu. Önce Bayındır Hastanesi'ne gittiler, sorun geçiştirilecek türden değildi. Rahşan Hanım, bir hafta sonra Gülhane Askeri Tıp Akademisi'ne GATA sevkedildi. Ecevit çifti, VIP katına yerleştirildi. "Vefasızlıkla" suçlanan eski ortak, MHP Lideri Devlet Bahçeli ise sık sık arayarak hal hatır sordu. Bilindiği gibi DSP - MHP koalisyonunda Rahşan Hanım'ın MHP'ye yönelik eleştirel açıklamaları Bahçeli tarafından hiç de hoş karşılanmamıştı. Ecevit'in içi rahat değildi. Çünkü Rahşan Hanım'ın akciğerinde bir tümör şüphesi vardı. Rahşan Hanım'a geçtiğimiz günlerde bronkoskopi yapıldı. Yani nefes borusuna özel bir aletle girilerek akciğerine bakıldı. Sonuç Ecevitler'in korkulu rüyasını sona erdirdi. Tümör yoktu, Rahşan Hanım'a akciğerde kronik iltihap teşhisi konuldu. Ecevit, 15 gündür GATA'da yatan ve bir süre daha ilaç tedavisi için kalacak olan Rahşan Hanım'ı bir dakika yalnız bırakmıyor. Hatta eşiyle aynı odada kalıyor. 
     
Cezaevinde İngilizce çalışmış      Siyasi yasaklarının başlamasıyla birlikte Pınarhisar'da yaklaşık dört ay hapis yatan Başbakan Tayyip Erdoğan'ın cezaevi günlerinin bazı kazançları da olmuş Seçim döneminde İngilizce ders aldığı haberleri kamuoyuna yansıyan Erdoğan meğer yabancı dilin teorik kısmını hapishane günlerinde almış, haftalarca gramer çalışmış. AKP iktidar olduğu günden bu yana 23 ülkeye giden, 100'e yakın liderle görüşen Erdoğan ilk günlerdeki acemiliğini üzerinden atmış. Üst düzey resmi temaslarda Türkçe konuşmak istediği için sadece giriş bölümünde "hoşgeldiniz, merhaba" ya da görüşme biterken, "teşekkür ederim" türü cümleleri ingilizce kuran Erdoğan, sürekli simultane çeviri nedeniyle duyanları hayrete düşürecek düzeyde İngilizce konuşmaya başlamış. 
     
Bakanlar neden yerinden sıçradı      5 Nisan akşamı toplanan Bakanlar Kurulu çalışmaları sürdürürken, çok büyük bir patlama sesi Başbakan ve bakanları yerinden sıçrattı. Sanki salonun yanıbaşından gelen ses üzerine Başbakanlık Müsteşarı dışarıya fırladı. Bir süre sonra soluk soluğa geri dönen müsteşar, Başbakan'a "trafo patlamış" dedi. Birkaç dakika sonra gelen istihbarat ise büyük bir kaza olduğu yönündeydi. Bu kez salondan fırlayan Ulaştırma Bakanı oldu. Geri döndüğünde bu bilgi de yanlış çıkmıştı. Başbakanlığın 50 metre ötesinde ses bombası patlamıştı. Bu kez salondan fırlama işi İçişleri Bakanı'na düşmüştü. Ardından iki bomba daha patladı. O gece Bakanlar Kurulu salonunun kapısı en çok açılıp kapanan kapıydı. 
     


SİYASET 

















</TEXT>
</DOC>
