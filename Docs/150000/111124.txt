<DOC>
<DOCNO> 111124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/04/son/sondun01.html </URL>
<DATE> 2002/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Richard Perle ''Irak'ta Kürt devleti olmaz'' 
</HEADLINE>
<TEXT>

     ABD Savunma Bakanlığı Başdanışmanı Richard Perle, Kuzey Irak'ta bir Kürt devleti kurulması ihtimali bulunmadığını, dolayısıyla Türkiye'nin kaygılanmasına gerek olmadığını söyledi. 
     Perle, American Enterprice Institute adlı düşünce kuruluşunda düzenlenen Irak konferansındaki konuşmasının ardından bir soru üzerine, Irak lideri Saddam Hüseyin'den sonra kurulması planlanan yeni yönetimde, Bağdat'ta merkezi bir hükümetin bulunacağını ve ülkenin savunma ve dış ilişkilerini bu merkezi hükümetin yöneteceğini söyledi. 
     Richard Perle, ''Tabii ki Saddam sonrasında Iraklı Kürtlerin kendi kendilerini yönetmede belli hakları olacak. Ancak Saddam'dan kurtulmuşken bölgenin yeni bir krizle karşılaşmasının anlamı yok. Zaten Kürt liderleri de bağımsızlık peşinde olmadıklarını vurguluyor'' dedi. Perle, Türk liderlerinin de terör örgütü PKK'nın yenilgiye uğratılmasının ardından bu konuya ilişkin kaygılarının son yıllarda azaldığını savundu. 
     Konferansta konuşan Harvard Üniversitesi'nin Irak kökenli öğretim üyelerinden Kenan Makiya ise operasyondan sonra ABD'nin, birkaç yıl Irak'ta asker bulundurarak, ülkenin toprak bütünlüğünün ihlali ihtimalini bizzat önlemesini önerdi. Bu arada Iraklı muhalif gruplardan Irak Ulusal Kongresi'nin lideri Ahmed Çelebi, operasyonun başlamasıyla birlikte muhaliflerden oluşan bir hükümet oluşturacağını söyledi. 
     





</TEXT>
</DOC>
