<DOC>
<DOCNO> 130227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/11/son/sontur04.html </URL>
<DATE> 2003/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP'ta kongre salonunda taraftarların yer kapma mücadelesi 
</HEADLINE>
<TEXT>

     ANAP 3. Olağanüstü Büyük Kongresi'nin yapılacağı Atatürk Kapalı Spor Salonu, genel başkan adaylarının taraftarlarınca doldurulmaya başlandı. 
     Kongrede Divan Başkanlığı için Ordu eski Milletvekili Şükrü Yürür ortak aday olarak belirlendi. 
     ANAP 3. Olağanüstü Büyük Kongresi'nin yapılacağı Atatürk Kapalı Spor Salonu, genel başkan adaylarının davetiye dağıttığı taraftarları ile delegeler tarafından sabahın erken saatlerinden itibaren doldurulmaya başlandı. Kongre salonunda, Genel Başkan Adayı Lütfullah Kayalar'ın taraftarlarının ağırlıkla yer aldığı, bu grubu Ali Talip Özdemir'in yandaşlarının izlediği gözlendi. 
     Polis, kongre salonunun dış ve iç bölümünde, çok sıkı güvenlik önlemi aldı. Salona girenler, tek tek üst aramasından geçirildi. 
     Kongrenin yapılacağı Atatürk Kapalı Spor Salonu'nun dış cephesinde genel başkan adaylarının afişleri ile posterleri yer aldı. Propaganda malzemelerinde, adaylardan Lütfullah Kayalar ile Ali Talip Özdemir'in ağırlık taşıdığı görüldü. 
     
     DİVAN BAŞKANI ŞÜKRÜ YÜRÜR 

     Kongre salonunun tribünlerinde, genel başkan adaylarının taraftarları arasında yer kapma mücadelesi yaşandı. Erken saatlerde kongre salonuna gelen genel başkan adaylarının davetiye dağıttığı taraftarlar ile delegeler, yoğun güvenlik önlemi ve herkesin tek tek birkaç kez üst aramasından geçirilmesi nedeniyle salona girmekte güçlük çektiler. 
     Salonda platformun bulunduğu tarafın sağ ve sol taraflarında Ali Talip Özdemir'in, karşı tarafta ise Lütfullah Kayalar'ın taraftarlarının yoğunlaştığı ve destekledikleri adaylar lehine tezahüratta bulundukları görüldü. 
     Divan Başkanlığı'nın yer alacağı platformun hemen önünde iki adet dev ekran kuruldu. Bu ekranlardan kongre görüntüleri ve sonuçlar yayınlanacak. 
     Platformun hemen üstünde partinin kurucusu 8. Cumhurbaşkanı Turgut Özal ve Atatürk'ün posterleri ile Türk Bayrağı ve ANAP flaması yer aldı. 
     Tavandan sarkıtılan az sayıdaki posterde de adaylardan Adil Aşırım, Ali Talip Özdemir, Lütfullah Kayalar, Işın Çelebi ve Ekrem Pakdemirli'nin resimleri bulunuyor. 
     Basın için salon zemininde, protokol için platformun sağında, delegeler için ise solunda bölümler ayrıldı. 
     Bugün yapılacak genel başkanlık seçimi için kabunler, salon zeminine yerleştirildi. Seçimde, 1150 delegenin, 22 sandıkta oy kullanması planlandı. 
     Kongre salonunda sabahın erken saatlerinden itibaren ''Arım Balım Peteğim'' şarkısı çalınırken, tribünler de zaman zaman şarkıya eşlik ediyor. 
     Öte yandan, ANAP Genel Başkan Yardımcısı Feyzi İşbaşaran, adayların, kongre Divan Başkanlığı'nı Ordu eski Milletvekili Şükrü Yürür'ün üstlenmesi konusunda anlaştıklarını, Yürür'ün ortak aday olarak önerileceğini söyledi. 
     Saat 10.00'da başlaması öngörülen kongrenin ilk gününde, Lütfullah Kayalar, Ali Talip Özdemir, Ekrem Pakdemirli, Işın Çelebi, Adil Aşırım, Perihan Genç ve Yaşar Barut genel başkan seçilmek için yarışacak. 
     
</TEXT>
</DOC>
