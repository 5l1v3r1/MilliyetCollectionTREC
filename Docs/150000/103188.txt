<DOC>
<DOCNO> 103188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/21/son/sonspo17.html </URL>
<DATE> 2002/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş 2000 Derneği Başkanı Demir, Şenol Güneş'i suçladı 
</HEADLINE>
<TEXT>

     Beşiktaş camiasının, A Milli Futbol Takımı'nın Gürcistan ile yapacağı hazırlık maçı aday kadrosuna çağrılan, ancak kampa katılmadığı için ceza alması gündeme gelen İlhan Mansız konusundaki tepkisi sürüyor. 
     Beşiktaş Kulübü'nün önde gelen isimlerinden Beşiktaş 2000 Derneği Başkanı Nevzat Demir, yaptığı açıklamada, yalnızca Beşiktaş'ın değil, tüm Türkiye'nin gözbebeği olan İlhan Mansız'a ceza verilme girişiminin herkesi şaşkına çevirdiğini belirterek, ''Bu tatsız olayın gelişiminde en büyük hatanın ne yazık ki Milli Takımlar Teknik Direktörü Şenol Güneş'te olduğunu görüyoruz'' dedi. 
     İlhan'ın sakatlığı nedeniyle milli takım kampına katılmadığının ortada olduğu vurgulanan açıklamada, şöyle denildi 
     ''Beşiktaş Kulübü tarafından da bununla ilgili bildirimlerde bulunulmuşken, Güneş'in de 'İlle de kampa gelecek' diye tutturmasına bir anlam verebilmek zordur. Üstelik Gürcistan ile yapılacak maç daha çok bir eğlence ve ödüllendirme niteliğindedir. Karşılaşmanın Trabzon'da yapılması da bunun açık kanıtlarından biridir. Hem yeni bir dönemin başladığını belirterek, barış ve dostluk çağrılarında bulunmak, hem de hiç olmayacak birşey için en değerli futbolculardan birini cezalandırmaya çalışmak açık bir çelişkidir.'' Demir, ''Şenol Güneş unutmamalıdır ki, bugün milli takım teknik direktörlüğü görevini sürdürebilmesinde, attığı gollerle İlhan Mansız en büyük payın sahibidir'' dediği açıklamasında daha sonra şu görüşlere yer verdi 
     ''Güneş de bunun ödülünü Mansız'ı ceza kuruluna sevkederek vermeye kalkışmıştır. Başta Beşiktaş camiası olmak üzere, tüm kamuoyunun böyle bir haksızlığa izin vermeyeceğini Şenol Güneş bilmelidir. Milli Takımlar Teknik Direktörü'nün görevi, böyle olur olmaz konularda disiplin gösterilerine girişmek olmamalıdır. Tam tersine milli takım ailesi içinde kolaylıkla halledilebilecek bu konunun böylesine dallanıp budaklandırılması, bir basiretsizlik örneği oluşturulmuştur. 
     Şenol Güneş'i bu talihsiz girişiminden dolayı Türk futbolunun geleceği adına bir kez daha düşünmeye davet ediyoruz. Futbol Federasyonu'nun ve ilgili kurullarının bu talihsizliği daha büyük boyutlara taşımama konusunda gerekli duyarlılığı göstereceklerine inanıyoruz.'' 
     





</TEXT>
</DOC>
