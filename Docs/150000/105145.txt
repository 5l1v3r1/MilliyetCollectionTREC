<DOC>
<DOCNO> 105145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/01/son/sontur03.html </URL>
<DATE> 2002/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Hapşırığını engelleyerek felç olan genç kadın, hayatını kaybetti 
</HEADLINE>
<TEXT>

     Bursa'da, yaklaşık 8 ay önce hapşırığını engellemek isterken felç olan Aygün Çokelliler, hayatını kaybetti. 
     Olay meydana geldiğinde 4 aylık hamile olan ve doktorların tedavisi için bebeğin alınması gerektiği yönündeki talebini ''Ben bebeğim için yaşıyorum'' diyerek kabul etmeyen Aygün Çokelliler 24 , Uludağ Üniversitesi Tıp Fakültesi Hastanesi'nde 8 aydır sürdürdüğü yaşam mücadelesine yenik düştü. 
     Bebeğini mayıs ayında dünyaya getiren ve yavrusu için canı pahasına gösterdiği fedakarlıktan dolayı ''Yılın annesi'' seçilen Çokelliler'in cenazesinin, bugün Bursa'da toprağa verileceği bildirildi. 
     Aygün Çokelliler, hapşırığını tutmak isterken felç geçirmiş ve yoğun bakıma alınmıştı. Tedavisi boyunca sadece gözleriyle iletişim kurabilen ve doğum yapmasının ardından sağlık durumu daha da ağırlaşan Çokelliler, 20 gündür ilaçla uyutuluyordu. 

     
</TEXT>
</DOC>
