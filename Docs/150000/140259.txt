<DOC>
<DOCNO> 140259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/03/son/sondun06.html </URL>
<DATE> 2003/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan'da 17 Kasım davası başladı 
</HEADLINE>
<TEXT>

     Yunanistan'da, terör örgütü 17 Kasım'ın çok sayıda eyleminden sorumlu olmakla suçlanan 19 üyesinin yargılanmaları süreci başladı. 
     Atina Ağır Ceza Mahkemesi'nce yargılanan 18'i tutuklu 19 sanık, Koridalos cezaevindeki duruşma salonuna çok yoğun güvenlik önlemleri altında getirildi. 
     Örgüt üyeleri, Türkiye'nin Atina Büyükelçiliği Basın Ataşesi Çetin Görgü ve Büyükelçilik Müsteşarı Haluk Sipahioğlu'nun şehit edilmeleri dahil 23 cinayet, aralarında dönemin Büyükelçilik Müsteşarı Deniz Bölükbaşı'nın da bulunduğu çok sayıda suikast girişimi ve bombalı saldırı ile soygundan sorumlu tutuluyor. 
     17 Kasım sanıklarının tutulduğu cezaevi içindeki duruşma salonu, terör örgütü davası için yenilenirken, sanıklar, salonunun ön tarafında hazırlanmış kurşun geçirmez cam bir bölmeye alındı. Duruşmalar süresince binaya teyp, kamera ve cep telefonu sokmak yasaklandı, ayrıca cep telefonu sinyallerini bloke eden elektronik sistemler yerleştirildi. 
     "Asrın davası" olarak niteledikleri 17 Kasım duruşmalarının aylarca sürmesinin beklendiğini, dava dosyasının 50 bin sayfadan oluştuğunu belirten Yunan basını, kurbanların yakınlarını ve sanıkları savunmak üzere 150 kişilik bir avukat ordusunun görev yapacağını ve duruşmanın sonraki aşamalarında Türk diplomatları hedef alan saldırılara ilişkin olarak 7 Türk tanığın ifade vermesinin beklendiğini yazdı. 
     





</TEXT>
</DOC>
