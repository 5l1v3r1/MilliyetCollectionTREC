<DOC>
<DOCNO> 148151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/07/son/sonspo01.html </URL>
<DATE> 2003/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Roma, İnter'in şampiyonluk rüyasını son 6 dakikada kabusa çevirdi 
</HEADLINE>
<TEXT>

     İtalya Birinci Futbol Ligi'nin 27. haftasında FC Inter, sahasında oynadığı maçta AS Roma ile 3-3 berabere kalarak, şampiyonluk yarışında Juventus'un 5 puan gerisinde kaldı. 
     İlk yarısı 0-0 berabere biten karşılaşmanın tüm golleri ikinci yarıda geldi. 48. dakikada Cassano ile Roma'nın öne geçmesinin ardından, 51. dakikada Vieri, 57. dakikada Recoba ve 77. dakikada Emre ile skoru 3-1'e getiren İnter, 81. dakikada Di Biagio'nun kendi kalesine ve 84. dakikada Montella'nın gollerine engel olamadı. 
     İlk 11'de sahaya çıkan Emre, teknik direktör Cuper tarafından 75. dakikada oyundan alınmak istenmesine karşın, saha kenarında yaşanan beklemeden dolayı oyunda kalarak, 77. dakikada takımının 3. golünü attı. Bu sezon İnter forması ile 3. golünü kaydeden Türk futbolcu, 81. dakikada alkışlarla oyundan çıkarak yerini Morfeo'ya bıraktı. 
     Ligin bitimine 7 hafta kala, fikstür avantajı iyi olan Juventus 60 puanla lider durumda bulunurken, ikinci FC İnter'in 55, üçüncü AC Milan'ın 52 puanı var. 
     





</TEXT>
</DOC>
