<DOC>
<DOCNO> 137119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/16/son/soneko02.html </URL>
<DATE> 2003/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Zorunlu Deprem Sigortanızı yaptırmayı unutmayın 
</HEADLINE>
<TEXT>

     Doğal Afet Sigortaları Kurumu DASK Yönetim Kurulu Başkanı İdris Serdar, halen 2 milyon 100 bin adet düzeyinde bulunan zorunlu deprem sigortası poliçe sayısının, yıl sonunda 3-3.5 milyona ulaşmasını beklediklerini bildirdi. 
     Serdar, Türkiye'nin büyük bölümünün deprem riski ile karşı karşıya bulunduğuna işaret ederek, deprem sigortası kapsamındaki yapıların sayısını artırmak için tanıtım çalışmalarını hızlandırdıklarını söyledi. 
     Bilinçlenme arttıkça sigortalı sayının da hızla yükseleceğini vurgulayan Serdar, şunları kaydetti 
     ''Halen 2 milyon 100 bin dolayında bulunan zorunlu deprem sigortası poliçe sayısının, yapacağımız reklam ve tanıtım çalışmalarının da etkisiyle yıl sonunda 3-3.5 milyona ulaşmasını bekliyoruz. Tahminimize göre 5 yıllık bir süreçte 12 milyon adete ulaşma imkanımız olacaktır. Daha da yakına çekilebilir. Ancak bu günün koşulları, ülkenin ekonomik durumu ve vatandaşın geliri ile de ilgili bir konu.'' 
     
     ''BU BİR VATANDAŞLIK GÖREVİ'' 
     Zorunlu deprem sigortası yaptırarak risklere karşı teminat sağlayan bir kişinin, DASK'a katılımla doğal afetlere karşı kullanılacak büyük bir fonun oluşumunu sağladığını vurgulayan Serdar, şunları söyledi 
     ''Amacımız, kapsama sadece deprem riski yüksek bölgeleri değil, daha düşük bölgeleri de almak. Vatandaşlarımız zorunlu deprem sigortası poliçelerini yaptırarak, bu modern sosyal dayanışmaya katılsınlar. 
     Burada sosyal sorumluluk ve sosyal yardımlaşma devreye giriyor. Bu poliçeyi almakla sadece kendimizi güvence altına almış olmuyor, başka yerlerde meydana gelebilecek afetlere de baştan yardım yapmış oluyoruz. 
     Ayrıca artan toplam primlerle DASK yurtdışındaki reasürans korumasını sağlamlaştırırken, düşen risk primi nedeniyle daha da ucuz teminat sağlayabilir. 
     Temennimiz ilgili herkesin bu sigortayı yaptırması. Yaptırmamanın yasal bir cezası yok, ancak, gönül arzu etmez ama en büyük ceza bir afette görülecek zarardır.'' İdris Serdar, DASK'ın şimdiye kadar toplanan yaklaşık 60-70 milyon dolarlık primle, 1 milyar dolara yakın bir teminat sağlar duruma geldiğini kaydetti. 
     





</TEXT>
</DOC>
