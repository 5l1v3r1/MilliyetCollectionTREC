<DOC>
<DOCNO> 112955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/14/son/sontur19.html </URL>
<DATE> 2002/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
BM Deprem Raporu İstanbul'da ölü sayısı 55 bin 
</HEADLINE>
<TEXT>

     Birleşmiş Milletler BM tarafından hazırlanan deprem riski raporunda, İstanbul'da meydana gelebilecek büyük bir depremde 55 bin kişinin hayatını kaybedeceği belirtildi. 
     Raporda, dünyanın 21 büyük şehrindeki deprem riski ve olası ölü sayısı tahminleri yer alıyor. İstanbul'un güneyinde, Marmara Denizi'nin tabanında iki faydaki gerilimin yüksek olduğu belirtilen haberde, İstanbul'da yaşayan insanların yıllardır, fayların biriktirdiği enerjinin, gerilip kopan bir lastik gibi, boşalmasını beklediği kaydedildi. 
     BM Küresel Deprem Güvenliği İnisiyatifi'nin GESI hazırladığı raporda, 21 büyük şehirde meydana gelebilecek şiddetli depremlerin, bina, toprak ve altyapı üzerindeki olası etkisi yer alıyor. Raporu hazırlayan bilim adamları, bu verilere dayanarak, ölü sayısı hakkında yorumda bulundu. Buna göre, nüfusu 15 milyon olarak hesaplanan İstanbul'daki binaların çoğunun inşasında kurallar dikkate alınmadığı için, bu kentteki ölü sayısı 55 bin olarak tahmin edildi. 
     
     DEPREM DEĞİL, YIKILAN BİNA 
     Depremlerde, sarsıntının değil, yıkılan binaların insanların ölümüne neden olduğu belirtilen raporda, Nepal'in Katmandu kentinde bir okulda okuyan öğrencinin şiddetli bir depremde ölme olasılığının, Japonya'nın Kobe kentindeki öğrenciden 400 kat fazla olduğu kaydedildi. 
     Raporda, depreme karşı en hazırlıklı ülkeler arasında olan Japonya'nın başkenti Tokyo'da beklenen büyük depremin 10 bin kişinin ölümüne neden olabileceği belirtildi. 
     ABD'nin Kaliforniya eyaletinde de büyük bir depremin beklendiği, ancak halkın tüm uyarılara ve hafif ve orta şiddetteki depremlere rağmen hazırlık yapmadığı ifade edilen raporda, eyaletteki son depremin 1906 yılında 2 bin kişinin ölümüne neden olduğu hatırlatıldı. O dönemde, San Francisco ve Los Angeles'te çok katlı binaların bulunmadığı ve otoyolların çok katlı olmadığı kaydedilen raporda, trafiğin yoğun olduğu saatlerde deprem olması halinde Los Angeles kentinde 15 bin kişinin öleceği, 50 bin kişinin de ağır yaralanacağı tahmini yer aldı. 
     





</TEXT>
</DOC>
