<DOC>
<DOCNO> 110533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/01/son/sondun04.html </URL>
<DATE> 2002/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Arafat'ın danışmanı "İsrail, Karargahımızı yeniden tehdit ediyor" 
</HEADLINE>
<TEXT>

     Filistin lideri Yaser Arafat'ın danışmanı Nebil Ebu Rudeyna, İsrail askerlerinin yeniden Arafat'ın Ramallah'taki karargahının karşısında mevzilendiğini ve silahlarını karargaha yönelttiklerini söyledi. 
     Rudeyna, AFP'ye karargahtan telefonla yaptığı açıklamada, İsrail birliklerinin karargahın karşısındaki iki binayı kuşattığını belirterek, ''İsrail silahları yeniden karargahı tehdit ediyor. Bu, BM Güvenlik Konseyi'nin 1435 sayılı kararının ihlalidir'' dedi. 
     İsrail askerlerinin silahlarını bu binaların pencerelerinden Arafat'ın ofisine doğrulttuklarını söyleyen Rudeyna, ''İsrail kapıdan çekildi, şimdi pencerelerden de çekilmesi gerekiyor'' diye konuştu. 
     Rudeyna, İsrail'in saldırılarına son vermesinin sağlanması için ABD'nin ve uluslararası topluluğun müdahale etmesini istedi. 
     Konuyla ilgili görüşü alınmak istenen İsrailli bir askeri sözcü, birliklerin konuşlandırılması ya da söz konusu bölgede İsrail askerlerinin varlığı konusunda bir şey söyleyemeyeceğini belirtti. 
     





</TEXT>
</DOC>
