<DOC>
<DOCNO> 147065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/02/son/sonspo13.html </URL>
<DATE> 2003/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
The Times Güneş kendine tarihe geçecek bir yer arıyor... 
</HEADLINE>
<TEXT>

     İngiltere'de yayınlanan The Times gazetesi, Türk Milli Futbol Takımı Teknik Direktörü Şenol Güneş'in bu akşam yapılman maçla tarihe geçmeyi hesapladığını, bu arada Türk milletinin de merakla Sunderland'de alınacak sonucu beklediğini bildirdi. 
     Şenol Güneş ile yapılan bir röportaja yer veren gazete, ünlü teknik direktörün öncelikli amacını ''güzel futbol oynamak, harika bir futbol sergilemek'' olarak özetlediğini belirtti. 
     Geçmişte oynanan Türkiye-İngiltere maçlarından sonra İngiliz basınında kullanılan ''Stuffed Türkey hindi dolması '' başlıklarının hatırlatılması üzerine Güneş'in, ''İnsanların dinleri, dilleri, ırkları hakkında alaycı tanımlama ve benzetmelerde bulunmak hoş değil'' dediğini belirten gazete, Türk Milli Takımı Teknik Direktörünün İngilizler'e ''Eski skorları artık unutun, onları hatırlamak yerine gelecekle ilgili planlar yapın'' çağrısında bulunduğunu da bildirdi. 
     Takımının heyecanını hemen ortaya koyan yeni bir takım olduğunu belirten Güneş, bir zamanlar kıta Avrupası'nda da aynı tür futbolun oynandığını, ancak artık bu hasletin yitirildiğini ve savunmaya yönelik bir futbolun kıtaya hakim olduğunu kaydetti. Güneş, ''Ama Avrupa görüyor ki, bu da yapılsa, maç kaybetmenin önüne geçilemiyor'' dedi. 
     Türkiye'de milli takımın bugün oynayacağı maçla ilgili beklentilerin yüksek olduğunu, hatta Başbakan Recep Tayyip Erdoğan'ın bile bütün programını bırakıp bu işe kilitleneceğini savunan gazete, ''Eğer bu çocuklar başarısız olursa hayal kırıklığı çok büyük olacak'' yorumunda bulundu. 
     Times, Güneş'in ''Boş umutlar beslemiyoruz. Geçmişte bu takıma karşı başarı gösteremedik, bu nedenle de her türlü başarı bir ilk olacak. İngiliz takımının bir krizde olduğu yorumlarını çok ciddiyle almıyorum. Dünya çapında yeteneklere sahipler. Son derece güçlü bir ekip'' dediğine de dikkat çekti. 
     The Guardian gazetesi de İngiliz Milli Futbol Takımı Teknik Direktörü Goran Eriksson'un zor bir dönemden geçmekte olduğuna işaret ederken, bu akşamki maçın bu anlamda büyük önem taşıdığını bildirdi. Gazete, ''Eriksson, üzerindeki baskı artarken, onu kurtarmak futbolcularının ortaya koyacağı başarıya bağlı'' dedi. 
     The Independent gazetesi de Türk Milli Futbol Takımı'nda her an ev sahibi takımı ikinci sınıf durumuna düşürecek bir cevherin bulunduğuna dikkat çekerken, ''Her türlü objektif kritere göre, geçmişteki maçlarda hiç yenmemiş ve hiç gol atmamış olmalarına rağmen, Türk takımı ev sahiplerinden daha iyi bir takım'' değerlendirmesini yaptı. 
     Gazete, İngilizler'in geçen yıl çeyrek finalde oynadıkları Brezilya maçından bu yana en çetin sınavlarını vermeye hazırlandıklarını da belirtti. 

     
</TEXT>
</DOC>
