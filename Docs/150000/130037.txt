<DOC>
<DOCNO> 130037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/10/son/sonspo13.html </URL>
<DATE> 2003/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum 100. yılında Beşiktaş'a şampiyonluk yakışır... 
</HEADLINE>
<TEXT>

     Avusturya Birinci Futbol Ligi takımlarından Austria Wien'i çalıştıran Beşiktaş'ın eski teknik direktörü Christoph Daum, siyah-beyazlıların 100. yılını kutladıkları bu sezon şampiyon olacağına inandığını söyledi. 
     Austria Wien ile birlikte Antalya Aksu'daki Topkapı Palace Oteli'nde kampta bulunan ve bugün takımın ilk çalışmasını yaptıran Christoph Daum, antrenman sonrası yaptığı açıklamada, Beşiktaş'ı yakından izlediğini ve başarılı sonuçlar almasının kendisini sevindirdiğini söyledi. 
     Beşiktaş'ın 100. yılında şampiyon olmasını gönülden istediğini vurgulayan Alman teknik adam, ''Beşiktaş'a bu sezon şampiyonluk yakışır, özellikle de muhteşem taraftarlarına. Onlar her zaman için bu tür başarıları yaşamaya layıktırlar'' diye konuştu. 
     Beşiktaş'ta başlattıkları çalışmalar üzerine iyi futbolcular transfer edildiğini, Mircau Lucescu'nun da başarılı bir teknik direktör olduğunu kaydeden Daum, siyah-beyazlıların başarılı olmasını yürekten istediğini bildirdi. 
     
     ''GİTMEM, BİR ANLAMDA İYİ OLDU'' 

     Beşiktaş'tan bir anda ayrılmadığını, sözleşme uzatma aşamasında yönetimle transferler konusunda anlaşmazlığa düştüğünü, bu nedenle de yollarının ayrıldığını belirten Alman çalıştırıcı, şunları söyledi 
     ''Benim gitmem bir anlamda iyi oldu. Böylece yönetim transfer yapılması gerektiğini anladı. Şimdi de şampiyonluğa doğru ilerliyorlar. Ben Beşiktaş'tan anlaşarak ve herhangi bir sorun yaşamadan ayrıldım. Dinlenmeye ihtiyacım vardı. Beşiktaş'ta çok sıkıntılı günler de yaşadık ama herşey güzeldi. 30 milyon dolarlık borcu sıfırladık. Özellikle de asbaşkanımız Yıldırım Demirören ile çok iyi bir ilişki içindeydik.'' Daum, Beşiktaş'ın da kendileriyle aynı otelde kamp yapacağını ayrıca pazar günü hazırlık maçı yapacaklarını hatırlatarak, ''Eski futbolcularım ve yönetilerle görüşeceğim için çok mutluyum. Özellikle Sinan Engin ile yaşayacağım akşam, beni heyecanlandırıyor'' dedi. 
     
     ''TÜRKİYE'Yİ ÇOK SEVİYORUM'' 

     Daum, Türkiye'yi çok sevdiğini ve burada olmaktan çok mutlu olduğunu söyledi. 
     Kamp yaptıkları tesislerin, Avrupa çapında olduğunu ve bundan sonra daha çok Avrupa takımının buraya geleceğini belirten Daum, kendilerinin de hazırlıklarını burada yapmaktan mutluluk duyduklarını bildirdi. 
     
     ''HEDEFİM ŞAMPİYONLUK'' 

     Alman teknik adam, çalıştırdığı Austria Wien'de hedefinin şampiyonluk olduğunu söyledi. 
     Austria Wien'in uzun yıllar şampiyonluğa hasret kaldığını ifade eden Daum, ''Öncelikle takımıma şampiyonluk yaşatmak, sonra da Avrupa Şampiyonlar Ligi'nde başarılı olmayı hedefliyorum. Ayrıca Avusturya Futbol Federasyonu ile birlikte eğitim, futbolun gelişmesi, genç yetenekleri bulmak için birlikte çalışıyorum'' diye konuştu. 
     
     ''TÜRK FUTBOLU KENDİNİ KANITLADI'' 

     Türk futbolunun özellikle Dünya Kupası'nda elde ettiği üçüncülükle kendini kanıtladığını kaydeden Daum, ''Türk futbolunu yakından takip ediyorum. Son dönemlerde milli takım ve kulüpler düzeyinde başarılı sonuçlar alıyorlar. Umarım bu devam eder'' dedi. 

     
</TEXT>
</DOC>
