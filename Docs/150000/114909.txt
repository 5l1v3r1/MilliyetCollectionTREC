<DOC>
<DOCNO> 114909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/24/son/sontur05.html </URL>
<DATE> 2002/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski DSP'li Budak'tan CHP destek çağrısı 
</HEADLINE>
<TEXT>

     DSP'den istifa ederek Bağımsız kalan İstanbul Milletvekili Rıdvan Budak, CHP'ye destek çağrısı yaptı. 
     Budak, yazılı açıklamasında, seçim araştırmalarında birinci sırada çıkan AKP'nin iktidara gelmesi durumunda yeni bir 28 Şubat'ın yaşanacağını ifade etti. 
     Türkiye'nin kişisel siyasal beklentilerin çok ötesinde, ülkenin geleceğini ve Cumhuriyet'in çağdaş kazanımlarını tartışma konusu yapmayan bir döneme gereksinim olduğunu bildiren Budak açıklamasında şunları kaydetti 
     "Bugün içimizde yanlışı-doğruyu tartışma günü değildir. Ülkemizin geleceği bakımından kişisel duyarlılıklara yer yoktur. Bu çağrı 30 yıllık mücadele hayatımın ve deneyimlerimin bana yüklediği sorumluluktur. Şimdi en azından Türkiye Cumhuriyeti'nin çağdaş kazanımlarına sahip çıkılması ve sorumluluk duyulması zamanıdır. Çalışan kesimler ve sendikal hareket, 21. Dönem'le kıyaslandığında, kendilerini dinleyen, sorunlarını kavrayan ve etkin biçimde sahiplenen bir parlamento grubu görmek istiyorlarsa CHP'yi desteklemelidirler. Gün cumhuriyetimize, demokrasimize ve Türkiye'nin aydınlık geleceğine sahip çıkma günüdür. Gün CHP'ye oy verme günüdür." 
     





</TEXT>
</DOC>
