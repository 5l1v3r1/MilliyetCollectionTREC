<DOC>
<DOCNO> 121838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/29/son/sonspo13.html </URL>
<DATE> 2002/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu'ya övgü... 
</HEADLINE>
<TEXT>

     Beşiktaş'ın, UEFA Kupası 3. tur ilk maçında Dinamo Kiev'i 3-1 yenmesinin yankıları sürerken, siyah-beyazlı kulübün yönetimi, teknik direktör Mircea Lucescu'ya hayran oldu. 
     Beşiktaş Kulübü Yönetim Kurulu'nun İzmirli üyesi Emin Önal, Sergen, İlhan Mansız, Ali Eren ve Ahmet Dursun gibi as oyuncularından yoksun kadrosuyla başarıya ulaşan takımın mimarının Mircea Lucescu olduğunu belirtirken, ''Onun bir futbol dehası olduğunu, tüm Türkiye ve Avrupa gördü. Açıkçası kendisine hayran olduk'' dedi. 
     Gerek bu maça özel bir çalışma uygulaması, gerekse de maç içinde uyguladığı değişik stratejiyle Lucescu'nun Beşiktaş'a 4. tur kapısını açtığını kaydeden Önal, Pascal Nouma'yı yeniden futbola kazandıran Rumen çalıştırıcının önemli bir başarıya imza attığını vurguladı. 
     Önal, sözlerini şöyle sürdürdü 
     ''Kendi sahanızda Dinamo Kiev gibi güçlü bir takımdan ilk golü yiyiyorsunuz ve sonrasında 3 gol buluyorsunuz. Bu alışılagelmiş bir durum değildir. Kaldı ki fark daha da büyüyebilirdi. Bunda Lucescu'nun dahiyane oyun okuması önemli rol oynadı. Örneğin İbrahim'i oyuna alarak iyi top yapan Ahmet Yıldırım'ı ortaya sürmesi ve rakibin sol kanadını felç etmesi, gerçekten unutulmayacak gibiydi. Eğer Nouma, Tümer ve Tamer mutlak pozisyonlarda daha dikkatli olsaydılar, skorun yarım düzineyle bitmesi işten bile olmayacaktı.'' 
     
     BJK VE DENİZLİSPOR ELELE 

     Beşiktaş Kulübü Yönetim Kurulu Üyesi Emin Önal, kendileri gibi UEFA Kupası'nda mücadele eden Denizlispor'un da önemli bir başarıya imza koymasından duydukları mutluluğu dile getirirken, ''Beşiktaş olarak Denizlispor'a başarılar diliyoruz'' dedi. 
     Önal, ''Umuyoruz ki, Beşiktaş ve Denizlispor el ele 4.turun kapısını açacaklardır'' dedi. 

     
</TEXT>
</DOC>
