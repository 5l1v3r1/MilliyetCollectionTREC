<DOC>
<DOCNO> 135322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/05/son/sontur21.html </URL>
<DATE> 2003/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye ile ABD arasında Irak'ın geleceği için mutabakat 
</HEADLINE>
<TEXT>

     ABD Başkanı George Bush'un Irak danışmanı Zalmay Halilzad, Dışişleri Bakanlığı'na gelerek, Müsteşar Büyükelçi Uğur Ziyal ile yarım saat süreyle görüştü. 
     Bakanlıktaki ilk temaslarını değerlendiren Halilzad, Irak'a yönelik askeri güç kullanımı olup olmayacağına ilişkin siyasi süreç hakkında görüşmeler başlattıklarını belirtti ve ''Türkiye ile ABD arasında Irak'ın geleceği konusunda siyasi sürece ilişkin mutabakat zaptı üzerinde çalışacak bir alt komite kurulması konusunda anlaştık'' diye konuştu. 
     Türkiye'nin ''yaşamsal ve stratejik bir müttefik'' olduğunu kaydeden Halilzad, Türkiye ve ABD'nin uzun dönemli çıkarlarının söz konusu olduğunu belirtti ve müttefik Türkiye'nin bugüne kadar yaptıklarından müteşekkir olduklarını söyledi. 
     Mutabakat zaptının içeriğine ilişkin bir soru üzerine, bu konuda ''birkaç kişiyi görevlendirdiklerini'' belirten Halilzad, daha sonra basını bilgilendireceklerini kaydetti. 
     Ankara'da Kuzey Iraklı muhalif temsilcilerle yarın biraraya geleceği toplantıyla ilgili olarak da Halilzad, toplantıda Irak, güç kullanılıp kullanılmaması ve Irak lideri Saddam Hüseyin sonrası düzenlemelere ilişkin konuları ele alacaklarını söyledi. Halilzad, yarınki toplantının, ''tarafların görüşlerini paylaşmaları için fırsat'' olduğunu söyledi. 
     Kendisinin aynı zamanda Bush'un Afganistan temsilciliği görevini yürüttüğünü kaydeden Halilzad, Türkiye'nin Afganistan'daki katkılarına teşekkür etti ve ''Bölge ülkelerinin Türkiye'den öğrenecekleri çok şey var'' dedi. 
     Halilzad ile birlikte açıklama yapan Müsteşar Yardımcısı Büyükelçi Ali Tuygan da, Irak konusunun kritik bir aşamada olduğunu belirterek, ''Ortaya koyduğumuz, bilinen bazı ilkeler var, bu ilkeler çerçevesinde görüşmeler sürecek'' diye konuştu. 
     Konunun askeri boyutunun ele alınıp alınmadığının sorulması üzerine Tuygan, esas itibarıyla siyasi danışma yapmakla beraber, tüm konuların görüşüldüğünü söyledi. Tuygan, aynı konunun ısrarla sorulması üzerine, ''Bunlar da konuşacağımız konular arasındadır, ancak bu konular hükümet ve meclis kararları gerektiren konulardır'' dedi. 
     





</TEXT>
</DOC>
