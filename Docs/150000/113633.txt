<DOC>
<DOCNO> 113633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/18/yazar/akyol.html </URL>
<DATE> 2002/10/18/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Ne halt ettik 
</HEADLINE>
<TEXT>

     SEÇİMLERDEN sonra bizi çok büyük, çok yakıcı sorunlar bekliyor Irak savaşı, ekonomide yeniden kemer sıkma, AB ve Kıbrıs... 
     Eğer seçimlerde acele edilmese ve mesela gelecek yıl nisanda seçim yapılsaydı, hiç olmazsa ekonomiyi yoluna koymuş, AB yolunda mesafe almış olurduk. 
     Daha iyileşmiş bir ekonomi ile Irak savaşının yüküne biraz daha göğüs gerebilirdik, Kıbrıs’ta çözüm daha kolaylaşabilirdi. 
     Fakat 10 yıldır popülizm yüzünden fil hastalığına yakalatılmış olan Türk ekonomisi ameliyat masasında iken, doktorlar ameliyathaneden çıktılar, çarşı pazar dolaşıp müşteri seçmen aramaya başladılar 
     Ameliyat acılarından canı yanmış bizler de doktorlar dışarı çıkınca ayağa kalkıp açık büfelere koşacağımızı zannederek erken seçim kararını alkışladık. 
     Şimdi ameliyat masasında, derin neşter yaralarıyla boylu boyunca yatmakta olan ekonomimiz bir Irak savaşının hançer darbelerine maruz kalacak 
     
     İKTİDAR partileri de biliyordu ki, seçimlerin en erken gelecek yıl nisan ayında, biraz ferahlamış bir ekonomik ortamda yapılması Türkiye’nin de, kendilerinin de lehinedir. Ama ortaya çıkan "komplo" söylentileri işleri karıştırdı. Bahçeli "MHP’siz hükümet komplosu"nu kırmak için seçim istedi, "kararı millet versin" dedi. 
     Yılmaz da hemen evet dedi. Önceki gün CNN Türk’te bunu şöyle anlattı 
     - MHP seçim istedikten sonra muhalefetle birlikte bunu kolayca sağlardı. Bari seçim hükümeti olalım ve DSP ile ANAP muhalefetle anlaşarak AB yasalarını çıkaralım dedim. Hakkını yemeyelim Bahçeli de bunu kabul etti. Seçim kaçınılmaz oldu. 
     Ecevitler ise "DSP’siz ve Ecevit’siz hükümet komplosu" olduğuna inanıyorlardı 
     - Hem içeriden, hem dışarıdan... 
     Yine CNN Türk’teki programda sormuştum parti içinden ve dışından mı 
     - Hem öyle hem ülke içinden ve ülke dışından... 
     
     KOMPLO teorilerine oldum olası inanmam. Bu yüzden bazı gerçek komploları da fark edememiş olabilirim. Ekonomi bıçak sırtındayken bir de Ecevit’in hastalığı uzadı... 
     Bugün Ecevitler hastalığın olağandan çok uzadığını, olağandan vahim yansıdığını düşünüyorlar. Bu durumda ekonomiden dolayı eli yüreğinde olan kamuoyunda "Ecevit’in bir halef belirlemesi" yönünde beklentiler oluşması "komplo" değildi. 
     Tıkanmayı gören Kemal Derviş de belirsizliğin giderilmesi için erken seçimden bahsetmişti. Seçimlerden sonra çekileceğinin işaretini veren Ecevit, halefini yaz aylarında ilan etseydi bu sorun aşılır, DSP de bölünmezdi. Bahçeli’nin seçim istemesinin asıl sebebi, AB sürecinin "karar noktası"na gelip dayanmış olmasıydı. Ya kesin karşı olduğu AB yasalarına boyun eğip partisinin varlık sebebini inkar edecekti... Veya hükümette kalıp engelleyici olacak, bunun hücumlarına maruz kalacaktı. 
     "Millet karar versin" diyerek üçüncü yolu seçti. Ve seçime gidiyoruz. 
     Sandıktan çıkanların ateşten gömlekler giyeceği, bizlerin de sandıktan sevdiklerimiz çıksa bile ne halt ettik’ diyeceğimiz bir seçime gidiyoruz. 
     "Yönetemeyen demokrasi" seçimlerin zamanlamasını bile iyi yönetemez. 
     
     







Ne halt ettik 


Çözümsüz bir cinayet 


Sayın Hortumcu 


İzgi’nin mesajı 


PKK sopası, Kerkük havucu 


Hayırlara vesile mi 


ODTÜ bir dünya üniversitesi olmuş 


Borç yiğidin süvarinin kamçısı 


Türkiye federasyona karşı değil, ama... 


AKP, Başbakan adayını açıklamalı 


Şiddet kültürü 


Derviş’in turşusunu kuralım 


Cuma adlı hayatlar 


40 yıl önce de böyle olmuştu 


Özilhan AKP-CHP Avrupa’ya gitsin 


</TEXT>
</DOC>
