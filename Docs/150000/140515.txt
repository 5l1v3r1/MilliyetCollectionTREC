<DOC>
<DOCNO> 140515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/04/son/sondun24.html </URL>
<DATE> 2003/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Annan "Irak'ın Essamud füzelerini imhaya başlaması olumlu" 
</HEADLINE>
<TEXT>

     BM Genel Sekreteri Kofi Annan, Irak'ın Essamud-2 füzelerinin imhasını kabul etmesinin olumlu bir gelişme olduğunu söyledi. 
     Annan, Bağdat yönetiminin şu ana kadar 19 füzeyi imha etmesinin savaşı önleyip önlemeyeceğine ilişkin bir soruya, ''bu konuda BM Güvenlik Konseyi'nin karar vereceği ve Konsey'in kararının BM müfettişlerinin sunduğu belgelerin tamamına bağlı olacağı'' yanıtını verdi. 
     Irak'ta incelemelerde bulunan BM denetçilerinin şefi Hans Blix'in de Essamud'ların imhasını olumlu bir gelişme olarak değerlendirdiğini hatırlatan Annan, ancak Blix'in yapılacak daha çok şey olduğunu söylediğini de anımsattı. 
     Blix ve Uluslararası Atom Enerjisi Ajansı IAEA Başkanı Muhammed El Baradei'nin, Konsey'e Irak'la ilgili yeni bir raporu Cuma günü sunması bekleniyor. 
     Güvenlik Konseyi'nin, ''ABD'nin, Irak'a askeri müdahaleye izin veren karar tasarısını oylamaya hazır olup olmadığı'' yolundaki bir soruya da Annan, Konsey'in kendi kararını kendi verdiğini belirterek, bu konuda da hazır olup olmadığına karar vermesi gerektiğini söyledi. 
     





</TEXT>
</DOC>
