<DOC>
<DOCNO> 135928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/08/son/soneko01.html </URL>
<DATE> 2003/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Yatırım ortamı oluşmuyor... 
</HEADLINE>
<TEXT>

     Siyasi ve ekonomik istikrarın bir türlü sağlanamaması nedeniyle reel sektörde yatırım iklimi oluşamıyor. 
     Her üç sanayiciden birinin, gelecek 12 ayda yatırımlarını kısmı eğiliminde olduğu, sanayicilerin yarıya yakının bina, araç, gereç konusunda ise hiç yatırım öngörmediği belirlendi. Sanayicileri yatırımdan caydıran faktörlerin başında talep belirsizliği ile yüksek finansman maliyeti geliyor. 
     
     MERKEZ BANKASI ANKETİ 
     Merkez Bankası'nın imalat sanayii işyerlerinde gerçekleştirdiği "iktisadi yönelim anketi"nin ocak ayı sonuçları, reel kesimde yatırımları kısma eğiliminin sürdüğünü ortaya koydu. Gelecek 12 ayda geçmiş 12 aya göre daha fazla yatırım öngören işyerlerinin oranı yüzde 24.1 olurken, yatırımlarını azaltma eğiliminde olanların oranı yüzde 31.1 çıktı. Yüzde 44.8'lik bir kesim ise gelecek 12 ayda yatırımlarını geçmiş 12 aydaki ile aynı düzeyde tutacağını bildirdi. 
     
     BİNA, TESİS, ARAÇ-GERECE PARA YOK 
     Bu arada işyerlerinin yüzde 39'u gelecek 12 ayda bina, tesis veya araç-gereç konusunda hiç yatırım yapmayacağını bildirdi. 
     İşyerlerinin yüzde 23'ü verimliliği artırmak, yüzde 14'ü yenileme, yüzde 9.9'u kapasite artırma amaçlı yatırıma 
     gideceğini bildirirken, yeni yatırım öngörenlerin oranı ise yalnızca yüzde 14.2 düzeyinde kaldı. TALEP BELİRSİZLİĞİ Yatırım planlayan sanayicilerin de yüzde 47'si talep belirsizliğinin bu yatırımların gerçekleştirilmesini engelleyebileceğini bildirdi. Yatırımları kısabilecek faktörlerde ikinci sırayı sanayicilerin yüzde 24.2'since dile getirilen finansman maliyeti aldı. Sanayicilerin yüzde 15.3'ü öz kaynak darlığı, yüzde 11'i yetersiz net getiri, yüzde 1.8'i dış kaynak darlığı, yüzde 0.7'si de iş gücü maliyetlerinin planlanan yatırımların gerçekleşmesini önleyebileceğini dile getirdi. 
     





</TEXT>
</DOC>
