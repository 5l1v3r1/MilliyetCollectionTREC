<DOC>
<DOCNO> 105183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/02/guncel/gun02.html </URL>
<DATE> 2002/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezon açıldı ağlar boş kaldı 
</HEADLINE>
<TEXT>

Av sezonunun ilk gününde denize açılan balıkçıların hevesi kursağında kaldı. Radarlar istavriti gösterdi. Çıkan balık ise topu topu 10 kasaydı 
     BÜLENT ÖZDEMİR İstanbul 

     Av yasağının kalkmasıyla birlikte balıkçılar da siftah yapmak için denize açıldı. Biz de Kumkapı’dan, Dursun Güven’in "Güvenler" adlı teknesiyle aylardır iş yapmayan balıkçıların coşkusunu izlemek için "Vira bismillah" dedik. 
     
     Balıkçı para tutmaz 
     20 tayfalı tekne son derece modern cihazlarla donatılmış. Babadan balıkçı Dursun Reis, radar ve telsiz sistemlerinin maliyetinin 100 bin doları geçtiğini söylüyor ardından da, "Balıkçı para tutamaz. Elindekini avucundakini cihazlara verir. Herkes teknolojiyi takip eder" diyor. 
     Tekneler, Ambarlı, Sarıyer, Adalar ve Fenerbahçe açıklarına doğru yol alırken avın ilk gününde yoğun yağış balıkçıları olumsuz etkiledi. Ancak asıl sorun balığın olmamasıydı. Radarlarda sadece istavrit görülüyordu. O da ağın atılıp çekilmesine değmeyecek kadar azdı. Tam elimiz boş dönecekken radar Yeşilköy açıklarındaki yoğunluğu tespit etti. Ağ hızla 3 bin metrekarelik alana sarıldı ve altı toplandıktan sonra çekilmeye başlandı. Ancak çıkan balık kimsenin yüzünü güldürmedi. Kumkapı haline 10 kasa istavrit götürülebildi. Tutulan balık mazot parasını karşılamaktan uzaktı. 
     
     Casuslar iş üstünde 
     Balıkçıların arasındaki dostluk denizde yerini rekabete bırakıyor. Birçok reis tayfaların cep telefonunu kapalı tutmasını istiyor. Çünkü balıkçılıkta casusluk hayli yaygın. Tayfalar, daha önce çalıştığı reisine, yeni reisinin rotasını bildirebiliyor. Gelen bilgilere göre sadece Tekirdağ tarafında az miktarda lüfer ve palamut çıktığını öğrendik. 
     



 GÜNCEL 



















</TEXT>
</DOC>
