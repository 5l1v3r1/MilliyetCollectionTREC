<DOC>
<DOCNO> 107261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/12/son/sontur04.html </URL>
<DATE> 2002/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Piknikçilerin İstanbul'a zararı 5 trilyon lira... 
</HEADLINE>
<TEXT>

     İstanbul'da, gezme ve dinlenme amaçlı rekreasyon alanlarına piknikçilerin verdikleri yıllık zararın 5 trilyon lira olduğu bildirildi. 
     Büyükşehir Belediyesi Park ve Bahçeler Müdürü Faruk Anılsın, yaptığı açıklamada, insanlardan kaynaklanan yeşil alan tahribinin kendilerine maliyetinin yıllık 5 trilyon lira olduğunu söyledi. 
     Özellikle hafta sonlarını bu tür mekanlarda geçiren piknikçilerin, yeşil alanların yanı sıra çocuk oyun alanları, kent mobilyaları, oturma grupları, saksılar, tretuvarlar ve sulama sistemlerine zarar verdiklerini anlatan Anılsın, yeşil dokuya en fazla zararın, salıncak asılması suretiyle ağaçların zarar görmesinden ve araçlarla bu alanlara girilmesinden kaynaklandığını kaydetti. 
     Anılsın, Orman Bakanlığı'nın tasarrufunda olan alanları aktif olarak insanların yararlanabileceği şekilde düzenlememesinin İstanbul'un esas sorununu oluşturduğunu ve bu nedenle insanların rastgele ormanlar ile her gördükleri ağacın altına araba park ederek piknik yaptığını söyledi. 
     Bünyelerinde oluşturdukları kontrol ve denetim ekiplerinin bu tür rekreasyon alanlarında eğitim çalışmalarının yanı sıra uyarı görevinde bulunduğunu belirten Anılsın, zarar verdiği tespit edilen kişilere para cezası uyguladıklarını kaydetti. 
     Anılsın, her hafta en az 5-10 kişiye ceza kesildiğini belirterek, cezayı ödemeyenlerden mahkemeye yoluyla tahsil edildiğini söyledi. 
     Piknikçilerin usulüne uygun mangal yakması ve külünü de yeşil alan üzerine dökmemesi halinde zararın olmayacağını anlatan Anılsın, rekreasyon alanlarındaki yeşil alanlarda top oynanmamasını, ağaçlara salıncak kurulmamasını ve otopark dışında araçlarla yeşil alanlara girilmemesini istedi. 
     
     5 TRİLYON LİRA İLE NELER YAPILIRDI 

     Anılsın, bu alanlar tahrip ediliyor, diye yeniden yapmama gibi bir yaklaşımlarının da söz konusu olamayacağını ve bozulan alanları süratle yenilediklerini anlatarak, şöyle dedi 
     ''Bunu yapmazsak, mevcut yeşil alanlar da süratle kaybolur. Vatandaşlarımızdan ricamız, bu alanları kullanırken, korumaları. Son dönemde bu yönde güzel gelişmeler tespit ediyoruz. Dünya sürdürülebilir çevreyi tartışıyor. İstanbul olarak bizim bu düzeyi yakalamamız şart. Bu kültürde olan insanların sayısı arttıkça, İstanbul daha da güzel olacak.'' Anılsın, bu yılki zarar miktarı olan 5 trilyon lira ile ilde 30 adet küçük semt parkı, 250 adet çocuk oyun grubu, 400 dönüm büyüklüğünde Emirgan Korusu kadar yeni bir koru oluşturulabileceğini kaydetti. 
     





</TEXT>
</DOC>
