<DOC>
<DOCNO> 149307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/12/son/sondun13.html </URL>
<DATE> 2003/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
BBC, ''Bağdat'ta kaos yaşanıyor'' dediği için Başbakanı kızdırdı 
</HEADLINE>
<TEXT>

     İngiliz yayın kuruluşu BBC'nin, son iki gündür yaptığı yayınlarda Irak'ın koalisyon güçlerinin eline geçen başkenti Bağdat'ta kaos, kargaşa ve anarşi yaşandığına dair yorumlara yer vermesinin, Başbakan Tony Blair'i kızdırdığı ve bu rahatsızlığın BBC yönetimine iletildiği bildirildi. Gazeteler, başbakanlık ve savunma bakanlığı tarafından yapılan müdahaleye geniş yer verirken, bazıları BBC'ye ambargo uygulandığını, bazıları ünlü yayın kuruluşunun Başbakan'ın ateşi altında olduğunu, bir kısmıysa BBC yönetiminin Blair tarafından ''lanetlendiğini'' duyurdu. 
     Başbakanlık, kaos haberlerinin abartılı olduğunu savunurken, bütün savaşlarda baskıcı rejimlerin başkentlerinin düşüşü sırasında bu tür ''küçük kalkışmaların'' yaşandığını, bunun da koalisyon güçlerine değil, Saddam rejiminin sembollerine karşı olduğunu hatırlattı. 
     Ancak hükümet BBC'yi baskı altına alırken, Uluslararası Yatırımlar ve Kalkınma Bakanı Clare Short da, son iki gündür Avam Kamarası'nda yaptığı açıklamalarda, BBC'nin verdiği bilgileri doğrular nitelikte açıklamalar yapmış, Bağdat'ta durumun nazik olduğunu belirtirken ABD askerini, savaşta insan haklarını içeren Cenevre Sözleşmesi'nden doğan sorumluklarını yerine getirmeye çağırmıştı. 
     
     INDEPENDENT 

     The Independent gazetesinin ünlü savaş muhabiri Robert Fisk de, bugün ilk sayfadan yayınlanan dev yazısında yine Bağdat'taki kargaşaya dikkati çekti ve böylece BBC'nin yayınına destek vermiş oldu. 
     Fisk, Bağdat'taki durumu, ''bir kent yanıyor ve bir millet kaos yaşıyor'' diye aktarırken, rejimin bütün binalarının ateşe verildiğini, yağmaların artmasının korkuları da fazlalaştığını bildirdi. 
     
     MUSUL 

     Musul'un Kürt güçlerinin eline geçtiğini ve burada da kaos yaşandığını belirten Fisk, Kerkük'te de ABD askerinin petrol alanlarını koruma altına aldığı sırada kent merkezinde anarşinin sürdüğünü hatırlattı. 
     Independent, anarşi ve kaosun kol gezdiği kentlerde sıradan vatandaşınsa gidişatı durduracak bir gücün arayışı içinde olduğuna işaret ederken, bir Iraklının Musul'da ''Nerede Amerikalılar, kim durduracak bu yağmacıları'' diyerek, isyanını dile getirdiğine dikkati çekti. 
     





</TEXT>
</DOC>
