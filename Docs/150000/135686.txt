<DOC>
<DOCNO> 135686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/07/son/sondun14.html </URL>
<DATE> 2003/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
NYT ''Türk askerleri ABD'nin komutası altında olacak'' 
</HEADLINE>
<TEXT>

     Olası bir Irak savaşı durumunda Kuzey Irak'ta konuşlandırılacak Türk askerlerinin ABD'nin komutasının altında olacağı bildirildi. New York Times gazetesi, Türk askerlerinin Kuzey Irak'ta sınırlı bir bölgede görev yapacağını ve insani sorunlarda odaklanacağını belitti. 
     The New York Times, Türkiye ile ABD arasında sürdürülen görüşmelerin sonucunda binlerce Türk askerinin Kuzey Irak'ın bir bölümünü işgal etmesine olanak sağlayabileceğini belirtti. Türkiye ile ABD arasında öngörülen anlaşmanın, TBMM'nin bazı üslerin modernizasyonu için onay vermesinin ardından daha da yakınlaştığını kaydeden gazete, Türk yetkililerinin Amerikan askerlerinin bir katından fazla asker bulundurmak istediklerine de dikkat çekti. 
     Buna karşın Türkiye'nin Kuzey Irak'a asker konuşlandırma isteğinin bölgedeki Kürtlerin bazılarınca olumlu karşılanmadığını da belirten gazete, KDP'nin Ankara Temsilcisi Safeen Dizai'nin "Amerikalılar ve Türklere Türklerin Irak'ın kuzey sınırını geçmelerini istemediğimizi söyledik" sözlerine dikkat çekti. 
     Bir ABD'li yetkilinin Türkiye'nin Kuzey Irak'a asker göndermeye hazırlandığını doğrularken bu askerlerin rollerinin çok sınırlı olacağını söylediğini kaydeden New York Times, "Yetkili, Türk askerlerinin Irak'ın Türk sınırına yakın bir toprak parçasıyla sınırlandırılacağını ve öncellikle insani sorunlarda ve insanları Türkiye'ye kaçmaktan vazgeçirmekte odaklanacağını söyledi. Ayrıca, Türk askerlerinin Amerikan komutasının altında olacağını ve Kürt gücleriyle temas içinde olmayacağını söyledi" diye yazdı. 
     New York Times, sürdürülen görüşmelerin bir amacının da Kürtler ile Türkler arasında olası bir Türk müdahalesi konusunda bir uzlaşmaya sağlamak olduğunu belirtirken de Irak'ın Kürt liderlerinin Türkiye'nin yeni hükümetiyle çalışmaya istekli olduğunun işaretlerinin bulunduğunu da savundu. 
     Buna karşın, Türk yetkililerince yapılan açıklamaların Türkiye'nin planlarının daha iddialı olabileceğini ima ettiğini belirten gazete, bir Türk yetkilisinin, hükümetin Kuzey Irak'a Amerikan askerlerini aşan sayıda asker göndermeyi planladığını söylediğine dikkat çekti. 
     





</TEXT>
</DOC>
