<DOC>
<DOCNO> 102522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/18/son/sondun01.html </URL>
<DATE> 2002/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
FKÖ'nün eski maliyecisi Arafat'ı yolsuzlukla suçladı 
</HEADLINE>
<TEXT>

     Filistin Kurtuluş Örgütü'nün FKÖ , İsrail üzerinden İngiltere'nin başkenti Londra'ya kaçtığı bildirilen eski maliyecilerinden Cevad El Hüseyin, Filistin lideri Yaser Arafat'ı yolsuzlukla suçladı. 
     İsrail'de yayımlanan Yediot Aharonot gazetesine Londra'da açıklama yapan El Hüseyin, Arafat'a suçlama yöneltirken, ''Filistin halkı için yabancı ülkelerden yapılan bağışları nasıl kendi hesabına geçirdiğini keşfettim'' diye konuştu. 
     Gazete, Filistin Ulusal Fonu'nun eski başkanı El Hüseyin'in Arafat'ın gizli hesabına yarım milyar doları bizzat yatırdığını ve her ay fondan Arafat'ın kişisel hesabına 7,5-8 milyon doları aktardığını söylediğini kaydetti. 
     İsrail gazetesine göre El Hüseyin, ''FKÖ liderleri ile Filistin Yönetimi yetkilileri arasında, paranın idaresine ilişkin sorumluluklar ve görevlerin açık bir şekilde dağılması konularında ortadaki sorular hiçbir zaman yanıtlanmadı. Ben birçok kez boşu boşuna reform yapılmasını ve şeffaflık ilkesine sadık kalınmasını istedim ve en sonunda 1996'da istifa ettim ve bağış yapan ülkeleri durumdan haberdar edip uyardım. Paranın ortadan kaybolmasından sorumlu tutulmaya daha fazla tahammülüm kalmamıştı'' dedi. 
     
     ''KAÇMADIM'' 
     Bu arada, El Hüseyin, Suudi gazetesi Eş Şark El Avsat'ta yayımlanan demecinde de, kaçtığı yolundaki iddiaların asılsız olduğunu, gidişinden Filistin Yönetimi'ni haberdar ettiğini söyledi. El Hüseyin, ''Filistin lideri Arafat'ı telefonla arayarak, niyetimden haberdar ettim. Arafat da Kudüs dosyasından sorumlu FKÖ yöneticisi Sari Nuseybe'yi bilgilendirdi'' dedi. 
     Öte yandan, İsrail Dışişleri Bakan Yardımcısı Michael Melchior, İsrail devlet radyosuna verdiği demeçte, İsrail'in El Hüseyin'in Londra'ya gitmesine yardım ettiğini doğruladı. Melchior, ''Aralarında Uluslararası Af Örgütü'nün de bulunduğu yardım kuruluşlarının ve dini kurumların taleplerine binaen, El Hüseyin'in Tel Aviv'deki Ben Gurion uluslararası havaalanından Londra'ya gitmesine yardım ettik. Ürdün ve İngiltere de işin içindeydi'' dedi. 
     El Hüseyin'in ''son derece hasta'' olduğunu, Londra'da tedavi görmesi gerektiğini söyleyen Melchior, ''Filistin Yönetimi'nin gidişini engellemek için hiçbir haklı gerekçesi bulunmuyor, zaten hiçbir zaman da resmen yolsuzlukla suçlamadı'' diye konuştu. 
     İsrail parlamento kaynakları, geçen hafta parlamentonun Dış İlişkiler Komisyonu'na bir rapor sunan askeri istihbarat şefi General Aharon Zeevi'nin Arafat'ın 1,3 milyar dolarlık kişisel servetinin olduğunu ileri sürdüğünü açıklamıştı. 
     





</TEXT>
</DOC>
