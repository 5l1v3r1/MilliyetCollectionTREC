<DOC>
<DOCNO> 144171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/21/son/sondun19.html </URL>
<DATE> 2003/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz askerleri stratejik Fav yarımadasında ilerliyor 
</HEADLINE>
<TEXT>

     Irak savaşına katılan İngiliz askerlerinin, Irak'ın güneyinde stratejik önemdeki Fav yarımadasında ilerleyişinin devam ettiği bildirildi. 
     Katar'daki İngiliz güçlerinin askeri sözcüsü Yüzbaşı Al Lockwood, BBC radyosuna yaptığı açıklamada, yarımadanın kuzeyine doğru giderken sadece küçük bir direnişle karşılaştıklarını, bölgeye indirilen 3 tugayın petrol istasyonlarının denetimini sağladığını söyledi. 
     Lockwood, askerlerin kraliyet donanmasının da destek ateşiyle ilerlediğini, Umm Kasr'ın da hedefleri arasında olduğunu ve bölgeye doğru ilerlediklerini ifade etti. 
     İngiliz askeri sözcüsü, ilerleyişleri sırasında İngiliz askerlerinin kayıp vermediğini kaydetti. 
     İran Haber Ajansı İRNA , Irak'ın güneyinde Basra Körfezi kıyısındaki Fav kentinde halkın evlerini terk ettiğini bildirmişti. 
     Fav kentine 200 kilometre mesafedeki İran'ın Ervendkenar kasabasında bulunan İRNA muhabiri, Amerikan güçlerinin saldırısından korkan halkın kentten ayrıldığını ve muhtemelen Basra kentine doğru gittiğini kaydetmişti. 
     Basra kentinin 50 kilometre kadar güneyinde bulunan Umm Kasr'ın Amerikan ve İngiliz birliklerinin eline geçtiği yönünde haberler gelmiş, Irak bu haberleri yalanlamıştı. İngiliz askeri yetkilileri de bu sabah, Umm Kasr'ın hala Iraklıların elinde olduğunu bildirmişti. 
     İngilizler, Umm Kasr'ı gün içinde ele geçirmeyi planladıklarını söylemişti. 
     
     Irak askerleri teslim oldu 

     Irak'ın güneyindeki Fav yarımadasında onlarca Irak askerinin İngiliz komandolarına teslim olduğu bildirdi. 
     BBC muhabiri, onlarca Irak askerinin İngiliz Deniz Piyadesi komandolarına teslim olduğunu gördüğünü haber verdi. 
     Bu komandoların, anahtar öneme sahip petrol tesislerini ele geçirmek için gece Fav adasına saldıran İngiltere'nin 3. Komando Tugayı'ndan olduğu kaydedildi. 
     





</TEXT>
</DOC>
