<DOC>
<DOCNO> 111521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/07/guncel/agun.html </URL>
<DATE> 2002/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kendi okullarını kendileri yaptılar 
</HEADLINE>
<TEXT>
İnanmak zor ama burası devlet okulu 
Devlete bağlı Mahmut Kemal İnal İlköğretim Okulu, paralı özel’ rakiplerini aratmayacak kalitede ve koşullarda eğitim veriyor. Başarının sırrı bağışlar 
     ÜMRAN AVCI İstanbul 

     İstanbul Kartal’daki Mahmut Kemal İnal İlköğretim Okulu, bir devlet okulu ama kesinlikle bizim bildiklerimizden değil. Burada her sınıfta bilgisayar var. Kara tahta yerine projeksiyonla eğitim yapılıyor. Birinci sınıftan itibaren İngilizce dersi var. "Çocuğunu özel okula gönderemiyorsan, kendi okulunu özel okul yap" sloganıyla yola çıkan okul, kurulduğu 1995 yılından itibaren, her kayıt döneminde velilerin yaptığı bağışlar sayesinde yenilenip, teknolojinin son imkanlarıyla donatıldı. Bu gelişmelerin ardından, Milli Eğitim tarafından "pilot okul" olarak seçildi. 
     
     16.00’YA KADAR ETÜD 
     Çocuklarını bu okula kaydettirebilmek için yarışan yüzlerce veli, ikametgah sorununu önlemek amacıyla kayıt döneminden üç ay önce, oturmayacakları halde okul yakınında ev kiralıyor, elektrik su faturalarını üzerlerine geçiriyor. 
     1800 öğrencinin eğitim gördüğü okulda, dersler, kara tahta yerine projeksiyon aracılığıyla anlatılıyor. Bütün öğretmenler bilgisayar konusunda eğitimli. İki kişilik sırada oturan öğrenciler, bilgisayara yüklenen dersleri, "gör, dinle, uygula" sistemiyle izliyor. Anne ve babası çalışan çocuklar için saat 16.00’ya kadar etüd yapılıyor. 
     
     İSTEYENE BALE DERSİ 
     Etüde kalan öğrenciler, öğle yemeklerini de okulda yiyor. Veliler, okulun web sitesi aracılığıyla öğretmenlerle bağlantı kurup çocuklarının durumunu öğrenebiliyor. Her öğrenci birinci sınıftan itiraben İngilizce ve bilgisayar dersi görüyor. 20 bilgisayardan oluşan laboratuvarda, öğrenciler internetle tanışıyor. Okul yönetimi önümüzdeki yarı yılda uzaktan eğitime geçebilmek için alt yapı çalışmalarını sürdürüyor. Böylece hasta olduğu için okula gelemeyen öğrenciler, internet üzerinden, görüntülü olarak sınıfıyla bağlantı kurarak dersi izleyebilecek. 
     Öğrenciler tercihlerine göre hentbol, voleybol, basketbol ve bale dersleri alabiliyorlar. Okulda veliler için de ayrı bir spor salonu bulunuyor. 
     
Çorbada herkesin tuzu var      Bir devlet okulunun nasıl özel okul şartlarına kavuşabildiğini okulun kurucu müdürü Resul Özdemir şöyle anlatıyor "Sene başında veliler okula bağış yapıyorlar. Kimi bir milyon, kimi üç milyar bağışlıyor. Yılda 40 - 50 milyar lira bağış toplanıyor. Bunun dışında velilere anket uyguluyoruz. Kimin okula ne gibi bir faydası olabileceğini öğreniyoruz. Profesör olanlar öğrencilere branşına göre ders haricinde kurs veriyor, kimi durumu olmayan öğrencileri giyindiriyor, kimi müzik dersi veriyor. İlahiyat fakültesi mezunu olduğu için okuldaki faaliyetlere şaşıranlar olduğunu da anlatan Özdemir, "Kafamızı değiştirirsek her şey değişir. Mesele çağdaş olmakta. Biz burada zenginden alıp, fakire veriyoruz" dedi. 
     



 GÜNCEL 














</TEXT>
</DOC>
