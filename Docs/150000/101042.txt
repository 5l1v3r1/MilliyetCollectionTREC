<DOC>
<DOCNO> 101042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/09/son/sontur18.html </URL>
<DATE> 2002/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İş dünyası "İş güvencesi yasası açık bir seçim tavizidir" 
</HEADLINE>
<TEXT>

     Özel sektör temsilcisi 11 kuruluş, iş güvencesinin yasalaştırılmasının açık bir seçim tavizi olduğunu iddia etti. 
     TÜSİAD, TOBB, TİSK, TESK, TZOB, İKV, MÜSİAD, TÜGİAD, TİM, TÜSİAV ve İş Dünyası Platformu tarafından yayımlanan ortak bildiride, İş Güvencesi Yasa Tasarısı'nın yasalaşması eleştirildi. 
     Bildiride, AB normlarına uygun çağdaş bir İş Kanunu getirilmeden, ''siyaseten ve adeta cımbızla çekilerek, yalnız İş Güvencesi Yasa Tasarısı'nı kanunlaştıran TBMM'nin, Türk sanayiine büyük bir darbe indirdiği'' öne sürüldü. 
     İş Güvencesi Yasası'nın Türk sanayiini, Türk ticaret hayatını ve üretim ekonomisini olumsuz yönde etkileyecek tek yanlı düzenleme olduğu savunulan bildiride, şöyle denildi 
     ''Meclisimizin devlet, işçi ve işverenin nihai oluru ile Bilim Kurulu tarafından hazırlanarak Çalışma ve Sosyal Güvenlik Bakanlığı'na sunulan İş Kanunu Tasarısı'nı yasalaştırmak yerine, bu kanun tasarısının yalnız bir maddesi olan İş Güvencesi'ni tek başına kanunlaştırmayı tercih etmesini anlamak mümkün değildir. 
     Bu davranış açık bir seçim tavizidir. 
     Ülkemizde, yatırımı yapan, üretimi yaratan, istihdamı sağlayan, vergiyi ödeyen, ihracatı sırtlayan Türk sanayii, ticaret erbabı, esnaf ve sanatkarı ile tarım sektörüdür özetle, Türk işverenidir. İşvereni ve onun görüşünü hiç dikkate almadan yapılan düzenlemeler denge değil, dengesizlik getirir.'' Bildiride, dünyayla rekabet etmeye çalışan Türk sanayicisine karşı oy hesabıyla yapıldığı iddia edilen uygulamanın yanlış olduğu görüşüne yer verildi. AB ve dünya devi şirketlerle rekabet edebilmenin çağdaş bir iş kanunu çıkmadığı için güçleşeceği savunulan bildiride, ''Bundan sadece işçiler ve işverenler değil, 65 milyon insanımız ve milli ekonomimiz zarar görecektir. Yatırım yoksa, üretim yoksa, ihracat yoksa ve en önemlisi iş yoksa iş güvencesi neye yarar'' denildi. 
     





</TEXT>
</DOC>
