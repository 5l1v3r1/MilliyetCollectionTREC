<DOC>
<DOCNO> 143179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/17/son/sondun41.html </URL>
<DATE> 2003/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Gönül "Tezkere güven oylamasından önce muhtemel değil" 
</HEADLINE>
<TEXT>

     Milli Savunma Bakanı Vecdi Gönül, ABD'nin, Irak konusunda Türkiye'den taleplerine ilişkin tezkerenin, hükümetin güven oylamasından önce TBMM'ye gönderilmesinin muhtemel olmadığını, ancak Cumhurbaşkanlığı Köşkü'nde, Cumhurbaşkanı Ahmet Necdet Sezer ile biraraya gelen hükümet ve askeri yetkililerin, ABD için bir çözüm bulabileceğini söyledi. 
     Washington'da düzenlenen Amerikan-Türk Konseyi ATC toplantısında konuşan Gönül, ''yeni hükümet, muhtemelen 22-23 Mart tarihlerinde bir güven oylaması gerçekleştirecek. Güven oylaması olmadan, tezkerenin TBMM'ye gönderilmesi uygun değil. Parlamentodaki iki grubun iyi hazırlanması gerekiyor'' dedi. 
     Vecdi Gönül, ''güven oylaması, 22-23 Mart tarihlerinde olacağı için, bu tarihten önce tezkerenin TBMM'ye gönderilmesi muhtemel değil. Ama size daha fazlasını söylemeliyim. Cumhurbaşkanı Ahmet Necdet Sezer ile birlikte, Çankaya Köşkü'nde TSİ 20.00'de bir zirve başladı. Başbakan Recep Tayyip Erdoğan, Dışişleri Bakanı ve Başbakan Yardımcısı Abdullah Gül ve Genelkurmay Başkanı Orgeneral Hilmi Özkük biraraya geldiler. Belki, bu tarihten önce ABD için bir formül, bir çözüm bulabilirler'' dedi. 
     





</TEXT>
</DOC>
