<DOC>
<DOCNO> 138593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/23/son/sontur17.html </URL>
<DATE> 2003/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Uludağ'da kar kalınlığı 3 metreye yaklaştı... 
</HEADLINE>
<TEXT>

     Türkiye'nin önemli kış turizmi ve kayak merkezlerinden Uludağ'da, kar kalınlığı 2.75 metreye ulaştı. Değişik merkezlerde toplam 398 köy yolu kapandı. 
     Uludağ Meteoroloji İstasyonu'ndan aldığı bilgiye göre, aralıksız devam eden ve zaman zaman tipiye dönüşen yağış nedeniyle Oteller Bölgesi'ndeki kar kalınlığı, 2 metre 75 santimetreyi buldu. ''Beyaz cennet''te yoğun sis yüzünden görüş mesafesi 200 metreye kadar düşerken, hava sıcaklığının eksi 12 derece olduğu belirtildi. Kar yağışının 26 Şubat Çarşamba gününe kadar aralıklarla devam etmesinin beklendiği bildirildi. 
     Samsun, Amasya, Ordu ve Sinop'ta, 98 köy yolu ulaşıma kapalı bulunuyor. Yolu kapalı bu yerleşim birimlerindeki elektrik ve telefon arızaları giderilmeye çalışılıyor. 
     Çorum'da, gece geç saatlerde başlayan ve bugün öğle saatlerine kadar aralıksız devam eden kar yağışı nedeniyle Çorum Merkez, İskilip, Osmancık, Bayat ve Kargı ilçelerine bağlı 300 köy yolu ulaşıma kapandı. Köy Hizmetleri İl Müdürlüğü'ne bağlı 15 ekip 19 greyder, 2 kar makinesi ve 2 bıçaklı kamyon ile ulaşıma kapalı köy yollarında karla mücadele çalışmalarını sürdürüyor. 
     Karayolları Çorum Şube Müdürlüğü'ne bağlı şehirlerarası ve ilçe karayollarında ise kar yağışı devam ediyor. Çalışmalar sayesinde ulaşıma kapalı yol bulunmadığı, ekiplerin buzlanmaya karşı yollara tuz döktüğü bildirildi. 
     





</TEXT>
</DOC>
