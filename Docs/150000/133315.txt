<DOC>
<DOCNO> 133315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/26/son/sontur14.html </URL>
<DATE> 2003/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışişleri Bakanı Yakış Denktaş görevini başarıyla yapmaktadır 
</HEADLINE>
<TEXT>

     Dışişleri Bakanı Yaşar Yakış, KKTC Cumhurbaşkanı Rauf Denktaş'ın görevini başarıyla yapmakta olduğunu söyledi. 
     Yakış, 1. Düzce Kurultayı'na ilişkin toplantı sonrasında, gazetecilerin çeşitli konulara ilişkin sorularını yanıtladı. 
     Bakan Yakış, AK Parti Genel Başkanı Tayyip Erdoğan'ın Rauf Denktaş konusundaki açıklamalarını nasıl değerlendirdiğinin sorulması üzerine, şunları kaydetti ''Genel Başkan Tayyip Erdoğan'ın nasıl bir durumda olup da açıklama yaptığını bilemiyorum. Fakat, son derece dikkat içerisindedir. Geçtiğimiz dönemde, Denktaş'ın müzakere gücünü azaltacak bir tutum içinde olmayacak bir insandır Sayın Erdoğan. Sözlerinin başını ve sonunu kırparak yanlış yansıtıyorlar.'' Yaşar Yakış, bu konudaki sözlerin farklı anlamlara çekilmemesini de isteyerek, ''Kimse geçirmekte olduğumuz dönemi zorlaştıracak çaba içersinde olmasın'' dedi. 
     
     ''3. ANNAN PLANI...'' 
     Kıbrıs görüşmelerinde KKTC Cumhurbaşkanı Denktaş'ın ''baş müzakereci'' görevini üstlendiğini belirterek, ''Denktaş görevini başarıyla yapmaktadır. Arkasında Türkiye Cumhuriyeti Devleti vardır ve halkının çıkarlarını korumak hakkıdır'' şeklinde konuştu. 
     Bakan Yakış, Kıbrıs'ta ikili görüşmelerin devam ettiğini anımsatarak, ''Taraflar görüşmeleri sürmektedir ve ayrıca 3. Annan Planı ortaya çıkabilir işareti vermektedir'' dedi. 
     
     OLASI IRAK OPERASYONU 
     Dışişleri Bakanı Yakış, ''Olası ABD-Irak savaşında Türkiye'nin tutumu ne zaman netleşir '' sorusuna şu yanıtı verdi 
     ''Netlik vardır. Halen biz ABD-Irak arasındaki savaş senaryoları değil, barış senaryolarından yanayız. ABD, her şeye rağmen askeri müdahale yapmaya karar verirse, o zaman Türkiye'nin çıkarları ön planda olacaktır.'' Yakış, NATO'nun işin içine girmesi konusundaki bir soru üzerine, ''NATO işin içine girerse hem yararları hem de zararları olacaktır. NATO'nun kuralları vardır. Yararları konusunda NATO'nun Sofa Antlaşması vardır. Fakat zararları konusunda hareketin gidişine engel olmak, bir NATO üyesi ülke olarak veto etme hakkı vardır. NATO'yu işin içine sokmak askeri makamların tercihi yoluyla gerçekleşecektir'' dedi. 
     Dışişleri Bakanı Yakış, BM Silah denetçilerinin raporlarının yarın intikal edeceğini belirterek ''Raporda ihlal söz konusu olursa askeri müdahaleye gerekçe eder'' diye konuştu. 
     





</TEXT>
</DOC>
