<DOC>
<DOCNO> 139236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/26/son/sonspo35.html </URL>
<DATE> 2003/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor, Altay maçının Atatürk Stadı'nda yapılmasını istiyor. 
</HEADLINE>
<TEXT>

     Gaziantepspor, hafta sonunda İzmir deplasmanında Altay ile yapılacak maçın Alsancak Stadı'na alınmasına sert tepki gösterdi. 
     Kulüp başkanı Celal Doğan, düzenlediği basın toplantısında, Altay ile 1 Mart Cumartesi günü İzmir'de yapılacak karşılaşmanın Atatürk Stadı'ndan alınarak Alsancak Stadı'na verilmesine sert tepki göstererek, ''Stat seçimi, kulüplerin keyfiliğine mi bırakılacak Biz de o zaman Beşiktaş ile evimizdeki maçı, Kamil Ocak Stadı yerine, toprak sahamız olan Şehitkamil Stadı'nda yapalım'' dedi. 
     Alsancak Stadı'nın zemininin toprak sahadan daha kötü durumda olduğunu ve sahanın futbol oynamaya elverişli olmadığını öne süren Doğan, şunları söyledi 
     ''Gaziantepspor olarak Alsancak Stadı'nda Göstepe ile oynadığımız ve faciayla sonuçlanan karşılaşmayı henüz hafızalarımızdan silemedik. Bu karşılaşma, sonucundan çok saha ve zemin şartlarıyla gündeme gelmişti. Altay ile yapacağımız karşılaşmanın rakibimizin isteğiyle Atatürk Stadı'ndan alınıp Alsancak Stadı'na verilmesini anlayamadık. Futbol Federasyonu, bir karşılaşmanın en iyi saha ve zemin şartlarında oynanmasını sağlayacak olan kuruluştur. Trabzonspor karşılaşması neden Atatürk Stadı'nda oynandı Bizim maçımız ise sabıkalı bir saha olan Alsancak'ta oynanmak isteniyor. Biz bunu anlayamadık. Niyetin pek temiz olmadığını düşünüyoruz. 
     Eğer kulüplerin isteğiyle stat belirleniyorsa, o zaman biz de Beşiktaş ile yapacağımız maçımızı toprak zemine sahip olan Şehitkamil Stadı'nda oynamak istiyoruz. '' Doğan, artık çok yorulduğunu ve kulüp başkanlığını bırakmak istediğini belirterek, şöyle devam etti 
     ''Yıllardan bu yana başkanlık yapıyorum. Kulübün tek sahibinin de ben olmadığını düşünüyorum. Başkaları da kulübe sahip çıksınlar istiyorum. Haziran ayında yapılacak kongre öncesi, arkadaşlarımla oturup başkanlığı sürdürüp sürdürmeme kararını alacağım. 
     





</TEXT>
</DOC>
