<DOC>
<DOCNO> 110759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/02/son/soneko15.html </URL>
<DATE> 2002/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Türker ''500 mliyon dolarlık kredinin 150 milyonu KOBİ'lere'' 
</HEADLINE>
<TEXT>

     Devlet Bakanı Masum Türker, Dünya Bankası'ndan İstanbul Yaklaşımı'nın finansmanı için sağlanacak 500 milyon doların 150 milyon dolarının KOBİ'ler için büyük olasılıkla Halk Bankası, 350 milyon dolarının da İstanbul Yaklaşımı organizasyonu içinde yer alan bankalar aracılığı ile büyük şirketlerin ödeme güçlüklerini karşılamak için kullandırılacağını bildirdi. 
     Türker, Atatürk Havalimanı'nda düzenlediği basın toplantısında, Türkiye'nin Afganistan'ın yeniden yapılandırılması ve imarında etkin rol oynayabilmesi için görüşmelerde bulunduğunu belirterek, bu gelişmelerin olumlu seyrettiğini söyledi. 
     Türkiye'nin Afganistan'ın yapılandırılmasına 5 milyar dolarlık bir katkıyla katıldığını belirten Türker, şunları kaydetti 
     ''Biz buradaki imkanları genişletebilmek için ABD'ye Türk müteahhitleri ile ABD'li müteahhitlerin işbirliği yapmasını talep ettik. Bu işbirliği dolayısıyla bizim katkı payımızı 5 milyar doların ötesinde daha da yüksek olsun diye gayret gösterdik. Bunun da tepkisini hemen aldık. Eximbank Başkan Yardımcısı ile yaptığımız görüşmede bu konuda gerekli işbirliği için karşılıklı çalışma yapılacak. Ben dönmeden Hazine Müsteşar Yardımcısı ve Türk Eximbank Genel Müdürü görüşmelere başlamışlardı. Sanıyorum önümüzdeki ay içinde Eximbank Başkan Yardımcısı da Türkiye'yi ziyaret etmek isteyecektir. Bu konu Türkiye'de özellikle ciddi birikime sahip olan müteahhitlerimizin Afganistan'ın imarında ABD'li müteahhitlerle işbirliği yaparak ve oranın Eximbank'ının da kredi olanaklarını kullanarak iş yapma olanaklarını kapsıyor. Karşılıklı olarak bir çalışma grubu oluşturulacak.'' 
     
     IMF-DÜNYA BANKASI YILLIK TOPLANTISI 

     Masum Türker, IMF ve Dünya Bankası yıllık toplantılarına da katıldıklarını hatırlatarak, ''Türkiye adına uzun bir süreden beri bu toplantılara gidilmesine rağmen resmi olan toplantı ve komite toplantılarına katılınamadığı için bizim katılmamızı çok güzel karşıladılar. Katılmamız özellikle IMF ve Dünya Bankası'nın Türkiye'ye bakışını da biraz daha farklılaştırmıştır' diye konuştu. 
     Gerek ön komite toplantıları, gerekse yıllık toplantılarda dünya ekonomisi için önemli kararlar alındığını bildiren Türker, Türkiye'yi de yakından ilgilendiren tarafları bulunduğunu söyledi. Türker, ''Bizim ekonomimizin yönetiminde dünya ekonomisiyle ilgili bu kararlara uyum sağlamak noktasındayız'' dedi. 
     Söz konusu kararlardan bazılarının gazetelerde ele alınmasının sevindirici olduğunu da ifade eden Türker, konuşmasını şöyle sürdürdü 
     ''Bu kararların ötesinde Türkiye ile ilgili yıllık raporda verilen değerlendirmede Mayıs ayı başında Nisan sonunda durup dururken 'belirsizlik var' deyip seçimi derinleştirmenin nereden geldiği bilinmez bir tavırla kaleme alınmış ve bunu ekonomimizin iyiye giderken göstergelerini tersine çevirdiğini, olumsuzluğa ittiğine yer vermişler. Bu gelişmeler çerçevesinde yine de ekonominin belirli bir ölçüde önümüzdeki günlerde aynı performansta tutturacağını tahmin etmişler. 
     IMF ve Dünya Bankası yıllık raporunda Türkiye'nin gelecek döneme devreden işleri olarak özelleştirme takviminin uygulanması, mali şeffaflığın sağlanması, yeniden idarenin yapılandırılmasıyla ilgili olgu ve vergi düzenlemeleri gelecek döneme bırakılmış işler arasında gösterilmiştir. Şunu özellikle belirtmeliyim ki IMF kendi yıllık programında da bazı işlemlerin gelecek döneme kaldığını kabul etmiş.'' 
     
     CAS KREDİSİ VE İSTANBUL YAKLAŞIMI 

     Devlet Bakanı Türker, IMF ile alt kademelerden başlamak üzere başkanlarına varıncaya kadar çeşitli toplantılar yaptıklarını anlattı. 
     Dünya Bankası'nın ülke yardım stratejisi CAS kredisinin önümüzdeki yıl başlatılması konusunda mutabakat sağladıklarını belirten Türker, görüşmelerinde bu kredinin en azından bir kısmının acil olarak kullanılmasını istediklerini söyledi. Masum Türker, ''Bu konuda Dünya Bankası'nın taraftar olduğu İstanbul Yaklaşımı'nın finansmanı için 500 milyon doların işlemlerinin tamamlanarak bu yılın sonuna kadar kullanılması konusunda prensipte mutabakata vardık'' dedi. 
     Türker, 500 milyon doların 150 milyon dolarının KOBİ'ler için büyük olasılıkla Halk Bankası, 350 milyon dolarının da İstanbul Yaklaşımı organizasyonu içinde yer alan bankalar aracılığı ile büyük şirketlerin ödeme güçlüklerini karşılamak için kullandırılacağını bildirerek, şöyle dedi 
     ''Bu konuda ortaya çıkan teknik sorunları da çözmek için ABD'den ayrıldığım saatlerde Hazine Müsteşar Yardımcısı Aydın Karaöz başkanlığında Bankalar Birliği Başkanı Ersin Özince, Kamu Bankaları Ortak Yönetim Kurulu Başkanı Safa Ocak ve BDDK İkinci Başkanı Teoman Kerman'ın da bulunduğu geniş bir grup bu konunun ayrıntılarını görüşmeye başladı. Sanıyorum yakın bir tarihte bitecek. Hem bu kredi tahsis edilecek, hem de ülkemizde bu kredinin hızla reel sektöre aktarılması gündeme gelecek. Bu konuda tarafların kendine düşeni yapacaklarını umuyorum.'' 

     
</TEXT>
</DOC>
