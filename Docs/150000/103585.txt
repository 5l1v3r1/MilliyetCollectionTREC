<DOC>
<DOCNO> 103585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/23/son/sonspo07.html </URL>
<DATE> 2002/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbulspor, Kona'nın peşinde... 
</HEADLINE>
<TEXT>

     Birinci Süper Futbol Ligi'nde ilk 2 haftada galibiyeti bulunmayan İstanbulspor, yarın Beşiktaş'ı puansız göndererek, ilk galibiyetini almayı hedefliyor. 
     Menajer Sinan Dinler, sakat futbolcularının iyileştiğini ve takımın havasının çok iyi olduğunu belirterek, ''Adanaspor maçının 2., Gençlerbirliği maçının da ilk devresinde iyi oynadık. Takımın neler yapabileceğini biliyoruz. Beşiktaş maçıyla çıkış yapmak ve mutlak 3 puan almak istiyoruz'' dedi. 
     Beşiktaşlıların, Güngören Belediye Stadı'nın zemininden çekinmelerine gerek olmadığını ifade eden Dinler, ''Geldiklerinde görürler. Zemin bakıma alınmıştı, şimdi çok güzel. BJK İnönü Stadı ve Birinci Süper Lig maçlarının yapıldığı çoğu stattan daha iyi bir zeminimiz var. Adanaspor maçından sonra da 15 gündür dinlendiriliyor'' diye konuştu. 
     
     ''KONA İLE GÖRÜŞÜYORUZ'' 
     Dinler, geçen sezon Diyarbakırspor'da forma giyen Kongolu futbolcu Andre Kona'yı transfer etmeye çalıştıklarını söyledi. 
     Kona'nın transferi konusunda görüşmelerin sürdüğünü kaydeden Dinler, 26 Ağustos Pazartesi günü bu futbolcuyla görüşeceklerini, anlaşırlarsa sözleşme imzalayacaklarını bildirdi. 
     
     FAZLI YİNE YOK 
     İstanbulspor'un yeni transferi Fazlı'nın, sakatlığı nedeniyle Beşiktaş maçında da forma giyemeyeceği bildirildi. 
     Sakatlıkları düzelen Zeki, Caner ve Bekir, teknik direktör Aykut Kocaman'ın şans vermesi durumunda yarınki maçta oynayabilecek. Hastalığı geçen Deniz Uygar da Beşiktaş karşısında ilk 11'de yer alacak. 
     Sarı-siyahlıların, yarınki maça, Haluk Ali Uyanık , Niyazi, Saffet, Deniz Uygar, Saidou, Selçuk, Faruk, Güven Ferdi , Petkov, Mehmet ve Cenk muhtemel 11'iyle çıkması bekleniyor. 
     





</TEXT>
</DOC>
