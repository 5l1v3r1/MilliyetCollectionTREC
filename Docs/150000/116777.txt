<DOC>
<DOCNO> 116777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/03/son/sontur41.html </URL>
<DATE> 2002/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'dan Ak Partililere ''Sakin olun...'' 
</HEADLINE>
<TEXT>

     Seçimlerden tek başına iktidar olarak çıkması beklenen Ak Parti'nin Genel Başkanı Recep Tayyip Erdoğan, ilk sonuçların belli olmasından sonra bir basın toplantısı düzenleyerek Ak Partilileri sakin olmaları için uyardı. 
     Tayyip Erdoğan'ın merakla beklenen konuşmasının tam metni şöyle 
     "Türkiye çok önemli bir kavşak noktasından geçmek üzere. 
     Genel seçim sonuçlarını almaya başladığımız bu saatte. 3 Kasım seçimlerinin hayırlı olmasını Allahtan temenni ediyorum. 
     Milletin iradesi sandığa yansımış oldu. 
     Türkiye büyüklüğüne, gücüne ve vakarına yakışır bir kampanya yaşadı. 
     İnanıyorum ki meclisimiz en doğru kararı vermiş durumdadır. 
     Önemli bir noktadayız. Sandıklar açıldı sonuçlar netleşmeye başlıyor. Bu saatten sonra hepimize çok önemli görevler düşmektedir. Hepimizin sağduyuya ihtiyacı vardır. Bütün vatandaşlardan, bütün partililerden özel ricam şudur. Sakın hiç kimse kamu düzenini bozacak, emniyeti zedeleyecek herhangi bir kimseyi rahatsız edecek davranışa tevessül etmesin. 
     Seçimden başarılı olan partiler ve onların partilileri başarılarını kutlamak isteyebilirler. Bu onların tabi haklarıdır. Ancak bu kutlama etkinlikleri huzur içinde yapılmalıdır. Hiç kimse rahatsız edilmemeli, kimsenin burnu kanamamalıdır. Bazı provakatif hareketler olabilir. Asla tahriklere kapılmayın. 
     Diğer partililere ve genel başkanılarına karşı sevgi ve saygı gösterilmeli, buna karşı gelenlerin Ak Parti ile ilgisinin olmadığı bilinmelidir. 
     İlerleyen saatlerde milletin kararı daha açık bir şekilde belli olacaktır. 
     Şimdiden hepimize düşen milletin kararına saygı göstermektir. Atatürk'ün dediği gibi hakimiyet kayıtsız şartsız milletindir. İnşallah Türkiye'nin önünde yeni bir ak sayfa açılacaktır. 
     Tüm vatandaşlarımızın yaşam biçimine saygılı, anayasal kurumlarımızı daha iyi çalıştıran, Türkiyemizin AB'ye giriş sürecini hızlandıran, ülkemizin dünya ile entegrasyonunu güçlendiren bir ekonomik programın uygulanması konusunda kararlı olan partimiz görev almaya hazırdır." 
     





</TEXT>
</DOC>
