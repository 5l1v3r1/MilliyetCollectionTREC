<DOC>
<DOCNO> 115626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/28/son/sonspo04.html </URL>
<DATE> 2002/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
FC Inter'in orta alanının belkemiği Türkler 
</HEADLINE>
<TEXT>

     Şenhan Bolelli Bildiriyor - İtalya Ligi'nde son haftalarda iyi bir performans sergileyen milli futbolcular Emre Belözoğlu ve Okan Buruk, FC Inter'in orta alanında en sağlam ikiliyi oluşturuyor. 
     Ligin 6. haftasında dün FC Bologna'yı 2-0 yenen FC Inter'de, 90 dakika forma giyen Emre ve 63. dakikada Dalmat'ın yerine oyuna giren Okan, İtalyan basınından iyi 6 not aldı. Spor gazeteleri özellikle sonradan oyuna giren Okan'ın takıma yeniden bir canlılık getirdiğini ve FC Bologna'dan topu çalarak 2. golü Vieri'ye attırdığını yazdı. 
     Çok hızlı başladığı ilk yarının sonlarına doğru yorulan, ancak ikinci yarıda yeniden maça ağırlığını koyan Emre için ise, ''Kanatlarda daha iyi oynuyor. Ama Cuper, Dalmat'ın yerine Okan'ın girmesinden sonra onu ortaya çekti'' denildi. 
     Her iki Türk futbolcu da özellikle sahanın her yerinde koşmaları ve pres yapmalarıyla övgüler aldı. 
     Bu arada FC Inter'in orta alanına bakıldığında, Emre ve Okan'ın takım arkadaşları Dalmat, Almeyda, Conceiçao'ya göre daha başarılı oldukları yorumlarının yapıldığı görüldü. 
     Öte yandan takıma iyi ve gösterişli futbol oynatamadığı için eleştirilen teknik direktör Hector Cuper, basına açıklamasında, ''Inter, dünyanın en fazla eleştirilen takımlarından biri. Şimdiye dek 2-3 maçtan daha fazlasında iyi oyun sergileyemediğimizi ben de biliyorum ve Bologna bu iyi maçlardan biri değildi. Ama eleştiriler beni rahatsız etmiyor. Beni rahatsız eden Inter'in her maç iyi oynamaması ve benin dediklerimi yapmaması'' dedi. 
     Anahtar olan sözcüğün, elindeki topları iyi kullanma olması gerektiğini kaydeden Arjantinli teknik adam, yine de futbolcularının yüreklerini ortaya koyarak oynamalarının önemli olduğunu vurguladı. 
     Avrupa Şampiyonlar Ligi D Grubu'nda da 5 puanla 2. sırada bulunan FC Inter, 30 Ekim Çarşamba günü kendi sahasında 3 puanlı grup sonuncusu Norveç'in Rosenborg BK Trondheim ekibini konuk edecek. 
     





</TEXT>
</DOC>
