<DOC>
<DOCNO> 114452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/22/son/soneko23.html </URL>
<DATE> 2002/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Verheugen Türkiye'yi cesaretlendirmeye devam 
</HEADLINE>
<TEXT>

     AB Komisyonu'nun genişlemeden sorumlu üyesi Günter Verheugen, Türkiye'yi cesaretlendirmeye devam etmek gerektiğini söyledi. 
     AB Genel İşler Konseyi toplantıları sonunda, Danimarka'nın Dışişleri Bakanı Per Stig Möller ile basın toplantısı düzenleyen Verheugen, Türkiye ile ilişkilerde, Helsinki'de belirledikleri stratejinin çok başarılı olduğunu belirterek "Umulandan daha iyi sonuçlar aldık. Türkiye'yi cesaretlendirmeye devam etmek gerekiyor" dedi. 
     AB Konseyi, 24-25 Ekim tarihlerinde yapılacak olağanüstü Brüksel zirvesinin sonuç bildirisinde yer alacak Türkiye paragrafında kullanılacak ifadeleri onayladı. Bu metin, daha sonra, Brüksel zirvesinde, devlet ve hükümet başkanları tarafından onaylanacak. 
     Almanlar, söz konusu metinde Türkiye'ye gereksiz umut verildiği görüşünü savunarak değişiklik istedi. İngilizler ise gereğinde metine daha az pozitif bir içerik verilebileceğini savundu. 
     Danimarka Dönem Başkanlığı tarafından taslağı açıklanan metinde, Brüksel Zirvesi'nde bir değişiklik yapılarak "geri adım" atılmasının, olumsuz karşılanacağı ifade ediliyor. 
     
     TASLAK METİN 

     Sonuç bildirisinin taslak metnindeki Türkiye paragrafında, "AB Komisyonu'nun son ilerleme raporunda belirtildiği gibi, Türkiye, Kopenhag siyasi ve ekonomik kriterlerine ve AB müktesebatına uyum konusunda önemli adımlar attı. Bu adımlar, Türkiye'nin tam üyelik müzakerelerinin başlatılmasını yakınlaştırıyor" ifadeleri yer buluyor. 
     Metinde, AB'nin, Türkiye'yi reform sürecine ve bu reformları uygulamaya sokmaya devam etmesi, bu yönde somut adımlar atması için cesaretlendirdiği belirtiliyor. 
     Türkiye'ye yaklaşımın, diğer adaylarla aynı ilke ve kriterler çerçevesinde olduğu ifade edilen paragrafta, Kopenhag zirvesinde, Türkiye'nin adaylığının bir sonraki aşamasına yönelik karar alınması, bu karar alınırken, AB Komisyonu'nun ilerleme raporundaki verilerin temel olarak görülmesi isteniyor. 
     Metinde, Kıbrıs'ın AB'ye üyeliğinin, adadaki sorunların aşılmış haliyle gerçekleşmesinin tercih edildiği de ifade ediliyor. 
     Taraflara çözüm çabalarını sürdürmeleri ve fırsatları değerlendirmeleri çağrısı yapılırken, çözümsüzlük halinde, Kıbrıs Rum kesiminin tam üyeliğine ilişkin kararın, Kopenhag zirvesinde, "Helsinki zirvesi sonuç belgesi ışığında" alınacağı ifade ediliyor. 
     Helsinki zirvesi belgesinde, Kıbrıs'ta sorunların çözülmesinin, tam üyelik için bir önkoşul olmadığı belirtiliyor, ancak Konsey'in, gelişmeler ışığında bir karar vereceği kaydediliyordu. 
     Brüksel zirvesi sonuç bildirisi taslağında, Rum kesiminin tam üyeliği halinde, özellikle KKTC'ye yönelik maddi destekten söz ediliyor. Bu desteğin, 2004 yılında 39 milyon euro, 2005 yılında 67 milyon euro, 2006'da 100 milyon euro olacağı belirtiliyor. 
     





</TEXT>
</DOC>
