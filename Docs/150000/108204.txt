<DOC>
<DOCNO> 108204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/18/spor/spo05.html </URL>
<DATE> 2002/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Özel ve güzel 
</HEADLINE>
<TEXT>

Yunanistan Kültür Bakanı Venizelos, hükümetin Türkiye ile ortak Avrupa Şampiyonası adaylığına tam destek verdiğini söyledi 
     MURAT AĞCA 

     YUNANİSTAN Kültür Bakanı Evangelos Venizelos, Yunan hükümetinin Türkiye ile ortak Avrupa Şampiyonası adaylığına tam destek verdiğini belirterek, "Bu çok özel bir adaylık. Önemli politik mesajlar içeriyor. İki ülkenin futbolla kuracağı barış, dostluk ve kültür köprüsünü tüm dünyaya göstermek istiyoruz" dedi. UEFA Asbaşkanı Şenes Erzik ise "2008 için yarışan 7 projenin de eşit şansı var ama bizim birlikteliğimizin başka bir anlamı var. Sanırım UEFA da bu konuyu dikkate alacaktır" diye konuştu. 
     UEFA’NIN Aralık ayında açıklayacağı karar yaklaşırken, Türk hükümeti de girişimlerini sıklaştırdı. Spor Bakanı Erdoğan Toprak ile Ekonomiden Sorumlu Devlet Bakanı Masum Türker, UEFA Başkanı Lennart Johansson’a bir mektup yazarak, Türk hükümetinin adaylığa olan istek ve desteğini iletti. Mektupta bu organizasyonun iki ülke arasındaki ilişkileri güçlendireceğine dikkat çekilirken, organizasyon için İzmir ve Antalya’daki stadların yeniden yapılandırılacağı da ifade edildi. 
     
     UEFA, İstanbul’da 
     AVRUPA futbolunun patronları, İstanbul’da bir araya geliyor. UEFA Yönetim Kurulu’nun iki gün sürecek eylül ayı toplantısı, Hilton Oteli’nde bugün başlayacak. UEFA Başkanı Lennart Johansson’un başkanlık, Asbaşkan Şenes Erzik’in de ev sahipliği yapacağı toplantıda, Euro 2004’ün gelişim raporu, Avrupa Kulüp Forumu raporları, yeni lisans sistemi ve Euro 2008 seçiminde izlenecek prosedürler görüşülecek. Toplantıda alınacak kararlar, yarın Başkan Johansson tarafından kamuoyuna açıklanacak. 
     
     
     



 SPOR 

























</TEXT>
</DOC>
