<DOC>
<DOCNO> 119466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/18/spor/spo03.html </URL>
<DATE> 2002/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
ARTIK SUSMAK YOK 
</HEADLINE>
<TEXT>

Galatasaray’da, Teknik Direktör Fatih Terim’in sürpriz basın toplantısının perde arkasında, teknik heyet ile yönetimin yeniden kucaklaşmasının yattığı ortaya çıktı 
     HALİL ÖZER 

     Galatasaray Teknik Direktörü Fatih Terim’in, Barcelona maçı sonrası düzenlediği kapsamlı basın toplantısının perde arkasında, yönetim ile teknik heyetin yeniden kucaklaşmasının yattığı ortaya çıktı. 
     İspanya dönüşü, II. Başkan Ali Dürüst ve futbol şube sorumluları Özer Saraçoğlu ile Burak Elmas, büyük hatalar yaptıklarında birleşerek, günah çıkardılar. Üç yönetici, Sarı - Kırmızılı taraftarların Fenerbahçe maçıyla ilgili eleştirilerinde tarafsız kalmalarını, Başkan Aziz Yıldırım’ın derbide sahaya yağan yabancı maddelerin Galatasaray taraftarları tarafından atıldığı iddiasına yanıt verilmemesini ve Terim’in yalnız bırakılmasını "affedilmez" olarak nitelediler. 
     
     "Sizinleyim" 
     Dürüst, Elmas ve Saraçoğlu, Florya’da Fatih Terim ile bir araya gelerek, hatalarını kabul ettiklerini, ancak artık sessiz kalmayacaklarını ilettiler. Terim de sevincini, "Üzerime ne düşerse yaparım. Ben de sizinleyim" sözleriyle gösterdi. Sarı - Kırmızılılar, acil planın ilk maddesine, barışmak amacıyla taraftarı idmanlara almayı koydu. Ancak bundan vazgeçildi ve seyirci ile basına mesaj iletilmesi için yol aranmaya başlandı. "Ben buldum" diyen, ancak sır vermeyen Terim hemen yardımcısı Müfit Erkasap ile Turgay Vardar’dan, ertesi gün tüm basını Florya’ya çağırmalarını istedi. Gece vakti televizyonlar ve gazeteler haberdar edildi. Sabah resmi bülten geçildi. Yönetim de bu girişimi, basın toplantısının yapılacağı o sabah öğrendi. 
     
     Başkan onay verdi 
     Cim - Bom’un hocası bütün gece çalıştı ve hem yönetim, hem futbolcular, hem de kendisi için mesajlar hazırladı. Başkan Özhan Canaydın’ın gelişmelerden haberi yoktu. Ancak Ali Dürüst toplantıdan önce Canaydın’ı arayarak, bu gelişmelerden rahatsız olduklarını ve önlem alacaklarını söyledi. Başkan, sezon başında koyduğu tüm kuralların yıkılacağını düşünerek, önce tereddüt etti. Ama sonra "Tamam ne yaparsanız, yapın" dedi ve operasyona onay verdi. 
     Böylelikle ilk isyan sesi Fatih Terim’in ağzından dile geldi. Ama bundan sonra tüm yönetim ve özellikle Ali Dürüst ile futbol şubesi sessiz kalmayacak. 
     
Cim-Bom’a ruh geldi Trabzonspor maçı sonrası yaşanan sevinç, Galatasaray’ın dirilişi olarak nitelendirildi 
     İlkler yaşandı 
     SARI-Kırmızılı yöneticiler, Trabzonspor galibiyeti sonrası soyunma odasında yaşanan heyecanı, "Diriliş" olarak tarif ettiler. Yönetim, sezon başından bu yana ilk kez soyunma odalarına inirken, maç bitiminde herkesin demeç vermesi, Başkan Özhan Canaydın’ın koyduğu kuralların sona erdiği şeklinde de yorumlandı. Futbol şube sorumlularından Özer Saraçoğlu, bu sezon ilk kez böyle bir elektrik hissettiklerini söyledi. 
     
     "Geri döndüler" 
     SARAÇOĞLU, "Maç sonunda soyunma odasına gittiğim anda artık yeniden eskiye döndüğümüzü anladım" dedi. Genç yönetici şöyle devam etti "Futbolcuların gözünde inanılmaz bir ışık vardı. Herkes büyük heyecan ve hırs içindeydi. Oyuncular adeta Biz daha bitmedik, buradayız’ diye bağırıyorlardı. Yeniden takım olma ruhunun herkesi sardığını büyük mutlulukla izledik. Bu geri dönüşü görmek bizi çok heyecanlandırdı." 
     
Trilyonluk sancıFelipe’ye ödenen 3.5 milyon dolarlık bonservis ücreti, yönetimi sıkıntıya soktu. Eğer geri adım atılmazsa, bu para geri istenecek 
     ERHAN TELLİ 

     Hedef yumuşama 
     GALATASARAY yönetimi, Felipe için sezon başında ödenen 3.5 milyon dolarlık 5.7 trilyon lira bonservis ücreti nedeniyle sıkıntıya girdi. Brezilyalı futbolcunun ayrılmak istemesi, Fatih Terim’in de bu resti görüp "Kovdum" demesi, yöneticileri sıkıntıya soktu. Yönetim öncelikle Felipe’nin menajeri ile bir araya gelmeyi planlarken, Terim ve Brezilyalı oyuncuyla da görüşüp, ortamı yumuşatmayı hedefleyecek. 
     
     PAF’a gönderilecek 
     SARI-Kırmızılı yöneticiler, konuyla ilgili "3.5 milyon dolar ödedik. Ne bizim kovuyoruz, ne de onun gidiyorum deme lüksü var" dediler. Yönetim yapılan görüşmeler sonunda beklenen yumuşama sağlanmazsa, Felipe’nin menajerlik şirketinden 3.5 milyon dolar bonservis ücretini geri isteyecek. Real Madridli Ronaldo’nun da menajerliğini yapan şirket, parayı ödemezse, Felipe PAF takımına gönderilecek. 
     
Fatih Terim’e ceza geliyor      GALATASARAY Teknik Direktörü Fatin Terim Disiplin Kurulu’na verildi. Adanaspor maçında iki dakikalık uzatmaya sert tepki gösteren Terim’e salı günü yapılacak toplantıda 1 hafta ceza verilmesi bekleniyor. Tecrübeli hocanın savunmasında "Ben itiraz ettin diye ceza alacaksam, maçı altı dakika yerine iki dakika uzatan hakeme ne ceza verilecek" ifadesini kullandığı öğrenildi. 
     
Tedavi dönemi      TEKNİK heyet, Trabzonspor karşısında forma giyemeyen Batista, Cihan ve Ümit Davala’nın Ankara deplasmanına yetiştirilmesini istedi. Ayrıca, sakatlıkları devam eden Ümit Karan ve Sarr’ın da tedavilerine hız verildi. Batista ve Cihan’ın hızla düzeldiği, Gençlerbirliği önünde oynayabilecekleri belirtildi. 
     



 SPOR 






























</TEXT>
</DOC>
