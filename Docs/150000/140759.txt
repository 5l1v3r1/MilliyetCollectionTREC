<DOC>
<DOCNO> 140759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/05/son/sondun23.html </URL>
<DATE> 2003/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de savaş karşıtı tişört giyen protestocu tutuklandı 
</HEADLINE>
<TEXT>

     ABD'de kamuoyu yoklamalarına göre, Irak'a yönelik askeri harekatı destekleyenlerin oranında azalma görülse de, savaş karşıtları zor anlar yaşamaya devam ediyor. 
     Son olarak New York eyaletinin başkenti Albany'de bir alışveriş merkezinde, üzerinde ''Dünyada Barış'' ve ''Barışa bir Şans Verin'' yazılı bir tişörtle dolaşan 61 yaşındaki Stephen Downs, tişörtünü çıkarmayı reddettiği için tutuklandı. 
     Albany'nin dış semtlerindeki dev bir alışveriş merkezinde dünkü olayda, güvenlik görevlileri savaş karşıtı tişörtlerle dolaşan Downs ve 31 yaşındaki oğlu Roger'dan tişörtlerini çıkarmaları ya da alışveriş merkezini terk etmelerini istediler. 
     Baba-oğlun bunu reddetmesi üzerine bir polis memuruyla yeniden gelen güvenlik görevlileri uyarılarını yinelediler. Ancak 61 yaşındaki savaş karşıtı tekrar reddetti, oğluysa tişörtü çıkardı. ''Tutuklamanız gerekiyorsa tutuklayın'' diyen ve elleri kelepçelenerek götürülen eski tüfek savaş karşıtı, çıkarıldığı mahkemede hakkındaki suçlamayı reddetti. 
     Polis yetkilileri, ''Tişörtte ne yazdığının kendilerini ilgilendirmediğini, özel mülk olan alışveriş merkezinin şikayeti üzerine Downs'un tutuklandığını'' söylediler. 
     
     SAVAŞ KARŞITI VE YANLISI EYLEMLER 
     Bu arada, ABD'de savaş karşıtı eylemlerle birlikte Irak'a yönelik askeri harekatı destekleyen eylemler de düzenleniyor. 
     Ülke çapında düzenlenen ''Bomba değil kitap'' adlı savaş karşıtı eyleme 230'dan fazla üniversite ve lisenin öğrencileri katılıyor. 
     Pennsylvania eyaletindeki Philadelphia Üniversitesi'nde bir grup öğrencinin girişimiyle başlatılan eylemde, savaşı protesto eden öğrenciler bugün derslere girmeyerek, bir arada toplanacaklar ve savaşın etkilerini diğer arkadaşlarına anlatacaklar. 
     Tennessee eyaletinin Nashville kentinde de, Irak'a askeri harekat düzenlenmesini isteyen bir grup gösterici, asker sevkıyatı sırasında eylem yaptı. 
     Az sayıdaki gösterici, ''Saddam'ı bombalayın'' yazılı pankartlar taşıdı. 
     





</TEXT>
</DOC>
