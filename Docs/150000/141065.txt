<DOC>
<DOCNO> 141065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/06/son/sontur01.html </URL>
<DATE> 2003/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Misafirliğe gitti, şofbenden zehirlenip öldü... 
</HEADLINE>
<TEXT>

     Buca'da şofbenden sızan gazdan zehirlenen bir kişi hayatını kaybetti. Konak'ta askerlik görevini yapan bir genci bıçakla yaralayan 2 kişi, cep telefonunu çaldı. Belediyeye ait döküm mazgalları çalan 2 genç yakalandı. 
     Urfa'dan, Şirinyer Hürriyet Mahallesi 505 Sokak'taki yakınlarının evine misafirliğe gelen Salih Kılcı 60 , duş almak üzere girdiği banyoda şofbenden sızan gazdan zehirlendi. 
     Kılcı'nın banyodan uzun süre çıkmamasından şüphelenen yakınları, kapıyı kırıp içeri girdiklerinde yaşlı adamın cesediyle karşılaştı. Yapılan incelemelerde, Kılcı'nın, şofbenden sızan gaz sonucu zehirlenerek hayatını kaybettiği belirlendi. 
     
     ASKERİ BIÇAKLAYIP, CEP TELEFONUNU ÇALDILAR 
     Konak'ta, yolunu kestikleri genci 6 yerinden bıçaklayan 2 kişi, cep telefonunu da alarak kaçtı. 
     Alsancak Kıbrıs Şehitleri Caddesi'nde meydana gelen olayda, Muzaffer Aslanboğa'nın 22 , yolu kimliği belirlenemeyen 2 kişi tarafından kesildi. Şahıslardan biri Aslanboğa'nın başına silah dayarken, diğeri de genci vücudunu 6 yerinden bıçakladı. Saldırganlar daha sonra gencin cep telefonunu alarak kaçtı. 
     Olayın ardından, Alsancak Devlet Hastanesi'ne kaldırılarak ilk tedavisi yapılan Aslanboğa'nın, Tokat Erbaa Askerlik Şubesi'nde vatani görevini yaptığı belirlendi. 
     Aslanboğa, ilk müdahalenin ardından önce Hatay Semti'ndeki Askeri Hastane'ye daha sonra da Ege Üniversitesi Tıp Fakültesi Hastanesi'ne sevkedilerek tedavi altına alındı. 
     Yetkililer, Aslanboğa'nın hayati tehlikesinin bulunmadığını belirttiler. 
     
     BELEDİYENİN MAZGALLARINI ÇALDILAR 
     Konak, Alsancak Vasıf Çınar Bulvarı'nda meydana gelen olayda ise belediyeye ait mazgalları çalan 2 genç yakalandı. 
     İzmir Büyükşehir Belediyesi'ne ait mazgalların çalındığını gören vatandaşların ihbar üzerine harekete geçen güvenlik güçleri, Ş.A. 16 ile A.D. 16 adındaki çöp toplayan gençleri yakaladı. Gençlerin yanlarındaki çöp arabasında, üzerinde ''İZSU'' yazan 9 adet döküm mazgal ile 3 adet yol kapatmada kullanılan döküm bariyer tokmağı bulundu. 
     Mazgallar ve tokmaklar İZSU görevlilerine teslim edilirken, yaşları küçük olan gençler, doktor raporunun alınmasının ardından Konak İlçe Emniyet Müdürlüğü Çocuk Büro Amirliği'ne teslim edildiler. 
     Olaylarla ilgili olarak başlatılan soruşturmanın sürdürüldüğü kaydedildi. 
     





</TEXT>
</DOC>
