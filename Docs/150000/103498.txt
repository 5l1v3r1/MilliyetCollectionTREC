<DOC>
<DOCNO> 103498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/23/spor/spo20.html </URL>
<DATE> 2002/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Gençler fırsat tepti      GENÇ Milli Bayan Voleybol Takımı’mız Avrupa Şampiyonası Finalleri’nde grubundaki beşinci maçında Hollanda’ya 3-0 yenildi, yarı final şansını kaybetti. Zagreb’te yapılan karşılaşmanın setleri 25-22, 25-21 ve 25-16 sona erdi. Gençlerimiz 5.’lik-8.cilik için klasman maçları oynayacak. 
     
İlhan ve Tunç Göztepe’de      İZMİR ekibi, Beşiktaş’ın genç stoperi İlhan Şahin ve orta saha oyuncusu Tunç Kip’i kiralık olarak renklerine bağladı. İki oyuncuya 75’şer milyar lira verecek olan yönetim, Siyah - Beyazlı kulübe kiralama bedeli ödemeyecek. İki oyuncu, "Buraya yedek kulübesinde oturmaya değil, kalitemizi göstermeye geldik" dediler. 
     
Körfez tel örgüleri söküyor      KOCAELİSPOR Yönetim Kurulu, İsmetpaşa Stadı’ndaki tel örgülerin kaldırılması konusunda karar aldı. Futbol Federasyonu da kabul ederse, tel örgüler hemen kaldırılacak. Bu arada Hakan Şükür’de ısrar eden Teknik Direktör Hikmet Karaman, "Bu tarihi fırsatı kaçırmayalım. Hakan Şükürlü Kocaelispor, ligin de, UEFA’nın da altını üstüne getirir" dedi. 
     
Altay’a 3 Kamerun’lu      ALTAY, Kamerunlu Chameni, Buba ve Effa ile sözleşme imzaladı. İzmir ekibinin başkanı Hayri Yorgancıoğlu, eski adı "Yaonde Stars" olan Kamerun Fenerbahçe Kulübü’nün Türk Asbaşkanı Şükrü Kaya ile bir süre görüştü. Görüşme sonunda Yorgancıoğlu, santrfor Effa, orta alan oyuncusu Chameni ve savunmada görev yapan Buba’yı, bir yıllığına kiraladıklarını açıkladı. 
     
Andre Kona İstanbulspor’da      GEÇEN sezon Diyarbakır’da forma giyen Kona, İstanbulspor’la prensipte anlaşma yaptı. Sarı-Siyahlı kulüp, Teknik Direktör Aykut Kocaman’ın isteğiyle gol bölgelerindeki etkinliğini artırmak için siyahi futbolcuyu transfer etti. Kona’nın, pazartesi günü resmi sözleşmeye imza atacağı bildirildi. 
     
Oflas görevde      SPOR Toto’nun yeni oyunu için yapılan ihaleyi sonuçlandırmadığı gerekçesiyle görevden alınan Erdenay Oflas, yürütmeyi durdurma kararı aldı. Ankara idari mahkemesinden karar çıkartan Oflas’ın, 26 Ağustos Pazartesi günü Spor-Toto Teşkilat Müdürü olarak görevine başlayacağı bildirildi. 
     



 SPOR 

























</TEXT>
</DOC>
