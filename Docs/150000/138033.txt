<DOC>
<DOCNO> 138033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/20/son/sontur09.html </URL>
<DATE> 2003/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da ısı -4 dereceye düşünce belediye alarma geçti 
</HEADLINE>
<TEXT>

     İstanbul Büyükşehir Belediyesi Hızır Acil Yardım ve Cankurtarma Müdürlüğü'nün, kentte ısının -4 dereceye düşmesi üzerine alarma geçtiği bildirildi. 
     Büyükşehir Belediyesi'nden yapılan yazılı açıklamada, İstanbul'da meydana gelebilecek donma olaylarına karşı tüm hazırlıklarını tamamlayan Sağlık Daire Başkanlığı Acil Yardım ve Cankurtarma Müdürlüğü ambulanslarının, sağlık sorunu olanları, mekansızları, sokak çocukları ve kimsesizleri toplayarak koruma altına almaya başladığı belirtildi. 
     Sokakta ve zor durumda olan insanların ağırlaşan kış şartlarından etkilenmesini önlemek amacıyla ilk etapta Alibeyköy Tevfik Aydeniz Spor Tesisleri'nde tüm hazırlıkların tamamlandığı ifade edilen açıklamada, şöyle denildi 
     ''Sağlık Bakanlığı ambulans ve doktorlarının da destek verdiği operasyonda, 60 ambulans, 70 doktor, 50 hemşire ve diğer hizmetler için 200 kişilik ekip, 24 saat aralıksız görev yapacak. Donma riski karşısında toplanan vatandaşlardan, ilk tedavilerini takiben gerek görülenler hastanelere sevk edilecek, hayati tehlike riski görülmeyenler ise hazırlanan spor salonlarında müşahede altında tutulacak.'' Vatandaşlardan gelen ihbarlar doğrultusunda, donma riski olan vatandaşların ambulanslarla toplanarak, temizlik, tedavi, barınma ve beslenmelerinin sağlanacağı anlatılan açıklamada, vatandaşların bu konudaki başvurularını ''Hızır Acil''e ait ''112'' numaralı telefonla yapabilecekleri kaydedildi. 
     





</TEXT>
</DOC>
