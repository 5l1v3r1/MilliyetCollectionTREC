<DOC>
<DOCNO> 127561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/29/yazar/dundar.html </URL>
<DATE> 2002/12/29/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
Elton John konserinde... 
</HEADLINE>
<TEXT>

     Önceki hafta, rüzgarın buzdan bir bıçak gibi insanın yüzünü kestiği o ayaz Londra akşamında yollardaydık. 
     Yanımızda biz yaşta, aynı duygu frekansında kadınlar, adamlar yürüyordu. 
     Bir pop konserine değil de, yıllanmış bir dostun yaş günü partisine gider gibiydik. 
     Sanki notaların diliyle anlaşan bir cemaatin üyesiydik. 
     Ve maziden tanıdık bir şarkının peşindeydik. 
     
     Wembley Arena’nın girişindeki dev afişte genç bir adam, sarı camlı kocaman gözlüklerinin ardından bakıyordu. 
     İçerideki barda biradan ziyade şarap içiliyor ve ihtimal, yarından çok dün konuşuluyordu. 
     Bir efsaneydi dinleyeceğimiz. 
     Beatles’ın dağıldığı günlerde John Lennon, son zamanlarda en sevdiği şarkının "Your song" olduğunu söylemiş, şarkının solistini gördüğünde de önünde diz çöküp "Bu o... Bu o..." diye haykırmıştı. 
     Elton John, yüzü kızararak uzatmıştı elini 
     "Kalk yerden John Lennon’sın sen". 
     
     Elton, sahneye 15 dakikalık gecikmeyle ve rüzgar efektiyle çıktı. 
     Üzerine kırmızı takım elbise, içine siyah tişört giymişti. Eski frapan günlerden sadece o cüretkar kırmızı kalmıştı. 
     Yeni albümünden iki parçayla açtı konseri, sonra "Tanıdık bir şeyler çalalım" deyip "Daniel"e girdi. 
     Ardı sıra "Sacrifice" ve "Sorry" geldi 
     "Her şey bitince bana söyleyecek ne kalıyor 
     üzgünüm’, sözcüklerin en zoruna benziyor". 
     Ne çakmaklar sallandı ortada, ne fosforlu halkalar... 
     Salondakileri, hüzünle karışık bir sükut sardı. 
     Söylenen, "her şey bitmeden önce" onların şarkısıydı. 
     
     Nihayet "Rocket man" çalınca salon şöyle bir kımıldadı. 
     Önümde oturan aristokrat kılıklı beyefendi, yanımda dansa başlayan 60’lık "altın kızlar"ı azarladı. Süslü kızlar aldırmadı. 
     Peşinden "Crocodile rock" gelince beyefendi de dikildi ayağa... 
     Ama salonu zıplatan şarkı, - seyircinin de ruh hali gereği - "I’m still standing" oldu, - yani bir nevi - "Yıkılmadım ayaktayım". 
     Gerçekten de ayaklandılar. 
     Ta ki, Elton, veda ederken, John Lennon’a diz çöktüren "Your song"u çalıncaya kadar... 
     Züğürt bir gencin sevgilisine hediye olarak yazdığı bu şarkıda Elton sustu ve salon, sevdiğiyle Bernie Taupin’in dizeleriyle konuştu 
     "Söyleyebilirsin herkese Bu benim şarkım’ diye... 
     Pek basit görünebilir, ama yazıldı işte... 
     Her neyse, aslında demek istediğim 
     Gördüğüm en tatlı gözler senin". 
     
     Sanki notaların diliyle anlaşan bir cemaatin üyesiydik o gece... 
     Bir pop konserine değil, yıllanmış bir dostun yaş günü partisine gitmiş gibiydik. 
     Hepimiz maziden tanıdık bir şarkının ve o şarkıda anlatılan aşkın peşindeydik. 
     
     







Kışın yediğimiz hurmalar... 


Turne Anıları 


Türk ordusu paralı asker değil’ 


Sloganda ya da yalanda yaşamak 


Gribe karşı votka 


Elton John konserinde... 


Müthiş bir yaşam mücadelesi ve... 


Katil evlilik mi 


"Kara cüppeliler" lafına doğru... 


Tarihte Musul, Kerkük 


Gazetemizdeki yılbaşı ağacı çok çok özel 


Ayşegül nasılsın İyi misin 


Koş vatandaş koş 2 


Büyümenin finansmanı 2002’de de çözülemedi 


Çam ağacı yerine "nahıl" 


Moskova’da sürpriz konuk bir prenses 


</TEXT>
</DOC>
