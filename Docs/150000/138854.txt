<DOC>
<DOCNO> 138854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/25/spor/spo01.html </URL>
<DATE> 2003/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
CORDOBA RESTİ 
</HEADLINE>
<TEXT>

Boca Juniors, Kolombiyalı kaleciyi gelecek yıl kiralamayacağını belirtti, "Beşiktaş istiyorsa 2.5 milyon dolara bonservisini alsın" mesajını gönderdi 
     MEHMET ÇİFTÇİ 

     Dönüş sinyali 
     BEŞİKTAŞ’IN Kolombiyalı kalecisi Oscar Cordoba’nın Arjantin Kulübü Boca Juniors’a dönüşü ağırlık kazandı. Boca Juniorslu yöneticiler, yaptıkları açıklamada, Siyah - Beyazlı kulübün kendilerine Cordoba’yı gelecek sezon da kiralamak için bir teklif sunduklarını ancak buna kesinlikle yanaşmayacaklarını ifade ettiler. 
     
     Arayış başladı 
     ARJANTİN Kulübü’nün, Beşiktaş’a "Cordoba’yı bonservisi ile satmayı düşünüyoruz. 2.5 milyon doları getirin bu oyuncuyu alın. Bunun dışında hiçbir önerinizi kabul etmeyeceğiz. Zaten kendisine ihtiyacımız var" dediler. Bu gelişme üzerine Beşiktaş’ın da bazı kulüplerle temasa geçerek kaleci arayışına başladığı öğrenildi. 
     
Seba’ya sığındılar Beşiktaş dün yine antrenman yapacak saha bulamadı, Slavia maçına salonda hazırlandı 
     ORHAN YILDIRIM 

     KARTAL’IN saha çilesi dün de devam etti. Ümraniye Tesisleri’nin temizlenememesi üzerine futbolculara uzun süre idman saati bile söylenemedi. Teknik Direktör Lucescu’nun tüm uğraşlarına rağmen antrenman yapacak saha bulunamaması üzerine yeniden Süleyman Seba Spor Salonu’nda karar kılındı. 
     FUTBOLCULARA saat 12.20’de tek tek telefon açıldı ve 15.00’de Fulya’da olmaları söylendi. Siyah - Beyazlılar hayati önem taşıyan Slavia maçına yine basketbol oynayarak hazırlanırken, antrenman neşeli bir havada geçti. Lucescu ise saha sorununun bir an önce halledilmesini istedi. 
     
İnönü alarmı      UEFA Kupası 4. tur rövanş maçında perşembe gecesi Slavia Prag’ı ağırlayacak olan Beşiktaş’ı şimdi de zemin korkusu sardı. İstanbul’da günlerdir yağan yoğun kar yağışı nedeniyle İnönü Stadı’nda 35 santimi bulan karın temizlenmesi için Siyah - Beyazlılar seferberlik başlattı. 
     YETKİLİLER şimdiden kolları sıvarken, maç gününe kadar stadın sürekli kontrol altında tutulacağı, geniş bir ekiple zeminin hazır hale getirileceği belirtildi. Bu arada kar yağışının hafta sonuna kadar devam edecek olması Teknik Direktör Lucescu’yu kara kara düşündürüyor. 
     
Pascal’ın savunması Fransız yıldız, şans bulamamaktan yakındı 
     SLAVİA Prag maçı öncesi menajer Sinan Engin’den sert bir uyarı alan Pascal Nouma, önceki gün Teknik Direktör Lucescu ile görüştü ve en kısa sürede toparlanacağını söyledi. Fransız yıldızın, "Sakatlığım yüzünden son haftalarda takımdan geri kaldığım doğru. Ancak sahada da yeterince şans bulamadım. Prag karşısında en azından 45 dakika oynamak istiyorum. Oyuna son dakikalarda girince çok şey yapmak istediğim için stres yaşıyorum" dediği öğrenildi. 
     
Şölene engel çıktı      PAZAR günü oynayacağı Göztepe maçında aynı zamanda 100. kuruluş yıldönümünü de kutlayacak olan Beşiktaş’ın kutlama planlarında sorun çıktı. Kulübün, Gordon Milne, Toshack ve Daum gibi eski hocaları İstanbul’a getirip maç öncesi sahaya çıkarma önerisine şimdiye kadar sadece Milne’den olumlu yanıt geldi. 
     KARTAL’IN eski oyuncusu Alman Kuntz ise yönetime hiçbir cevap göndermedi. Göztepe maçından önce eski teknik direktörlerin önderliğinde yine eski oyunculardan kurulu ekipler 4 ayrı takım halinde maç yapacak. Siyah - Beyazlılar kutlamalar öncesi, Ankara’da Cumhurbaşkanlığı ve Anıtkabir’e de ziyaretlerde bulunacak. 
     



 SPOR 
























</TEXT>
</DOC>
