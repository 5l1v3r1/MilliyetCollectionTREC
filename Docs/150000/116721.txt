<DOC>
<DOCNO> 116721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/03/son/sondun19.html </URL>
<DATE> 2002/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman televizyonları Türkiye'deki seçimlere geniş yer verdi 
</HEADLINE>
<TEXT>

     Türkiye'de yapılan milletvekili seçimleri, Alman televizyonlarında geniş şekilde yer aldı. 
     Televizyon kanalları, başta Cumhurbaşkanı Ahmet Necdet Sezer olmak üzere Genelkurmay Başkanı Orgeneral Hilmi Özkök ve siyasi parti liderlerinin oy kullanırken görüntülerine yer verdi. 
     Alman 1. televizyon kanalı ARD, Başbakan Bülent Ecevit'in genel başkanlığını yaptığı DSP'nin yüzde 10'luk barajı aşamayacağını, AK Parti Genel Başkanı Recep Tayyip Erdoğan'ın da çoğunluğu alsa bile daha önceden yargılandığı için Başbakan olamayacağını hatırlattı. 
     Televizyonun İstanbul muhabiri de, AK Parti ile CHP'nin seçimlerde önde gittiğini belirterek, ''Bu partiler ilginç bir ikili oluşturacak. Türkiye'nin en eski partisi ve laik olan CHP, dincilere uygun bir karşıt kutup oluşturacak'' dedi. 
     Muhabir ayrıca, Türkiye'de oy kullanmanın zorunlu olmasına rağmen, birçok kişinin oy kullanmadığının tahmin edildiğini kaydederek, ''Birçok kişi eski hükümet partilerine oy vermek istemiyor, yeni partileri de tanımıyor. Ülkedeki ekonomik kriz birçok kişiyi işsiz bıraktı. Başbakan Ecevit, rüşvet olaylarına karşı mücadele edeceğini söyledi, ancak başarılı olamadı.'' şeklinde yorum yaptı. 
     





</TEXT>
</DOC>
