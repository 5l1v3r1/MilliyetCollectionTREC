<DOC>
<DOCNO> 136692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/14/yasam/yas06.html </URL>
<DATE> 2003/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayram dönüşü ölüme yakalandılar 
</HEADLINE>
<TEXT>

Kaygan yolda kontrolden çıkan otomobil, bayram ziyaretinden dönen dört kişilik Güngör ailesine mezar oldu. Aynı yerde dün de iki kaza yaşandı 
     HALUK ATALAY İstanbul 

     Kartal’da, yağış nedeniyle kayganlaşan otoyolda kontrolden çıkarak şarampole yuvarlanan otomobildeki Gazanfer ve Ayfer Güngör ile biri yedi yaşında, diğeri 1.5 aylık olan iki kızları hayatını kaybetti. 
     Güngör Plastik adlı şirkette imalat müdürü olarak çalışan Gazanfer Güngör 35 ve ailesi, Kurban Bayramı’nın iki gününü Gebze’deki yakınlarının yanında geçirdi. Ataşehir’deki evlerine dönmek üzere yola çıkan Güngör’ün kullandığı 34 TE 8670 plakalı Opel Vectra otomobil, önceki akşam saat 21.30 sıralarında TEM Otoyolu Samandıra mevkiine geldi. Yağış ve yolun kaygan olması nedeniyle kontrolden çıkan araç, bariyerleri aştıktan sonra yaklaşık beş metreden şarampole yuvarlandı. Güngör ile eşi Ayfer Güngör 30 , kızları Elifnur 7 ve 1.5 aylık bebekleri Zeynep ağır yaralandı. 
     
     Hastaneye yetiştiler ama... 
     Araçta sıkışan yaralıların yardımına jandarma ve vatandaşlar koştu. Güngör ile küçük kızı Zeynep, Dr. Lütfi Kırdar Kartal Eğitim ve Araştırma, Ayfer Güngör Sultanbeyli Devlet, Elifnur Güngör de Özel Ersoy hastanelerine kaldırıldı. Ancak genç çift ile çocukları, tüm çabalara rağmen kurtarılamadı. 
     
     Sıkıştırılmış olabilir 
     Yetkililer, kazanın meydana geldiği yerde Renault Broadway marka otomobile ait tampon bulunduğunu belirterek "Plakası ve sürücüsü tespit edilemeyen araç, Güngör’ün otomobilini sıkıştırmış olabilir. Bu ihtimali araştırıyoruz" dediler. 
     Dört kişinin can verdiği olay yerinde dün öğleden sonra iki kaza daha yaşandı. Tehlike oluşturan yola plastik bariyer yerleştiren Karayolları Birinci Bölge Müdürlüğü’nde görevli Akın Badem, 34 BED 20 plakalı BMW marka otomobilin çarpması sonucu öldü. 
     
     Aynı şarampole yuvarlandılar 
     Bu kazadan 10 dakika sonra, İstanbul yönüne seyreden Tahsin İşeli’nin 47 kullandığı 34 UAF 38 plakalı Toyota marka otomobil, Güngör ailesinin şarampole yuvarlandığı yerden boşluğa uçtu. Kazada sürücü İşeli, eşi Fatma İşeli ve kızı Nurdan İşeli 14 yaralandı. Kartal Dr. Lütfi Kırdar Eğitim ve Araştırma Hastanesi’nde tedavilerine başlanan yaralıların hayati tehlikesinin bulunmadığı öğrenildi. 
     Bariyerlerin yüksek olmadığı otoyolda sık sık kaza meydana geldiğini söyleyen vatandaşlar, "Yetkililer, uyarılara rağmen önlem almadı" dedi. 
     
     



 YAŞAM 

















</TEXT>
</DOC>
