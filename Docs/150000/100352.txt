<DOC>
<DOCNO> 100352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/06/son/sonspo11.html </URL>
<DATE> 2002/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
"Ahmet Dursun 1 hafta sonra çalışmalara başlayabilecek" 
</HEADLINE>
<TEXT>

     Beşiktaş, Bursaspor ile yapacağı 2002-2003 futbol sezonunun ilk hafta maçı hazırlıklarını, bu sabahki idmanla sürdürdü. 
     Teknik direktör Mircea Lucescu yönetiminde, BJK Nevzat Demir Tesisleri'nde gerçekleştirilen ve yaklaşık 2 saat süren idmanda siyah-beyazlı futbolcular, kondisyon ve pas çalışmasının ardından yarım alanda 5'erli gruplar halinde prese dayalı çift kale maç yaptı. 
     Antrenmana, Ahmet Dursun dışında tüm oyuncuların katılması teknik direktör Lucescu'yu oldukça memnun etti. 
     
     SUYA HÜCUM 
     Havanın sıcak olması nedeniyle oyuncular çalışmada oldukça zorlandı. 
     Siyah-beyazlı oyuncular, Lucescu'nun verdiği her molada adeta suya hücum etti ve serinlemeye çalıştı. 
     Beşiktaş, Bursaspor maçı hazırlıklarını bu akşam yapacağı günün ikinci çalışmasıyla sürdürecek. 
     
     LUCESCU'DAN SERT UYARILAR 
     Siyah-beyazlıların Rumen teknik adamı Lucescu, 2 saatlik idman boyunca futbolcuları istediğini yapamayınca, kendilerini sert bir dille uyardı. 
     Özellikle pas çalışması sırasında futbolcuların isteksiz çalışmalarına sinirlenen Rumen teknik adam, ''Böyle idman yapacaksak bırakalım, çalışmayalım'' diye sert uyarıda bulundu. 
     İdman maçı sırasında da oyuncularını sık sık pres yapmaları için uyaran Lucescu, adeta bugünkü çalışmanın yıldızıydı. 
     
     İDMANDA 5 DİL KONUŞTU 
     Lucescu, idman boyunca futbolcularına uyarılarını 5 ayrı dilde yapmak zorunda kaldı. 
     Zaman zaman İngilizce, zaman zaman da Türkçe olarak futbolcularını uyaran Lucescu, ayrıca Fransızca, İtalyanca ve Rumence de uyarılarda bulundu. 
     
     AMARAL GÖZ DOLDURDU 
     Siyah-beyazlıların yeni transferi Amaral, 2 hazırlık kampına da katılmamasına karşın, idmandaki çalışma temposu ve hırsıyla göz doldurdu. 
     Brezilyalı futbolcu, özellikle çift kale maçta gösterdiği performansla kondisyon eksikliğinin olmadığını kanıtladı. 
     Bu arada siyah-beyazlılar, Amaral ile sözleşme imzalamak için İtalya Futbol Federasyonu'ndan yazı bekliyor. Bu yazının 1-2 gün içinde geleceği ve Brezilyalı futbolcuyla resmi sözleşme imzalanıp, Bursaspor maçına yetiştirileceği öğrenildi. 
     
     AHMET DURSUN İSTANBUL'DA 
     Kaval kemiğindeki stres kırığı nedeniyle 2 haftadır Almanya'da tedavisini sürdüren Ahmet Dursun, bugün İstanbul'a geldi. 
     Ardadaşları idman yaparken BJK Nevzat Demir Tesisleri'ne gelen Ahmet Dursun, bir süre çalışmayı izledi. 
     Kulüp doktru Ayhan Optur, Ahmet'in yarın koşulara başlayacağını belirterek, ''Almanya'da Ahmet'e 1 ay zonra sahalara dönebileceğini söylemişler. Ancak biz bu konuda temkinliyiz. Oradaki raporlar elimize geldikten sonra kesin kararı vereceğiz'' dedi. 
     Dr.Optur, Ahmet'in büyük olasılıkla 1 hafta sonra da takımla birlikte çalışabileceğini belirterek, ''Ancak geçen yıl da aynı sakatlığı geçirmişti. Sahalara erken dönmesi nedeniyle de bu sakatlığı uzun sürmüştü. Bu kez daha dikkatli olacağız'' diye konuştu. 
     
     3 FUTBOLCU GÖNDERİLİYOR 
     Teknik direktör Lucescu, lig öncesi 30 kişilik kadroda indirime gitmeye başladı. 
     Menajer Sinan Engin, ilk aşamada genç futbolcular Erman, Engin ve Tunç'un kadrodan çıkarılarak başka takımlara kiralık olarak verileceğini söyledi. 
     Erman için Sarıyer Kulübü'nün devrede olduğunu belirten Sinan Engin, Tunç ve Engin'i de uygun olan kulüplere kiralayacaklarını bildirdi. 
     İsviçre kamplarında göz dolduran genç golcü Ali Cansun'u da deneyim kazanması için Birinci Süper Lig'de bir takıma kiralık vermeyi düşündüklerini vurgulayan Sinan Engin, ''Önce Rapid Bükreş'e vermeyi istemiştik. Ancak sürekli kontrol edebileceğimiz ve gözümümüzün önünde olan bir takımın daha iyi olacağını düşündük. Bu takımlar da Ankaragücü veya Elazığspor olabilir'' diye konuştu. 
     
     NOUMA VE İLHAN MANSIZ'A ÖZEL ÇALIŞMA 
     Yaklaşık 2 saat süren idmanın ardından Lucescu, golcü futbolcular İlhan Mansız ile Pascal Nouma'ya özel olarak gol çalışması yaptırdı. 
     2 futbolcu da kanatlardan yapılan ortalarda Göksel'in koruduğu kaleyi adeta şut bombardımanına tuttu. 
     Nouma ve İlhan'ın isabetli vuruşlar yapması, Lucescu'yu bir hayli sevindirdi. 
     
     LUCESCU İDDİAYA GİRDİ 
     İdman bitiminde teknik direktör Lucescu, Ahmet Yıldırım ile iddiaya girdi. 
     Ahmet'in, aut çizgisinin gerisinden topu kaleye sokamayacağını savunan Lucescu, ''Atarsan 100 dolar veririm'' dedi. Ahmet Yıldırım, yaptığı 4 denemede de gol atmayı başaramayınca, Rumen teknik adamın parası cebinde kaldı. 
     
     BURSA YOLCULUĞU CUMA GÜNÜ 
     Beşiktaş, 10 Ağustos Cumartesi günü yapacağı Bursaspor maçı için 9 Ağustos Cuma günü Bursa'ya gidecek. 
     Siyah-beyazlılar öğleden sonra saat 15.30'da karayoluyla Bursa'ya hareket edecek. 
     





</TEXT>
</DOC>
