<DOC>
<DOCNO> 137603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/19/ekonomi/ekoz1.html </URL>
<DATE> 2003/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... kısa... 
</HEADLINE>
<TEXT>

     Faiz olmasaydı kişi başı gelir 4 bin dolardı 
     Türkiye’de, 1993 - 2002 döneminde, 2003 tahmini fiyatlarıyla özel sektör dahil 422.4 milyar dolarlık toplam yatırım yapılırken, 211.4 milyar dolarlık iç ve dış borç faiz ödemesinde bulunuldu. 
     Faize ayrılan 211.4 milyar dolar yatırıma yöneltilebilseydi milli gelir 75.5 milyar dolar artacaktı. Yani 2003’te 202.5 milyar dolar olarak öngörülen milli hasıla miktarı, 278 milyar dolar olacaktı. Kişi başına milli gelir de 2003 yılında 2 bin 857 dolar yerine 3 bin 922 doları bulacaktı. 
     
     Telekom’da indirimli tarife sona eriyor 
     Türk Telekom’un telefon görüşmelerinde indirim sağlayan "Fiyatlar yarı yarıya sohbetler doya doya" kampanyası 20 Şubat’ta bitiyor. 
     Telefon görüşmelerinde promosyon öncesi tarife geçerli olacak. Buna göre, aboneler, hafta içi şehir içi görüşmenin dakikasına 63 bin lira, şehirlerarası görüşme ücretinin dakikasına ise hafta içi 08.00’den 20.00’a kadar 252 bin lira ödeyecek. Bu arada, Türk Telekom’un abonelere sunduğu indirimli saat uygulaması devam ediyor. 
     
     Çukurova ve Kepez’e ihtarname 
     Enerji ve Tabii Kaynaklar Bakanlığı, elektrik piyasasında birden fazla faaliyeti sürdürmekte olan tüzel kişilerin mevcut sözleşmelerinde yapılacak tadillere ve iletim faaliyetleri ile vazgeçilen faaliyetlerin devrine ilişkin yönetmelik hükümlerine uymadıkları gerekçesiyle Çukurova ve Kepez Elektrik şirketlerine ihtarname gönderdi. İMKB de açıklama istediği her iki şirketin işlem sırasını, geçici olarak işleme kapattı. 
     



 EKONOMİ 





















</TEXT>
</DOC>
