<DOC>
<DOCNO> 127277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/27/son/sonspo12.html </URL>
<DATE> 2002/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Tuna Trabzonspor'da şampiyonluktan uzak bir yönetim düşünülemez 
</HEADLINE>
<TEXT>

     Trabzonspor Kulübü Asbaşkanı Erol Tuna, bordo-mavili kulüpte şampiyonluktan uzak bir yönetim kurulunun olduğunun düşünülemeyeceğini söyledi. 
     Erol Tuna, yaptığı açıklamada, Trabzonspor'un şampiyonluğu birden yakalamasının mümkün olamayacağını, bu noktada doğru adımlar atması gerektiğini ifade ederek, ''Kısa bir süre içinde şampiyon olacağımızı söylersek, bu sağlıksız olur. Şampiyonluğun da bir sürekliliği olması gerekir. Art arda şampiyonluklar kazanmak istiyoruz. Bunun için sağlıklı yapıya kavuşarak gelen şampiyonluğa evet diyorum'' dedi. 
     Trabzonspor'un ülke futbolunda mevcut konumunun belli olduğunu da kaydeden Tuna, ''Ancak şampiyonluğa oynayan diğer takımlarla aramızda ekonomik açıdan dengesizlikler var. Bu konuda çalışmalarımız var. Bunu ortadan kaldırmamız gerekiyor. Taraftarlarımızın takıma ve yönetim kuruluna sahip çıkması lazım'' diye konuştu. 
     
     AURELIO'NUN SÖZLEŞMESİ 
     Tuna, Trabzonspor ile sezon sonunda sözleşmesi sona erecek Aurelio ile sezon sonunda resmi sözleşme yapacaklarını söyledi. 
     Tuna, geçen dönemdeki yönetim kurulunun Brezilyalı oyuncuyla prensipte bir anlaşmasının bulunduğunu belirterek, ''Bu futbolcumuzun görüşlerinde herhangi bir değişme yok. Kendisi de Trabzonspor ile sözleşme imzalamaktan yana. Sezon sonunda prensip anlaşmasını resmiyete dökeceğiz'' diye konuştu. 
     





</TEXT>
</DOC>
