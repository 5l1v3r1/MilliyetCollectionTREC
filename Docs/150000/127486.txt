<DOC>
<DOCNO> 127486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/28/son/sontur25.html </URL>
<DATE> 2002/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Sendika yöneticileri tekme tokat birbirine girdi 
</HEADLINE>
<TEXT>

     Adana'da, KESK ve Memur-Sen'e bağlı 2 sendikanın yöneticileri, üyelik formlarının çalındığı iddiasıyla PTT binasında tekme-tokat kavga etti. Olayı, güvenlik güçleri güçlükle yatıştırdı. 
     KESK'e bağlı Türk Haber-Sen Adana Şube Başkanı Hakan Bahadıroğlu ve arkadaşları, Cemalpaşa PTT binasına giderek, üyelik formlarının burada görevli Memur-Sen'e bağlı Birlik-Sen yöneticileri tarafından çalındığını iddia ettiler ve iade edilmesini istediler. 
     Bunun üzerine, PTT'de görevli Birlik-Sen üyesi bazı çalışanlar ile Bahadıroğlu ve arkadaşları arasında tartışma yaşandı. Her iki sendikanın yöneticileri arasındaki tartışma kavgaya dönüşünce, taraflar birbirlerine tekme-tokat vurmaya başladılar. 
     Olay yerine gelen güvenlik güçleri, kavga güçlükle yatıştırdı. PTT Başmüdürü Derviş Hızar da, PTT binasına gelerek tarafları dinledi. 
     Bahadıroğlu, olaydan sonra yaptığı açıklamada, üyelerine PTT'de görevli bazı şef ve amirler tarafından sendika değiştirmesi konusunda baskılar yapıldığını, ayrıca üyelerinin kayıt formlarının çalındığını öne sürdü. 
     Hakan Bahadıroğlu, şu iddialarda bulundu 
     ''Üyelerimizin şikayeti üzerine Cemalpaşa Postanesi'ne gittik. Bize üye çalışanlardan 8'inin formunu dağıtıcı Necmettin Katran'ın üzerinde bulduk. Necmettin Katran'ı, üye bilgilerini Memur-Sen'e ait Birlik Haber-Sen'in formuna geçerken yakaladık. 
     Ayrıca, kendisini sıkıştırınca, talimatı amir ve şeflerinden aldığını söyledi. Durum çok çirkin ve vahim buluyoruz. Polisler gözetiminde tutanak yaptık. Cumhuriyet Savcılığı'na da suç duyurusunda bulunacağız. Burada bulunan 750 üyemize, diğer sendikaya geçmeleri konusunda baskı yapılıyor.'' Birlik-Sen yöneticileri ise bu iddialara karşı çıktılar. 
     





</TEXT>
</DOC>
