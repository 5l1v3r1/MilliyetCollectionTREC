<DOC>
<DOCNO> 109158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/23/son/sonspo15.html </URL>
<DATE> 2002/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kocaelispor yönetimi, Hikmet Karaman ile ilgili karar verecek... 
</HEADLINE>
<TEXT>

     Birinci Süper Futbol Ligi'nin ilk 6 haftasında puan alamayan Kocaelispor'un teknik direktörü Hikmet Karaman'ın göreve devam edip etmeyeceği, bu akşamki yönetim kurulu toplantısında belli olacak. 
     Hafta içinde UEFA Kupası'nda Macaristan'ın Ferençvaroş takımına 4-0, dün akşam da sahasında İstanbulspor'a 1-0 yenilen yeşil-siyahlı ekipte, başarısızlığın sorumluluğu teknik direktör Hikmet Karaman'a yüklendi. 
     Kulüp Başkanı Sefa Sirmen, İstanbulspor maçı sonrasında taraftarların tepki gösterdiği, İzmit'te yayımlanan yerel gazetelerin de istifaya çağırdığı Hikmet Karaman ve futbolcularla 2 saat süren bir görüşme yaptı. 
     Sirmen, görüşme sonrasında herhangi bir açıklama yapmadan tesislerden ayrıldı. Futbolcularla bir süre daha görüşen Karaman ise kendisini bekleyen gazetecilere, bir kulüp görevlisiyle, ''Şu anda çok yorgunum, durum da gergin, akşam yönetim kurulu toplantısından sonra her şey netleşecek, şimdilik açıklama yapamayacağım'' diye haber gönderdi. 
     Bu arada, Sirmen'in Karaman ile yaptığı görüşmeye katılan Futbol Şube Sorumlusu Can Ulusoy, ''Şu anda bir açıklama yapamam, yönetim kurulu akşam toplanacak, toplantı sonrasında açıklama yapılacaktır'' dedi. 
     Öte yandan, İstanbulpor maçında oynamayan yedek futbolcular, bu sabah yardımcı antrenör Yaşar Kıyar nezaretinde antrenman yaptılar. Kocaelispor, Diyarbakırspor maçının hazırlıklarına yarın başlayacak. 
     





</TEXT>
</DOC>
