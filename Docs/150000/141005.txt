<DOC>
<DOCNO> 141005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/06/son/soneko19.html </URL>
<DATE> 2003/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD, Türkiye-ABD İlişkileri Raporu'nu açıkladı... 
</HEADLINE>
<TEXT>

     Türk Sanayicileri ve İşadamları Derneği TÜSİAD tarafından hazırlanan raporda, Truman doktrininden bu yana yaklaşık 50 sene geçmiş olmasına rağmen askeri ve güvenlik ilişkilerinin hala Türk-Amerikan ilişkilerini belirleyici konumda olduğu vurgulanarak, ilişkilerin sağlam ve kalıcı temeller üzerinde oturtulması için ekonomik alanda da artık ciddi adımlar atılması istendi. 
     Türk Dış Ticaret Vakfı Başkan Yardımcısı Bülent Şahinalp tarafından hazırlanan TÜSİAD'ın ''Türk-Amerikan Ekonomik ve Ticari İlişkilerinin Analizi ve Geleceğe Yönelik Öneriler'' başlıklı raporu, basın toplantısıyla açıklandı. 
     Rapor, Türkiye ve ABD arasında ekonomik ve ticari konularda varolan sorunların tespit edilmesi, bunların çözümü için alternatif öneriler getirilmesi ve 2 ülke arasındaki ekonomik ortaklığın geliştirilmesi için yeni stratejiler sunulmasını amaçlıyor. 
     Raporda, Türkiye açısından ekonomik işbirliğinin ABD ile ilişkilerde üzerinde önemle durulması gereken bir boyut olduğu vurgulandı. 
     ABD'nin büyük bir pazar ve sermaye kaynağı olarak Türkiye için kaçırılmaması gereken olanak ve fırsatlar sunduğu kaydedilen rapora göre, ABD, dünyanın en büyük pazarı ve ithalatçısı olma özelliğinin yanı sıra dünyanın en büyük doğrudan yabancı sermaye kaynağı ve alıcısı konumu ile gelişmiş ülkeler yanında tüm gelişme yolundaki ülkelerin de yöneldiği bir hedef ülke konumunda bulunuyor. 
     Ancak bugüne kadar Türkiye, ne bu büyük pazara gerçekleştirdiği ihracatla ne de dünyadaki ABD çıkışlı doğrudan yabancı sermaye hareketleri içindeki payıyla arzu edilen noktaya ulaşamadı. Raporda, bu noktadan hareketle 2 ülke arasındaki ekonomik ilişkilerin, potansiyel işbirliği alanlarının, atılması gereken adımların, her 2 ülkenin ikili ve çok taraflı ilişkileri de gözönünde bulundurularak incelenmesi ve somut hedeflerin ortaya konulması öngörülüyor. 
     
     ASKERİ İLİŞKİLER HALA BELİRLEYİCİ 

     Raporda, ''Her ne kadar her 2 ülke birbirlerini stratejik ortak olarak tanımlamış olsalar bile, Truman doktrininden bu yana yaklaşık 50 sene geçmiş olmasına rağmen iki NATO ortağı arasındaki askeri ve güvenlik ilişkileri, hala Türk-Amerikan ilişkilerini belirleyici konumdadır'' denildi. 
     11 Eylül'de yaşanan trajik olaylar ve sonrasında ABD'nin Türkiye'ye yönelik ilgisinin, her iki taraf için çok büyük bir fırsat yarattığı vurgulanan raporda, bu olaylar sonrasında Müslüman aleminde ABD'ye karşı oluşan ön yargının kırılması için ABD'nin Türkiye'ye farklı bir gözle baktığı belirtildi. 
     Rapora göre, Türkiye bulunduğu önemli coğrafya içinde en gelişmiş ve demokratik ülke olarak tüm Müslüman alemi için örnek alınabilecek bir model konumunda bulunuyor. Bu modelin başarılı olabilmesi için Türkiye'nin çabalarına ekonomik anlamda destek olunması gerekiyor. 
     
     ARTIK SOMUT ADIMLAR ATILMALI 

     TÜSİAD raporunda, Türk-Amerikan ilişkilerinin, geçmişte olduğu gibi önümüzdeki dönemde de savunma-güvenlik boyutu ve savunma sanayi ağırlıklı ticari ilişkiler ile sınırlı kalması halinde bu ilişkinin çok sağlıklı bir şekilde gelişemeyeceğinin açık olduğu belirtilerek, şöyle denildi 
     ''Toplumun her kesiminin üzerinde uzlaştığı AB'ye tam üyelik hedefinden uzaklaşmadan, 2 ülke arasındaki ilişkilerin sağlam ve kalıcı temeller üzerinde oturtulması için ekonomik alanda artık ciddi adımlar atılması gerekmektedir. Bu aşamada, Türk-Amerikan ekonomik ve ticari ilişkilerinin geleceği açısından ABD yönetimi tarafından atılması gereken adımlar büyük önem ve öncelik taşımaktadır. Dünyanın en büyük ekonomisi ve pazarı olan ABD, Türkiye ile ekonomik ve ticari ilişkilerini geliştirmek için artık somut ve hızlı adımlar atmak zorundadır. Bu konudaki adımların pek çoğu, Amerikan Kongresi'nin onayını bile gerektirmeyen idari kararlardan ibarettir. Diğer taraftan, yok denecek seviyede olan ülkemize yönelik ABD yatırımlarının da önümüzdeki dönemde artırılması için ABD yönetiminin ciddi desteğine ve teşviğine ihtiyaç duyulmaktadır. 
     Türkiye ise ekonomik olarak istek ve önceliklerini gayet açık bir şekilde belirleyip, bunun gereği olan altyapıyı ciddi bir şekilde hazırlamalı, gerekli politikaları benimsemeli ve kararlı bir şekilde Amerikalı muhatapları ile bir an önce masaya oturmalıdır. Aynı zamanda özel sektör ile sıkı bir işbirliği içerisinde ABD pazarına daha fazla ihracat ve bu ülkeden daha fazla yatırım çekmek için ülke çapında yapılması gerekenler konusunda samimi ve hızlı adımlar bir an önce atılmalıdır.'' AB'ye tam üyelik yolunda atılacak her adımın, IMF destekli program çerçevesinde alınacak her türlü tedbir ve uygulamanın, ABD ile olan siyasi, bundan da daha önemlisi ekonomik ve ticari ilişkilerin gelişmesine ve hızlanmasına katkıda bulanacağı dile getirilen raporda, ABD'nin her alandaki rakipsiz gücü ve ağırlığı dikkate alındığında, bu ülkenin global stratejilerinde Türkiye'nin önemli bir yer tutmasının bir şans olarak değerlendirilmesi gerektiği kaydedildi. 
     Raporda, ''Önemli ve gerekli olan husus, bu ilişkiyi Türkiye lehine daha çok geliştirecek strateji ve politikaların bilinçli bir şekilde benimsenmesi ve uygulanmasıdır. Zira, ilişkilerin bugüne kadar arzu edilen seviyeye çıkamamasında, ABD tarafı kadar Türk tarafının da payı olduğu tartışılmaz bir gerçektir'' denildi. 
     Rapora göre, Türkiye, ikili ilişkilerde geçmişte kendi payına düşen çalışmaları yapamadı, rol ve önemini yeteri kadar ortaya koyamadı ve ilişkinin kendi lehine sonuçlar verecek şekilde gelişmesi için gereğince talepkar olamadı. 
     AB'ye tam üyeliğin gerçekleşmesinin, Türkiye'nin ekonomik ve ticari politikalarını tamamen Brüksel eksenine çekeceği ve AB-ABD ilişkilerindeki gelişmelere bağımlı hale getireceği vurgulanan raporda, şöyle denildi 
     ''Buna karşılık, tam üyeliğe giden dönemde ya da ilişkilerde arzu edilmeyen bir noktaya gelinmesi halinde ABD ile ikili bazda sürdürülecek ilişkiler ülkemiz ekonomisi açısından belirleyici bir nitelik taşıyacaktır.'' 
     
     CEM DUNA EKONOMİK İŞBİRLİĞİ ÖNEMLİ 

     Raporunun tanıtım toplantısında bir konuşma yapan TÜSİAD Yönetim Kurulu Üyesi ve Dış İlişkiler Komisyonu Başkanı Cem Duna, Türkiye açısından ABD ile ilişkilerde ivedilikle üzerinde durulması gereken konunun, ekonomik işbirliği olduğunu söyledi. 
     Duna, Türkiye'nin ihracat ve ABD çıkışlı doğrudan yabancı sermayeden aldığı pay konusunda arzulanan noktaya ulaşamadığını vurgulayarak, ''ABD ile mevcut dış ticaret rejimi kimseyi tatmin etmemektedir. Mevcut Genelleştirilmiş Tercihler Sistemi, gelişmekte olan ülkelerin şartlarına göre şekillendirilmiş bir sistemdir ve genişletilmesi gerekmektedir'' diye konuştu. 
     Çeşitli kesimler tarafından dile getirilen Serbest Ticaret Anlaşması'nın, Türkiye'nin AB üyeliği süreci nedeniyle hayata geçirilmesi mümkün olmayan bir seçenek olduğunu belirten Duna, ''Bu tür öneriler, Türkiye'nin gündeminden çıkarılarak enerjimiz ve sınırlı kaynaklarımız doğru yöne kanalize edilmelidir'' dedi. 
     Duna, Türkiye ve ABD özel sektörleri arasındaki diyalogun da yetersiz olduğunu, geliştirilmesi ve kurumsallaştırılması yönünde yoğun çaba harcanması gerektiğini kaydederek, hükümetin girişimlerine destek olmak ve özel sektörün faaliyetlerine yol göstermek amacıyla tüm kuruluşların üzerlerine düşen görevi yapması gerektiğini söyledi. 
     Ekonomik işbirliği ve ikili ticari ilişkilerin geliştirilmesine temel hazırlayan yasal ve kurumsal çerçeve oluşturma konusunda Türkiye ve ABD arasında bugüne kadar etkin bir yapı oluşturulamadığını ifade eden Duna, şunları kaydetti 
     ''İkili ilişkilerimizde ekonomik işbirliği öncelikler arasında üst sıralarda yer almadığından uzun vadeli stratejik bir planlama yapılamamış, ilişkiler kısa dönemli tedbirler ve etkinliği zayıf olan kurumsal bazı mekanizmaların inisiyatifine terk edilmiştir. 
     Getirisi zaten zayıf olan bu yapı, Türkiye'nin özel ve kamusal alanda iç mekanizmalarındaki koordinasyonsuzluk sebebiyle ülkemiz menfaatleri yönünde işlerliğini kaybetmiştir. Bunun sonucu olarak, siyasi, ekonomik ve hukuki açıdan gerçekleştirilebilir olup olmadığı araştırılmadan bazı öneriler gündeme getirilmiş, uluslararası yükümlülüklerimiz çerçevesinde Türkiye için faydalı olabilecek projeler üretilememiştir.'' 
     
     ''ABD, KRİZDEN ÖNCEKİ 50 TÜRKİYE'' 

     Türk Dış Ticaret Vakfı Başkan Yardımcısı Bülent Şahinalp de, ABD'nin 290 milyonu aşkın nüfus ve yaklaşık 10 trilyon dolar düzeyindeki GSYİH düzeyi ile dünyanın en büyük gücü olduğuna işaret ederek, ''Yani 50 tane krizden önceki Türkiye'' dedi. 
     Şahinalp, ABD ekonomisinde yaşanan durgunluk sonucu 2001 yılı sonunda ihracatın ilk kez gerilediğini belirterek, ''İthalat da yüzde 5 oranında geriledi. ABD'nin, 23 tane Türkiye ithalatı büyüklüğünde bir ithalatı var'' diye konuştu. 
     Türkiye-ABD ilişkilerinde her şeye karşın ihracatın artış trendinde olduğunu bildiren Şahinalp, Türkiye çıkışlı ihracata özgü sorunlar arasında, tekstil kotaları, anti damping ve telafi edici vergi uygulamaları, tarife dışı uygulamalar ile yaş ve kuru meyve ihracatında yaşanan problemler bulunduğunu anlattı. 
     Şahinalp, ABD ile tercihli ticaret yapılabileceğini, Türkiye'de Nitelikli Sanayi Bölgeleri oluşturulabileceğini ya da Serbest Ticaret Anlaşması imzalanabileceğini belirtirken, ''Türkiye eğer AB üyeliği yolunda devam etmek istiyorsa, o takdirde Serbest Ticaret Anlaşması doğru bir opsiyon değil'' dedi. 
     Bülent Şahinalp, ikili ilişkilerin geliştirilmesi konusunda öneriler sunarken de, şu görüşleri dile getirdi 
     ''İkili bir anlaşma yerine tek taraflı geçici bir taviz verilebilir. ABD yönetimi isterse Türkiye'ye geçici bir taviz verebilir. Türkiye'nin ABD ile olan siyasi ve askeri alandaki ilişkilerinin içi yeterince doldurulmuş değil. Stratejik ortak kavramının içi, ekonomik ve ticari kazanımlarla doldurulmalı.'' 
     
     ''ABD, ÇOK KÜÇÜK HESAPLAR YAPIYOR'' 

     Bu arada, raporun tanıtım toplantısına katılarak söz alan TGSD Başkanı Umut Oran da, 11 Eylül'den sonra ABD ile ilişkilere sektörel değil, ulusal baktıklarını söyledi. 
     Oran, Körfez savaşının Türkiye'ye özellikle ekonomik ve sosyal alanda çok büyük zararları olduğuna dikkat çekerek, ''Şu an 2. bir tehdit var kapımızda. Dolayısıyla bizim Türk özel sektörü olarak şunu savunmamız lazım, ülkenin bir kere mutlaka ve mutlaka ekonomisini ayağa kaldırabilmesi lazım. Bunun için de sürekli ve kalıcı bir ekonominin tesis edilmesi gerekir'' diye konuştu. 
     Oran, ABD ile ilişkilere değinirken de, şunları kaydetti 
     ''ABD, Türkiye'nin rekabet avantajı olduğu sektörlerde tam 4 katı vergi uyguluyor. Diğer sektörlerde vergi yok. Türkiye emek yoğun sektörlerde rekabet edebiliyor. Burada da baktığınız zaman ABD bilinçli olarak bu sektörleri içine almıyor. Neden almıyor ABD, şu anda Türkiye'nin toplam ithalatından 220 milyon dolar gümrük vergisi alıyor. Ayakkabı, tekstil, hazır giyim ve deri eşyasını çıkardığınız zaman ABD, yıllık 200 milyon dolarlık vergi kaybına uğruyor. Bu 4 tane sektörden topladığı vergi yüzde 91.4. Yani ABD çok küçük hesaplar yapıyor. Biz bunları göremiyoruz.'' Umut Oran, Nitelikli Sanayi Bölgeleri konusunda da, ABD'nin yanında İsrail'de de lobi çalışmaları yapılması gerektiğini kaydetti. 
     





</TEXT>
</DOC>
