<DOC>
<DOCNO> 105843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/05/spor/ykoksaldi.html </URL>
<DATE> 2002/09/05/ </DATE>
<TIME>  </TIME>
<AUTHOR> EBRU KÖKSALDI  </AUTHOR>
<HEADLINE>
Alternatif düzen 
</HEADLINE>
<TEXT>

     Ziya Doğan’ın bir serzenişi vardı "şu anda sahada seyirci de futbolcular da aldığımız beraberliği kutluyor. Oysa biz galip gelmeliydik. Bu düşünce yapısını değiştirmemiz lazım." 
     Neredeyse tüm hayatımıza yansıyan kendini küçük görme felsefesi, profesyonelliğe geçiş yapamamamızın da sebeplerinden biri değil mi 
     Futbol, sadece taktik ve futbolcu kalitesine bağlı olamayacak kadar insani bir olgu. Yabancı bir çok teknik adamın ülkemizde yaşadığı sıkıntıların altında da bu yatıyor. Türkiye’de teknik direktörlüğün baba imajına büründürülmesi, futbolcuların şahıslardan bağımsız futbol hayatlarının olmasını da engelliyor. Son dönemde yurt dışına giden bireysel olarak da ayakta kalabilecek kapasitedeki futbolcuların, 1 seneyi doldurmadan geri dönmesi aşırı duygusallığa esir oluşlarıdır. 
     Fatih Terim’in oyuncuları üzerinde kurduğu hakimiyet, toplumsal bu zaafiyeti değerlendirmenin en güzel örneği aslında. Milli takım oyuncusunun, onun üzerinde büyük emeği olan bir insanın söyleyeceği haklı - haksız herşeye boyun eğişinin, saygı mı yoksa bir zayıflık mı olduğunu çözmek zor. 
     Fatih Terim sonrası, bazı oyuncuların zaman zaman Lucescu’ya karşı sergiledikleri tehditkar tavırlar, zayıf bir hocanın acizliği diye değerlendirildi de, baskıcılıktan daha uzak bir insan karşısında cesaretlenip, istediğini yapabileceğine inanma olarak görülmedi. 
     Başarı için koşulları ve insanları iyi analiz edip bir sentez ortaya çıkarmak gerekiyor elbet. Ama futbolcuların altyapı eksiğini giderip farklı yaklaşımlarla da sonuca gidilemez mi Yeni nesil teknik direktörlerden Aykut Kocaman ve Ersun Yanal’ın demeçlerinden futbola bakış açılarına kadar alternatif bir teknik adam portresi çizmeleri, şu ana kadar elde ettikleri başarılardan daha önemli bir ayrıntı. 
     Ama hala bu üç hoca da birçok meslektaşları gibi yeterli saygıyı göremiyor. Tarzlarını değiştirip üç büyüklerden birinde çok başarılı olurlarsa anlayacaklar ki, bu sefer de ne söylerlerse söylesinler zerre eleştiri gelmeyecek. Tek adamlık koltuğuna oturup, herkesi istedikleri gibi parmaklarında oynatabilecekler. O zaman "karşınızda Real Madrid mi var" diyerek rakibini küçük görme hakları bile olacak. Güce tapanların düzeninde saygı ancak böyle elde ediliyor sevgili hocalarım. 
     



 SPOR 


























</TEXT>
</DOC>
