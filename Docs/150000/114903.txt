<DOC>
<DOCNO> 114903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/24/son/sonspo26.html </URL>
<DATE> 2002/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray İzmir'e gergin geldi... 
</HEADLINE>
<TEXT>

     Avrupa Şampiyonlar Ligi'nde Club Brugge'e sürpriz bir sonuçla yenilen Galatasaray, Altay maçı için program değişikliği yaparak İstanbul'da kalmadan İzmir'e geldi. 
     Adnan Menderes Havalimanı'na indikten sonra doğruca otobüse giden sarı-kırmızılı teknik adam ve futbolcuların çok moralsiz ve gergin oldukları gözlenirken, gerek Teknik Direktör Fatih Terim, gerekse de futbolcular basın mensuplarına açıklama yapmaktan kaçındılar. 
     Otobüse binerek şehir merkezine doğru hareket eden kafile, öndeki polis eskortuna rağmen yolu şaşırıp Aydın otobanına girince, trafikte aksama yaşandı. Bir süre bu yolda ilerleyen sarı-kırmızılı ekibin otobüsünün, eskortun trafikte önlem almasıyla geri geri getirilerek normal yola girmesine olanak sağlandı. Bu sırada trafikte aksama meydana gelirken, Galatasaray otobüsünün otobanda geri geri gelmesi nedeniyle araçlar polis tarafından durduruldu. 
     Princess Oteli'nde kampa giren ve gazetecilerle görüştürülmeyen futbolcular hemen odalarına gönderilirken, Fatih Terim'in suskunluğu ve gergin oluşu dikkat çekti. Basın mensupları bu sırada otele alınmazken, sarı-kırmızılı futbolcuların yarın Atatürk Stadı'nda hafif bir çalışma yapmaları bekleniyor. 
     





</TEXT>
</DOC>
