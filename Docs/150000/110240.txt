<DOC>
<DOCNO> 110240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/30/spor/aspo.html </URL>
<DATE> 2002/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener ipin üstünde oynuyor 4-2 
</HEADLINE>
<TEXT>

Sarı - Lacivertli takım, Elazığspor’u yendi ancak futboluyla yine huzur vermedi. Savunmada sayısız hata yaptı, günü Ortega ile Johnson kurtardı 
     SON iki maçında sadece bir puan alabilen Fenerbahçe, Elazığspor karşısında üç puana binbir zorlukla ulaştı. 5. dakikada Erhan Namlı’nın golüyle yenik duruma düşen Sarı - Lacivertliler, ilk yarının son dakikasına kadar sıkıntılı anlar yaşadı, rakip savunmayı açacak kilidi bir türlü bulamadı. 45’te Johnson beraberliği sağladı, uzatmalarda sahanın yıldızı Ortega takımını rahatlattı. 
     İKİNCİ yarıya yine tutuk giren ve Elazığspor’a üst üste pozisyon veren Fenerbahçe, 68’de Ümit ile bir şok daha yaşadı. Ancak Johnson imdada çabuk yetişti, 70’de Ortega’nın kornerini kafayla ağlara gönderdi. 78. dakikada Arjantinli yıldızın ceza sahasında düşürülmesine hakem İsmet Arzuman seyirci kaldı, tribünlerin gerilmesine yol açtı. 90’da Tuncay skoru belirledi. 
     Fenerbahçe’nin Arjantinli yıldızı, Elazığspor karşısında istekli futbolunu bir de golle süsledi. Uzun süredir eleştirilen tecrübeli oyuncu, galibiyette önemli bir rol üstlendi. 
     
     Derslik 
     Maçın en kritik anı... Mehmet Ali ile Cem Beceren, Ortega’yı adeta makasa alıyor ve penaltılık düşüş erçekleşiyor... Bu pozisyon aslında derslik, ama Arzuman’a göre sadece seyirlik.. 
     
     Maçın adamı ORTEGA 
     Arjantinli futbolcu ilk kez bu kadar istekli oynadı. Her topa koştu, pres yaptı, pozisyon yaratmak için tüm gücünü zorladı. Arkadaşlarından çok yardım almadığı halde, defans kalabalığı içine girmekten çekinmedi. Johnson’a attırdığı üçüncü gol ile skoru değiştirirken, kendisine yapılan yüzde yüz penaltılık bir hareket de hakem tarafından değerlendirilmedi. 
     
     90 Dakika 
     MEHMET DEMİRKOL 

     İlk devre iki dramatik olayla başlayıp, bitti. İkisinde de Stevic ve İsmet Arzuman başroldeydi. 5’te Stevic orta sahada topla ilerlerken İsmet Arzuman’a çarpıp topu kaybetti. Topu kapan Elazığlılar sonunda Ümit Özat’tan topu söken Hüseyin’in Erhan Namlı’yı görmesi ve onun şık şutuyla 1-0’ı buldular. 45’te bu kez Stevic rakip yarı alanda sol çizgi dibinden atılacak serbest vuruşu kullanmak için Ceyhun ile tartışıyordu, sonunda yıldı, "al sen at" deyip içeri gitti. Ceyhun’un ortasında savunmadan dönen topla kader Stevic’i yine buluşturdu, onun şutu Johnson’un kafasına neredeyse çarpıp gol oldu 1-1 Stevic sinirleri boşalmış ortalıkta dolanırken Ceyhun onu kutluyordu. Ofsayt tartışmaları yaratan golde İsmet Arzuman yardımcı hakemine güvenmişti. Bu iki olay dışında Fenerbahçe’de Ceyhun’un sonunda olumlu pas ve şuta dönüşmeyen uzun koşuları, Ortega’nın pas verecek kimse bulamadığı sayısız akın denemesi ve rakip takım oyuncularına giden tam 11 orta vardı. Elazığ ise tek toplarla rakip kaleye az ama öz indi. Top kontrolünü Fenerbahçe’ye vermişlerdi ama aslında oyuna hakimlerdi. 33’te Hüseyin sağdan inip ortaladı, Mehmet Ali’nin yaydan vurduğu top Mirkoviç’ten döndü. 37’de Cem Yanık’ın ortaladığı ise Hüseyin’in kafasından üstten auta çıktı. Bu iki pozisyondan en az bir gol çıkarabilirler maçı koparabilirlerdi. Ama Johnson’un golüyle bocaladılar, artı 3’te ise Ortega’nın golüyle yıkıldılar. 
     Elazığspor’un ikinci yarıya rakip sahaya yerleşerek başlaması Sarı - Lacivertliler’i bir kontraatak takımı yaptı. Ama organize olamadıkları için golü bulamadılar. Elazığspor ise rakibin geride kalan savunmasını bir türlü zorlayamadı. 59’da Serhat’ın Kingston’a takıldığı pozisyon sonrasında Fenerbahçe aslında oynamak istediği baskılı oyuna dönebildi. Ama bu diğer taraftan Elazığspor’un ilk yarıdaki karakterine dönmesine yol açtı. 68’de ilk kez Erhan Namlı ile hızlı çıktılar ve ara pasında Ümit’e gelen top beraberlikle sonuçlandı 2-2 Ama Ortega durmuyordu. Santra sonrası 40 metre sürüklediği top korner oldu. Sonra korneri Johnson’un kafasına nişanladı Arjantinli. Onun şutu 3-2. Sonrası tamamen Fenerbahçe’nin, daha doğrusu Ortega’nın kontrolünde geçen bir 20 dakika ve gerginlik yaratan bir hakem hatası. 78’de Ortega’nın düşürülüşüne Arzuman’ın vermediği penaltı, üç anonsa yolaçacak bir tribün infialinin başlangıcıydı. Fenerbahçe seyircisini çok sevdikleri Tuncay’ın 90. dakikada attığı takip golü sakinleştirebildi. 
     



 SPOR 





























</TEXT>
</DOC>
