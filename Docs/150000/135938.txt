<DOC>
<DOCNO> 135938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/08/son/sonspo03.html </URL>
<DATE> 2003/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilgili "Mali başarıyı sportif başarıyla taçlandırmak istiyoruz" 
</HEADLINE>
<TEXT>

     Beşiktaş Kulübü'nün yıllık olağan mali ve idari genel kurul toplantısı başladı. 
     Lütfü Kırdar Uluslararası Kongre ve Sergi Sarayı'nda gerçekleştirilen toplantıya, Beşiktaş Kulübü Başkanı Serdar Bilgili, yönetim kurulu üyeleri ve kongre üyeleri katıldı. 
     Toplantıda açış konuşması yapan Bilgili, 3. kez bir mali kongrede başkan olarak bulunmanın onurunu yaşadığını belirterek, "Ancak bu kez duyduğum onur daha büyük. Futbol takımımız 5 puan farkla lider, UEFA Kupası'nda finale gidiyor ve Türkiye Kupası'nda da emin adımlarla yürüyor. Hepimizin hayal ettiği bir Beşiktaş var. Ben de başkan olarak bundan onur duyuyorum" dedi. 
     Beşiktaş'ın 3 yılda son derece çağdaş bir idari ve mali yapıya kavuştuğunu vurgulayan Bilgili, futbol takımının 26 resmi maçtır yenilmediğini ve bu alanda Türkiye'de tek, Avrupa'da da 2 ekipten biri olduğunu belirterek, "Futbol takımımız sezon sonunda şampiyonluk hasretimize son verecektir" diye konuştu. 
     Bilgili, geçen yıl mart ayında, sportif başarı olmamasına karşın kongre üyelerinin kendisine güvenerek yeniden görev verdiğini hatırlatarak, "İlk 2 yıl çıraklık dönemi olarak geçti. Dönem dönem sizleri üzdük. Buna rağmen inandığmız doğrulardan şaşmadan hedefimize doğru emin adımlarla yürüdük. Beşiktaş sadece 100. yaşını doldurmuş bir kulüp değil, çağdaş bir kulüp olmuştur. Hedefim, Beşiktaşlılar'a layık olmak ve Beşiktaş'ı hakettiği yerlere taşımaktır. Bunun için de vargücümüzle çalışıyoruz" dedi. 
     





</TEXT>
</DOC>
