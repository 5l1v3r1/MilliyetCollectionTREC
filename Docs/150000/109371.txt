<DOC>
<DOCNO> 109371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/24/son/sontur21.html </URL>
<DATE> 2002/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İsmail Cem, kurmaylarıyla durum değerlendirmesi yapıyor... 
</HEADLINE>
<TEXT>

     Yeni Türkiye Partisi YTP yönetimi, Grup Başkanvekili Gaffar Yakın'ın ''seçimlerin ertelenmesi girişimlerinde özgür kalmak'' için istifasının ardından, durum değerlendirmesi yapıyor. 
     YTP Genel Başkanı İsmail Cem, Yakın'ın istifasının ardından Genel Merkez'e gelerek, Genel Sekreter İstemihan Talay, Grup başkanvekilleri Ali Günay ve Oğuz Aygün ile toplandı. Toplantıya, görevinden istifa eden Yakın katılmadı. 
     Cem, toplantıya girişinde TBMM Başkanı Ömer İzgi'nin, 121 milletvekilinin başvurusunun ardından, Meclis'i olağanüstü toplantıya çağırmamasıyla ilgili olarak ''öyle uygun görmüş'' dedi. 
     Grup başkanvekilliği ve milletvekili adaylığından istifa eden YTP Afyon Milletvekili Gaffar Yakın, seçimlerin ertelenmesi konusundaki girişimlerinde özgür kalmak amacıyla istifa ettiğini belirterek, ''Partimden istifa etmiyorum, ANAP ya da başka bir partiye de geçmiyorum'' dedi. 
     YTP yöneticileri, Yakın'ın istifasının ''kişisel karar'' olduğuna dikkati çekerek, ''Küskünlerin öncüsü olmadık. Yakın da bunun kurumsal bir girişim olmadığını göstermek için resmi görevinden istifa etti. Bu gayet normal ve doğaldır'' dediler. 
     Öte yandan, TBMM'nin olağanüstü toplanması çağrısına imza atan bazı YTP'li milletvekilleri, TBMM Başkanı Ömer İzgi'ye tepki gösterdi. YTP Amasya Milletvekili Gönül Saray Alphan, İzgi'yi ''tarafsız olmamakla'' eleştirdi. Alphan, ''İmza atan arkadaşlarla birlikte değerlendirme yapacağız. 3 Kasım seçimlerinin mevcut yasalarla yapılmaması için başka çareler arayacağız'' diye konuştu. 
     





</TEXT>
</DOC>
