<DOC>
<DOCNO> 139896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/01/son/sondun10.html </URL>
<DATE> 2003/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak Savunma Bakanı "Irak'la savaş kısa sürecek..." 
</HEADLINE>
<TEXT>

     İngiltere Savunma Bakanı Geoff Hoon, müttefiklerin Irak'la savaşının son derece kısa süreceği tahmininde bulunurken, bunu ellerindeki son derece ileri teknoloji silahlar ve Saddam'a olan desteğin eksikliğine bağladı. 
     Irak'ın direnebileceğinden büyük kuşku duyduğunu belirten Hoon, Financial Times gazetesine verdiği demeçte, Saddam'ın arkasında halk gücü bulunmadığını da savunurken, Bağdat'ta sokak çatışmaları olacağına ihtimal vermedi. Bunu, halk desteği eksikliğiyle izah eden Hoon, ''Böyle bir şeyin olabilmesi için halkın Saddam'ın güçlerine destek vermesi gerekir, ben Irak halkında bu motivasyonu görmüyorum'' dedi. 
     Savaşa hazırlanırken pek çok olasılığın değerlendirildiğini belirten Hoon, şimdilik sadece bu savaşın kısa süreceğini açıkça görüp söyleyebildiğini kaydetti. 
     Kamuoyunun muhtemel savaşa duyduğu karşıtlığı da değerlendiren Hoon, bunun doğal olduğunu, ancak savaş ilan edilmesinden sonra bütün kamuoyunun İngiliz askerini desteklemeye başlayacağını savundu. 
     İngiliz ve ABD yöneticileri arasında çok çabuk kazanılacak bir zafer tahmininde bulunan ilk yetkili olan Hoon, ABD'nin bu savaşta lider pozisyonunda olacağını da kabul ederek, ''Bu savaşı Amerikalı Orgeneral Tommy Franks yönetecek. Ama İngiliz güçlerinin ne yapıp nasıl davranacakları kararını bizzat Başbakan Tony Blair verecek'' dedi. 
     Dünyanın bugün, 10 yıl öncekinden çok daha iyi durumda olduğunu ve bunda İngiliz askerinin rolü bulunduğunu savunan Hoon, şunları kaydetti 
     ''Yaptığımız şeylerin iyi sonuç vereceğine ve dünyanın gelecek 10 yılda çok daha yaşanabilir bir yer olacağına güveniyorum.'' 
     





</TEXT>
</DOC>
