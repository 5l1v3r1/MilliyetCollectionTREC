<DOC>
<DOCNO> 116455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/02/ekonomi/eko04.html </URL>
<DATE> 2002/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Emekliye 18 milyon zam hesabı 
</HEADLINE>
<TEXT>

Maliye’nin hesabına göre, işçi ve memur emekli maaşları arasındaki yıllık fark yüzde 5 - 6 oranında. Bu oran, işçi emeklisi aylığında 15 - 18 milyon liralık bir farka denk düşüyor 
     ATİLLA ÖZSEVER 

     Memur emeklilerine yapılan iyileştirme zammının SSK ve Bağ - Kur emeklilerine de yansıtılmasıyla ilgili kararnamenin Cumhurbaşkanlığı’nca onaylanmasından sonra zammın miktarı ile ilgili çalışmalar başladı. 
     Maliye Bakanlığı, Emekli Sandığı Genel Müdürlüğü’ne bir yazı göndererek 2002 yılında memurlara yapılan ortalama zam oranını sordu. Maliye bürokratlarınca yapılan ön çalışmada, işçi ve memur emekli maaşları arasındaki farkın yüzde 5 - 6 düzeyinde olduğu, bunun da 15 - 18 milyon liralık bir farka denk düştüğü belirtildi. Zam farkının Aralık ayı sonunda kesinleşeceği ve ödemelerin Ocak 2003 maaşlarına yansıtılacağı ileri sürülüyor. 
     
     Fark nasıl hesaplanacak 
     4447 sayılı yasa, dönem sonu itibariyle SSK ve Bağ - Kur emekli aylıklarına yapılan artış oranının, memurlara yapılan ortalama artış oranının altında kalması halinde aradaki farkın ödenmesini öngörüyor. Maliye Bakanlığı, bu farkın hesabını şu yöntemle yapacak 2001 yılında memur emeklilerine yapılan toplam ödeme miktarı saptanacak. 2002 yılında yapılan toplam ödeme miktarı da bulunacak. Bu iki ödeme arasındaki artış oranı belirlenecek. Bu artış oranı, 2002 yılı itibariyle memur emeklilerine yapılan artış oranını göstermiş olacak. Bu oran ile SSK emeklilerine yapılan zam arasındaki fark, işçi emekli aylıklarına yansıtılacak. 
     
     Memura zam yüzde 38 - 39 
     Maliye bürokratları, Eylül 2002 sonu itibariyle memurlara yapılan zammın yüzde 18.3 olduğunu, brüt 100 milyon liralık iyileştirme zammı ile birlikte yıllık toplam artışın yüzde 40’ın altında kalabileceğini ve bu oranın da yüzde 38 - 39 olabileceği görüşünü ileri sürüyorlar. 
     SSK emeklilerine de Ekim 2002 sonu itibariyle yüzde 24 oranında zam yapıldı. Kasım ve Aralık aylarında TÜFE oranında bir artış yapılacak. Aylık yüzde 3 - 4 oranındaki bu artışla birlikte yıllık artış oranının kümülatif olarak yüzde 32 - 33 dolayında olabileceği kaydediliyor. Bu durumda işçi ve memur emekli aylıkları arasındaki fark yüzde 5 - 6 dolayında olacak. Ortalama 290 milyon liralık işçi emekli aylığındaki zam miktarı da 15 ile 18 milyon arasında değişecek. 
     
En az 50 milyon olmalı’      Türkiye İşçi Emeklileri Derneği Genel Başkanı Kazım Ergün, işçi emeklisine yapılacak zammın en az 50 milyon lira olması gerektiğini söyledi. Kazım Ergün şöyle konuştu 
     "Şu anda en düşük işçi ve memur emekli aylaığı arasında 135 milyon lira fark var. Bu kararname, bu açığı kapatmak için çıkarıldı. En düşük memur emekli aylığındaki yıllık artış, yüzde 51 oldu. İşçi emeklisinde de yıllık yüzde 30’u bulabilir. Arada yüzde 20’lik bir fark olacak. Yılsonu itibariyle 250 milyon liralık en düşük işçi emekli aylığında da bu zam farkının en az 50 milyon lira olması gerekiyor. Devletin üvey ve öz evladı olamaz. 5 milyon emekliyi aldatan hesap oyunları yapmasınlar. Maliye bürokratları alacaklarına şahin, vereceklerine karga kesiliyorlar. 15 - 18 milyon liraya razı olmayız." 
     



 EKONOMİ 



















</TEXT>
</DOC>
