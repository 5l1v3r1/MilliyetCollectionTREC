<DOC>
<DOCNO> 122116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/01/son/sondun21.html </URL>
<DATE> 2002/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Çevik Bir Olası bir harekatta, NATO Türkiye'yi korumalı 
</HEADLINE>
<TEXT>

     Eski Genelkurmay 2. Başkanı emekli Orgeneral Çevik Bir, Irak'a yönelik olası bir harekat durumunda, Türkiye'nin NATO anlaşmasının 5. maddesi uyarınca müttefik ülkelerin yardımını istemeye hakkı olduğunu söyledi. 
     Bir, Alman Der Spiegel dergisine yaptığı açıklamada, ''Irak'ta savaş durumunda, Türkiye doğrudan Saddam'ın Irak lideri Saddam Hüseyin silahlarının tehdidi altına girmiş olacaktır. Böyle bir durumda Türkiye, NATO anlaşmasının 5. maddesine dayanarak NATO'nun desteğini talep etme hakkına sahiptir. O zaman bir görelim bakalım, Avrupa'daki müttefiklerimiz bizi nasıl destekleyecekler. Biz burada aşağıda bir cephe ülkesiyiz ve NATO içindeki hukuki statümüze büyük önem veriyoruz'' dedi. 
     Irak'a yönelik bir harekatın, Amerikan birliklerinin İkinci Dünya Savaşı sırasında Almanya'da yaptıkları gibi kontrollü olması gerektiğini ifade eden Bir, ''Ancak Irak bölünmemeli, toprak bütünlüğünden vazgeçilemez. Eğer Amerikalılar bir savaşa girer, daha sonra da ülkeyi kendi haline bırakırlarsa, tehdit devam eder'' dedi. 
     Bir, Türkiye'nin Musul ve Kerkük üzerinde hak iddia edip etmediği sorusuna karşılık olarak, ''Hayır. Bizim için önemli olan Irak'ın toprak bütünlüğünün korunması. Eğer bir savaş olursa, o zaman ülkede tek işgalci güç olarak Amerika bulunacaktır'' diye konuştu. Bir, Kuzey Irak'ta kurulması olası bağımsız devletle ilgili olarak da, ''Türkiye açısından bir Kürt devletinin kurulması her şart altında önlenmelidir. Bu, Avrupa'nın ve ABD'nin de çıkarınadır. Kürtlere bir devlet verirseniz, ülkenin güneyinde yaşayan Şiiler de bir devlet kurmak isteyecektir. O zaman Irak'taki petrol kaynaklarını kim kontrol edecek'' dedi. 
     Türkiye'nin çok kritik senaryolarla karşı karşıya bulunduğuna dikkati çeken Bir, ''Bu nedenle, silahlı kuvvetlerimizin politikacılara tavsiyeleri kaçınılmaz. Ayrıca, daha kısa bir süre önce seçimleri geride bırakan Türkiye'nin, en önemli müttefiki olan ABD ile durumu ayrıntılı şekilde görüşmesi gerekir. Eğer Saddam Hüseyin BM kararına uymazsa, gizlemeye çalıştığı bir şeyler var demektir. Böyle bir durumda savaş kaçınılmaz olur, ancak en son ihtimal olarak'' diye konuştu. 
     





</TEXT>
</DOC>
