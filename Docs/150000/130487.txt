<DOC>
<DOCNO> 130487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/13/yazar/uras.html </URL>
<DATE> 2003/01/13/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Bush’un ekonomiyi canlandırma planı 
</HEADLINE>
<TEXT>

     Bizdeki "Geldi İsmet gitti kısmet" misali, ABD’de de "Bush geldi, ekonomideki güzel günler sona erdi..." 
     Faiz oranlarının yüzde 1.25’e çekilmesine rağmen durgunluk devam ediyor. İşsizlik en büyük sorun. Her ne kadar son göstergelere göre ekonomide yüzde 4.5 oranında bir gelişme var ise de verimlilikten kaynaklanan bu artışın istihdamda iyileşmeye etkisi olmadığı, tersine istihdamı olumsuz bile etkilediği söyleniyor. 
     
     Durgunluk artıyor 
     Faiz oranlarının sıfıra yaklaşmasına rağmen Japonya’da ekonominin bir türlü canlanamaması, durgunluğun giderek artması şaşkınlık yaratırken şimdi benzer bir durum ABD ekonomisi için söz konusu. 
     Sanayileşmiş bir ülkede belli şartlarda, belli bir noktadan sonra faiz indiriminin ekonomiyi harekete geçirememesi şöyle izah ediliyor 1 Faiz düşünce fiyatlar da geriliyor. 2 Fiyatlar gerileyince firmalar borçlarını ödemede zorlanıyor. Borçlarını ödeyebilme endişesiyle yatırımı kısıyor, üretimi yavaşlatıyor. 3 Firmalar yatırımı kısıp üretimi yavaşlatınca işçi sayısını azatmaya başlıyor. İşsizlik artınca, harcamalar azalıyor. Talep düşüyor. 4 Talep düşünce yatırımlarda üretimde fazla kapasite ortaya çıkıyor. 5 Firmalar daha fazla frene basıyor. İstihdamda ek kısıntı gündeme geliyor. Bu kısıntı talebi biraz daha daraltıyor... Böylece durgunluk ve küçülme sorunu giderek büyüyor. 
     
     Düşük faizle olmadı 
     Başkan Bush, düşük faize rağmen ekonominin canlanmaması karşısında ekonomiyi harekete geçirmek arayışında 674 milyar dolarlık bir tedbir planı açıkladı. Bu pakete göre federal hükümet bütçe açığını göze alarak vergi indirimi, vergi iadesi ve doğrudan ödeme yoluyla ABD halkına on yıl boyunca 674 milyar dolar para dağıtacak. Bu yoldan 2003 yılında ekonomiye enjekte edilecek 80 - 100 milyar dolarlık imkanın piyasaya talep olarak akması halinde ekonomi durgunluktan kurtulacak. 
     Bush’un planı, 1 En zenginlerden başlayarak aşağıya doğru gelir vergisi oranlarını düşürmeyi, 2 Kurumlar vergisi ödeyen şirketlerin dağıttıkları temettü üzerindeki - ikinci - verginin kaldırılmasını, 3 Çalışan bekarlara 300 dolar, evlilere 600 dolar vergi iadesi yapılmasını, 4 Gelir vergisinde çocuk başı indirimin 1000 dolara çıkarılmasını, 5 İşsizlere doğrudan ödeme yapılmasını, 6 750 bin Amerikalının yararlandığı fakat süresi sona eren işsizlik yardımlarının devamını, 7 Eyaletlere sosyal yardım, imar ve sağlık yardımı amacıyla kullanılmak üzere fon aktarımını, 8 Özel sektörde yeni yatırımlar için vergiden düşme ve hızlı amortisman imkanlarının artırılmasını öngörüyor. 
     Vergi indiriminden 92 milyon vergi mükellefinin yararlanacağı ve 2003 yılında mükellef başına vergilerde ortalama 1.083 dolar tenzilat gerçekleşeceği belirtiliyor. 
     
     Alternatif plan 
     Demokratlar, Bush planının kaymağını zenginlerin yiyeceğini iddia ediyor. Gelir vergisinden an yüksek vergi oranı olan yüzde 38.6’nın aşağıya çekilmesinin ve de hisse senetleri getirisi üzerindeki verginin kaldırılmasının Cumhuriyetçilerin varlıklı yandaşlarına verilen rüşvet olduğu ileri sürülüyor. 
     Bush’un planı karşısında sadece eleştiri ile yetinmeyen Demokratlar, Kızım senin için yazıyorum, Cumhuriyetçiler siz anlayın .. hazırladıkları alternatif ekonomi tedbirlerini hemen kamuoyuna açıkladılar. Demokratlar 2003 yılında ailelerin, işadamlarının vergilerinde kısıntı yapılarak ve işsizler ile eyaletlere doğrudan yardım yoluyla ekonomiye enjekte edilecek 136 milyar dolarlık imkanın ekonomiyi canlandıracağını savunuyorlar. 
     
     







Din ve kadın 


Yaz, kış falan, filan 


Myers’in ziyareti 


Tehlike çanları... 


Vur, deyince öldürmeyelim... 


ANAP, statüko, CHP 


Selam Dünyalı ben Türküm ..’ 


Komşumuz Sam Amca’nın Türkiye’den talepleri 


Bush’un ekonomiyi canlandırma planı 


</TEXT>
</DOC>
