<DOC>
<DOCNO> 124470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/13/son/sonspo35.html </URL>
<DATE> 2002/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankaragücü'nden örnek tavır... 
</HEADLINE>
<TEXT>

     UEFA Kupası'nda Fransa'nın Olympique Lyon takımını eleyerek 4. tura yükselen Denizlispor'un, hafta sonunda evinde Ankaragücü ile yapması gereken lig maçı, başkent kulübünün önerisi üzerine ertelendi. 
     Ankaragücü Kulübü Başkanı Cemal Aydın, yaptığı açıklamada, Denizlispor'un UEFA Kupası'ndaki başarısından büyük mutluluk duyduklarını belirterek, şöyle konuştu 
     ''Denizlispor'un büyük özveri sonucu Olympique Lyon'u eleyerek 4. tura çıkarken harcadığı eforu gözönünde bulundurarak, hafta sonunu dinlenerek geçirmelerine imkan sağlamak bakımından, maçın ileri bir tarihe alınmasını, Ankaragücü Kulübü Yönetim Kurulu olarak uygun gördük. 
     Erteleme talebimiz Futbol Federasyonu tarafından takdirle karşılanmış ve Denizlispor Kulübü'ne iletilmiştir. Denizlispor camiası da Ankaragücü'nün bu yaklaşımını büyük bir sevinçle karşılamıştır.'' Cemal Aydın açıklamasında ayrıca, Avrupa kupalarında alınan her iyi sonucun Türk ulusu için kıvanç kaynağı olduğunu, ayrıca diğer kulüpler tarafından da desteklendiğini göstermek açısından bu erteleme kararını aldıklarını bildirdi. 
     





</TEXT>
</DOC>
