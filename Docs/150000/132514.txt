<DOC>
<DOCNO> 132514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/23/ekonomi/aeko.html </URL>
<DATE> 2003/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir af yetmez, iki üç olsun 
</HEADLINE>
<TEXT>

Vergi borçlarına af getiren hükümet, 4 katrilyonluk çiftçi borçlarında da affa hazırlanıyor. Borçlar ya TEFE’ye ya da buğday gibi ürünlere endekslenecek 
     NEDİM ŞENER 

     Hazine, toplam 4 katrilyonu bulan kredi borçlarının tasfiyesi için çiftçilere sepet hesabı’ önerdi. 1999 yılından bu yana toplam 800 trilyon lira kredi kullanan çiftçilerin toplam borçları faizleriyle birlikte 4 katrilyon liraya çıkarken, hükümet bu borcun tasfiyesi için toptan eşya fiyatları endeksi TEFE de dahil olmak üzere birkaç seçenek üzerinde duruyor. 
     Devlet Bakanı Ali Babacan’a bağlı olan Hazine ile çiftçiler adına Türkiye Ziraat Odaları Birliği TZOB yönetimi arasında yapılan görüşmelerde ortaya atılan önerilerden birisi de sepet hesabı. Buna göre çiftçi kullandığı tarihteki krediyle ne kadar ürün alabiliyorsa, krediyi geri öderken de aynı miktar ürünü alabilecek miktarda para ödeyecek. Öneriye göre hesaplamaya temel olacak ürün sepeti içinde buğday, tütün, pamuk ve pancar yer alacak. 
     
     Sepet hesabı olabilir’ 
     Hazine’nin bu hesabına çiftçiler tavan konması şartıyla sıcak bakıyor. TZOB çiftçinin 800 trilyon anapara borcuna, 1.6 katrilyon liradan fazla tahsilat yapılmamasını istiyor. Kredi borçlarından dolayı 4 milyon çiftçi ailesinin yüzde 60’ı Ziraat Bankası ve kooperatiflerle ihtilaflı durumda. 
     TZOB Başkanı Mehmet Rıfat Akyüz, çiftçi borçlarının geri ödenmesi konusunda Hazine, Ziraat Bankası ve Tarım Kredi Kooperatifleri ile çiftçilerin görüşmeler yaptığını ancak TEFE ya da sepet hesabı’ konusunda kesin bir karara varılmadığını söyledi. 
     
     Krizde faiz yükü arttı 
     Çiftçinin Ziraat Bankası’na 2.9 katrilyon lira, Tarım Kredi Kooperatifleri’ne de 1 katrilyon 50 trilyon borcunun bulunduğunu anlatan Akyüz, çiftçilerin yüzde 40 - 50 faiz ile aldıkları kredilerde kriz ile birlikte yüzde 180 oranında temerrüt gecikme faizi uygulandığını ve borçların da ödenemez hale geldiğini belirtti. 1999 yılının kasım ayında 3.9 milyar lira kredi alan çiftçinin borcunun 20 milyar liraya çıktığını söyleyen Akyüz, 1999 ağustos ayında 8.4 milyar lira kredi kullanan çiftçinin borcunun da 34 milyar liraya tırmandığını vurguladı. 
     
Ziraat Bankası ile TZOB kapıştı      Hazine’nin önerisine rağmen Ziraat Bankası’nın kredi borçlarının ürüne endekslenmesine karşı çıktığı belirtiliyor. Hazine ile TZOB arasındaki görüşmelerde sepet hesabı’nın gündeme geldiğini öğrenen Ziraat Bankası yönetimi, TZOB’u aradı. "Biz bankacıyız, ürüne endeksli kredi ödemesine sıcak bakmıyoruz" diyen Ziraat Bankası yetkilileri, TZOB yönetiminden şu cevabı aldı "O zaman siz de ambleminizdeki buğday başağını kaldırın. Ziraat Bankası Kuruluş Kanunu’nu iyi okuyun. Bugün çiftçinin yanında olmayacaksınız da ne zaman olacaksınız " 
     
Elektrik borçları yeniden yapılandırılıyor’      EVRİM ERGİN 

     Hükümetin ödenmemiş elektrik borçları için de kolaylık’ sağlamayı planladığı öğrenilirken, TEDAŞ yetkilileri, kurumun maliyet azaltılması üzerinde çalıştığını belirttiler. Yetkililer şöyle konuştu 
     "Hükümet bizden dağıtım maliyetlerini ucuzlatmamızı istiyor. Biz de bunlara çalışıyoruz. Onlar bizden bazı dikkat etmemiz gereken şeyleri istiyorlar, biz de onlara indirim yapılabilecek şartları anlatıyoruz. Afla ilgili bir şey gündemde yok. Ancak sulamalar ile ilgili belki bir kolaylık getirilmesi için çalışma yapılıyor. Kesinlikle bunun dışında bir af söz konusu değil. Hükümetin de böyle bir talebi yok. Belki borçları yeniden yapılandırmak gibi bir çalışma yapılabilir. Süreyi biraz uzatmakla ilgili çalışma var, onun dışında af filan söz konusu değil. Eğer öyle bir af söz konusu olursa biz planladıklarımızı yapamayız. Ne hükümetin ne de bakanın o konuda bize bir baskısı bulunmuyor." 
     



 EKONOMİ 




















</TEXT>
</DOC>
