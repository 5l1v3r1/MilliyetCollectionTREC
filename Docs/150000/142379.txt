<DOC>
<DOCNO> 142379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/13/spor/ykoksaldi.html </URL>
<DATE> 2003/03/13/ </DATE>
<TIME>  </TIME>
<AUTHOR> EBRU KÖKSALDI  </AUTHOR>
<HEADLINE>
Kavgacı Lazio 
</HEADLINE>
<TEXT>

     15 maçlık yenilmezlik unvanı evlerindeki Reggina mağlubiyetiyle sona eren Lazio, o tarihten bu yana liginde oynadığı 6 maçı da berabere bitirdi. Geçen cumartesi Roma karşısında olduğu gibi galibiyete yaklaştıkları birçok maçta skoru korumayı başaramadılar. Son dönemlerdeki en büyük sıkıntılardan biri bu. 
     4 - 4 - 2 dizilişini tercih eden Mancini, zaman zaman tek santrfora da çevirebiliyor. Ama, forvet arkası destekçi vasıfları üstün olan Claudio Lopez, Stankovic, Fiore gibi isimlerle saldırgan bir futbola sahip. Stam’ın geçen sezondaki tek adam direnişleri, takım savunmasının nispeten oturmasıyla hafifledi. Sol kanat savunmasında ise sıkıntılılar. 
     Stankovic ve sürekli ilk 11 oynamasa da Liverani, orta alanda rakip atakların kesilmesi ve geriden başlatılan hücumlarda en önemli iki isim. Bu mevkinin değişmez adamlarından Simeone sakatlık ve formsuzluk nedeniyle verimli olamıyor. Stankovic’in hücum bindirmeleri ve hareketli toplardaki şut becerisi, Beşiktaş için tölerans gösterilemeyecek bir sürpriz adam tehlikesi. Kanatlarda Cesar daha teknik ve top kullanma becerisi yüksek iken Lazetic aşina olduğumuz gibi sürati ile ilk 11 tercihleri arasında. Ancak fiziki direncini artıramadı. Lazio - Beşiktaş eşleşmesinin futbol dışı faktörlerinin başında ise her iki taraftaki agresiflik gelecek. Couto, Stankovic, Mihajlovic, Simeone Lazio tarafındaki sert, kavgacı kimliklerden bazıları. 
     En ilginç isimlerden biri ise son dönemlerde yerini sağlamlaştıran ve Portekiz’e karşı milli maçta da iyi bir performans sergileyen forvet Corradi. Lazio’yu evinde alacağı 2 farklı skor dışında hiçbir sonuç rahatlatamaz. Şu ana kadarki performanslarıyla içerde - dışarda istediği skoru elde edebilen, dezavantajlardan sıyrılabilen ama evinde savunmayı riske ettikleri için zorlanan bir Lazio var. Orta saha üstünlüğünü sağlayamadıklarında büyük sorun yaşıyorlar. 
     



 SPOR 
























</TEXT>
</DOC>
