<DOC>
<DOCNO> 143625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/19/son/sondun37.html </URL>
<DATE> 2003/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaş sırasında Irak halkının gıda ihtiyacı için 40 milyar dolar.. 
</HEADLINE>
<TEXT>

     ABD ve İngiltere'nin, olası savaş sırasında Irak halkının gıda ihtiyacını karşılamak üzere 40 milyar dolarlık fon kurmayı öngördükleri bildirildi. 
     Fonun kaynakları, 1996 yılından beri uygulanan gıda için petrol programı çerçevesinde BM denetimindeki hesapta biriken paralardan karşılanacak. 
     BM'deki diplomatik kaynaklar, Washington ve Londra'nın fona herhangi bir maddi katkısının olmayacağını belirtti. 
     
     TASARIYI ANNAN SUNACAK 
     Fonla ilgili tasarının, savaş başladıktan hemen sonra Güvenlik Konseyi'ne sunulacağı ve tasarının, üyelerin tepkisini çekmemek amacıyla BM Genel Sekreteri Kofi Annan tarafından verileceği belirtiliyor. Aynı şekilde fonun yönetimi de başlangıçta Annan'a bırakılacak. 
     Kurulacak fonun uygulama süresinin belli olmadığı ve sürenin, savaşın gidişine göre belirleneceği ifade edildi. 
     





</TEXT>
</DOC>
