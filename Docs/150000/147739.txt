<DOC>
<DOCNO> 147739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/05/son/soneko15.html </URL>
<DATE> 2003/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Ergezen Parası olmayan bir bütçe ile karşı karşıyayız... 
</HEADLINE>
<TEXT>

     Bayındırlık ve İskan Bakanı Zeki Ergezen, kendilerinin talihsiz bir dönemde hükümet olduklarını ve parası olmayan bir bütçe ile karşı karşıya olduklarını belirterek, ''Ama ümitsiz değiliz, Irak Savaşı'na rağmen çözeceğimize inanıyoruz'' dedi. 
     Bakan Ergezen, Ahlat Kültür, Sanat ve Çevre Vakfı tarafından Bitlis İli'nin sorunlarına kesin ve kalıcı çözümler bulmak amacıyla düzenlenen ''Bitlis Platformu''na katıldı. 
     Ergezen, burada yaptığı konuşmada, bütçede para olmadığını eş, dost, düşman herkesin bildiğini kaydederek, şöyle devam etti 
     ''Para yok bırakılmamış, kalmamış, borç, faiz, borç, faiz... 71 milyar dolar bu yıl borç ödeyeceğiz. Sadece bütçemizdeki faiz payı 65 katrilyon, gelirimiz 86 katrilyon. Böyle bir tablo ile karşı karşıyayız. 
     Ama ümitsiz değiliz, çözeceğimize inanıyoruz Irak savaşına rağmen, çözeceğimize inanıyoruz. Çünkü kendimize göre tedbirlerimiz vardır, kendimize göre birtakım çalışmalarımız vardır, önümüzde 5 yıllık bir zaman vardır. 
     Daha 4 aylık bir hükümet olduk, bu 4 aylık hükümet içinde de 2 defa hükümet olma ile karşı karşıya kaldık bunun da negatifleri vardır. Ama 5 yıllık zaman dilimi içerisinde Türkiye'yi çok önemli yerlere getirebileceğimize inanıyoruz.'' Bakan Ergezen, Bitlis'in çok zengin tarihi yapıtları bulunduğunu, bir ulaşım merkezi olduğunu kaydederek, Bitlis'in pek çok eğitimci, bilim adamı ve işadamı yetiştirdiğini ve bu unsurların Bitlis'in artılarını oluşturduğunu anlattı. 
     Bitlis'in sorunlarını çözecek olanın hükümet ve işadamları olduğunu kaydeden Ergezen, bu yıl kamunun imkanları ile Tatvan istikametine duble yolu başlatacaklarını söyledi. 
     
     BİTLİS'E BİN KONUT 
     Bitlis'e bin konut yapacaklarını bildiren Ergezen, Bitlis'in öncelikli 19 ilden biri olduğunu söyledi. Ergezen, bu projenin çalışmalarının son aşamaya geldiğini kaydederken, projenin ihale usulü ile gerçekleştirileceğini anlattı. 
     Bakan Ergezen, Bitlis'e bir üniversite kurulması ve Tatvan Havaalanı projesini hazırladıklarını ifade ederken, ayrıca 3 baraj projelerinin bulunduğunu ve Nemrut Dağı'nı Doğu Anadolu'nun kayak merkezi yapma projelerinin bulunduğunu söyledi. 
     AK Parti Bitlis milletvekilleri Abdurrahim Aksoy ve Vahit Kiler de Bitlis'in çok fakir bir il olduğunu kaydederek, ilin en büyük sorununun işsizlik olduğunu, ayrıca eğitim ve sağlık sorunlarının da bulunduğunu anlattılar ve milletvekilleri olarak sorunları çözmek için gereken çabayı göstereceklerini söylediler. 
     





</TEXT>
</DOC>
