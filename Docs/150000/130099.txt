<DOC>
<DOCNO> 130099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/11/ekonomi/eko04.html </URL>
<DATE> 2003/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Akbank, Şirketim’le KOBİ’lere kucak açtı 
</HEADLINE>
<TEXT>

Türkiye ekonomisinde istikrar beklediklerini belirten Akbank Genel Müdürü Zafer Kurtul, Şirketim’ projesi ile KOBİ’lere destek vereceklerini açıkladı 
     EKONOMİ SERVİSİ 

     Akbank’ın Şirketim projesinin tanıtım toplantısında konuşan Genel Müdür Zafer Kurtul, temel hedeflerinin reel sektörle yapılan işlemleri artırarak kredi portföylerini geliştirmek olduğunu söyledi. 
     Gelecek dönemde Türkiye’de ekonomik istikrar beklediklerini söyleyen Kurtul, Akbank yönetiminin birinci amacının bankanın piyasa değerini yükseltmek olduğunu bildirdi. 
     Bu hedefe bağlı olarak Hazine bonosu portföylerinden elde edilen k rların bankanın piyasa değerine katkısının sınırlı olacağını ifade eden Kurtul, "Dolayısıyla bizim yapmamız gereken gelirlerimizi müşteri portföyünden ve kredilerden sağlamamızdır" dedi. 
     Küçük ve orta ölçekli işletmeleri KOBİ ciroları 250 bin dolar ile 30 milyon dolar arasındaki şirketler olarak tanımladıklarını ifade eden Kurtul, Türkiye’de 1 milyon adet KOBİ bulunduğunu tahmin ettiklerini söyledi. 
     Kurtul, proje ile bu alanda sektörde öncü ve lider olmayı planladıklarını bildirdi. 
     
     Sıfır faizli destek kredisi 
     KOBİ’lere kredi vermek amacıyla oluşturulan proje hakkında bilgi veren Akbank Genel Müdür Yardımcısı Ziya Akkurt, ürün paketinin içinde proje kapsamında, sabit faiz, eşit taksitli veya sıfır faizli ticari kredilerin yanı sıra nakit yönetimi, birikim değerlendirme, dış ticaret, internet ve teknoloji, sigorta, eğitim ve danışmanlık hizmetleri de bulunduğunu söyledi. 
     Akbank’ın kredi portföyü içinde KOBİ kredilerinin payının yüzde 12 - 15 arasında olduğunu belirten Akkurt, bu oranı yüzde 25 - 30’a çıkaracaklarını söyledi. Akkurt, proje ile KOBİ’lere sıfır faizli yurtdışı fuar destek kredisinin de sağlanacağını bildirdi. 
     Akkurt, sektörde KOBİ kredilerinde pazar payı yüzde 8 - 10 olan Akbank’ın bu oranı yüzde 20’ye çıkarmayı planladığını kaydetti. 
     



 EKONOMİ 























</TEXT>
</DOC>
