<DOC>
<DOCNO> 107998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/17/siyaset/siy03.html </URL>
<DATE> 2002/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam, BM’ye boyun eğdi 
</HEADLINE>
<TEXT>

     SEMA EMİROĞLU New York BM 

     Irak lideri Saddam Hüseyin, dün gece geri adım atarak, BM silah denetçilerinin Irak’a dönüp çalışmalarına başlamalarını koşulsuz olarak kabul etti. 
     Karar, dün New York’ta bulunan Irak Dışişleri Bakanı Naci Sabri tarafından BM Genel Sekreteri Kofi Annan’a iletildi. Sabri - Annan görüşmesine Arap Birliği Genel Sekreteri Amr Musa da katıldı. 
     Konuyla ilgili kısa bir açıklama yapan Annan, "Perşembe gününden bu yana BM binasında çok şey yaşandı. Başkan Bush’un konuşması, uluslararası toplumu harekete geçirdi ve Genel Kurul’a hitap eden hemen her konuşmacı, Irak’ı, denetçilerin geri dönmesini kabul etmeye çağırdı. Ben de, Irak makamlarından, denetçilerin ülkedeki çalışmalarına devam etmeleri için ülkeye geri dönüşünü herhangi bir şart olmadan kabul ettiğine ilişkin bir mektup aldığımı teyit ediyorum. Iraklılar ayrıca, uluslararası denetçilerin dönüşüyle ilgili pratik düzenlemeleri yapmaya hazır olduklarını da bildirdiler" dedi. 
     Mektubu Güvenlik Konseyi dönem başkanına ileten Annan, bundan sonra Konsey üyeleri arasında danışma görüşmeleri yapılacağını ve ardından ne yapılacağına dair Konsey’in karar vereceğini de bildirdi. 
     



 SİYASET 


















</TEXT>
</DOC>
