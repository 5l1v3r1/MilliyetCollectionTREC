<DOC>
<DOCNO> 133931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/29/son/sontur05.html </URL>
<DATE> 2003/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Egzoz ölçümüne zam... 
</HEADLINE>
<TEXT>

     Çevre Bakanlığı, egzoz emisyon ölçüm ücretini bu yıl için 10 milyon olarak belirledi. 
     Çevre Bakanlığı, tüm motorlu kara taşıtları için zorunlu olan egzoz emisyon ölçümü ücretini, 2002'de yüzde 29.7 olarak gerçekleşen enflasyon oranının iki katından fazla yükseltti. Bakanlık, 2002 yılında 6 milyon lira olarak uygulanan egzoz emisyon ölçüm ücretini, 2003 yılı için 10 milyon lira olarak belirleyerek, yüzde 67 oranında artırdı. 
     Söz konusu artış, Bakanlar Kurulu'nca 2003 yılı için yüzde 59 olarak belirlenen yeniden değerleme oranının da 8 puan üzerinde bulunuyor. 
     Motorlu kara taşıtlarının tümü, egzoz emisyon ölçümünü yaptırarak Çevre Bakanlığı'nca bastırılan çevre pulu ve araç emisyon ruhsatını almak zorunda. Ölçüm yaptırmayan araçlara, Karayolları Genel Müdürlüğü'nce trafiğe çıkma izni verilmiyor. 
     ''Motorlu Kara Taşıtlarının Egzoz Emisyonları Ölçüm ve Denetlenmesine İlişkin Tebliğ''in uygulanmasına ilişkin genelgeler uyarınca, geçmiş yıllara ait ölçüm yapılmamış araçlar için gecikme bedeli alınmıyor. 
     
     TÜÇEV'DEN ÖLÇÜM İSTASYONU 

     Bu arada, Çevre Bakanlığı tarafından kurulan Türkiye Çevre Koruma Vakfı TÜÇEV , Eskişehir yolu 8. kilometrede bulunan bakanlık arazisi üzerine egzoz emisyon ölçüm istasyonu inşa etti. 
     Ölçüm istasyonunda ayrıca 2 mobil araç bulunuyor. Mobil araçlar, 10'dan fazla araç olması halinde özel ve resmi kurumlara hizmet verecek. İstasyonda resmi araçlar ücretsiz olarak egzoz emisyon ölçümü yaptırabilecek. 
     





</TEXT>
</DOC>
