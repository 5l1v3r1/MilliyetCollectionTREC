<DOC>
<DOCNO> 124378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/13/son/sondun18.html </URL>
<DATE> 2002/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
New York Times "AB kararı gereksiz gecikme" 
</HEADLINE>
<TEXT>

     New York Times gazetesi, AB'nin Türkiye ile tam üyelik müzakerelerini başlatma konusunda aldığı kararın ''gereksiz ve yıkıcı bir gecikme olduğunu'' yazdı. 
     Gazetede yayınlanan bir makalede, ''Bu Türkiye'nin kabul etmesi istenen son erteleme olmalıdır'' ifadesi yer aldı. 
     ''Son seçimlerin ardından iktidara gelen Adalet ve Kalkınma Partisi'nin AKP laiklik ve müsamahadan yana olduğunu açıkladığına'' dikkat çeken gazete, ''partinin, AB üyeliğine de açıkça destek verdiğini'' kaydetti. 
     ''TBMM'nin, AK Parti Genel Başkanı Recep Tayyip Erdoğan ile ilgili yasağın kaldırılması için gerekli düzenlemeleri yapacağını'' hatırlatan gazete, ''Başkan George Bush'un ileriyi görerek, Erdoğan'ı Beyaz Saray'da ona göre ağırladığını, Avrupalıların ise çok daha az ileri görüşlü ve dışa açık çıktıklarını'' yazdı. 
     ''Türkiye'nin adaylığı ilke olarak 3 yıl önce kabul edilmiş, ancak kimi insan haklarıyla ilgili kaygılar gibi geçerli, kimi İslamiyet ile ilgili önyargılar gibi geçersiz bazı gerekçelerle şimdiye kadar geciktirilmişti'' ifadesini kullanan gazete, ''bu erteleme, Türkiye'nin kabul etmesi istenen son erteleme olmalıdır'' yorumunu yaptı. 
     





</TEXT>
</DOC>
