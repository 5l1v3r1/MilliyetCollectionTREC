<DOC>
<DOCNO> 124668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/14/son/sontur20.html </URL>
<DATE> 2002/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan Kopenhag'ı değerlendirdi ''Elhamdülillah'' 
</HEADLINE>
<TEXT>

     AK Parti Genel Başkanı Recep Tayyip Erdoğan, ticaret hacminin artırılması amacıyla Rusya, Türk Cumhuriyetleri ve Çin'i ziyaret edeceğini bildirdi. 
     Erdoğan, Kopenhag'tan Ankara'ya dönüş yolunda uçakta gazetecilerle sohbet ederek, kendisine eşlik ettikleri için teşekkür etti. 
     AB'ye yönelik turun tamamlandığını ancak Rusya, Türk Cumhuriyetleri ve Çin ile ticaret hacminin artırılmasını amaçlayan bir ziyaret programının gündemde olduğunu ifade eden Erdoğan, ''Bavulumuzu toplamak yok'' dedi. 
     Erdoğan, ''AB konusunda önceki hükümetlerin eksikleri var mıydı '' şeklindeki bir soruya, ''Vardı demek haksızlık olur ama adam adama markaj yapılmamış. Salon toplantılarıyla bu iş olmuyormuş'' yanıtını verdi. 
     ''Kopenhag'ta alınan kararla ABD ile AB arasındaki muhalif çizgi derinleşti mi '' sorusu üzerine Erdoğan, ''muhalif demek yanlış olur, rekabet demek lazım'' dedi. 
     Erdoğan, ''Sonuçtan memnun musunuz '' sorusuna da, ''Elhamdülillah'' karşılığını verdi. 
     AK Parti Genel Başkanı Erdoğan, bir gazetecinin 3 yıl önce Kopenhag'ta Galatasaray'ın UEFA kupasını aldığını anımsatarak, şimdi de Türkiye'ye bir tarih verildiğini belirtmesi üzerine, ''O çok daha çoşkuluydu. İkisi aynı değil'' dedi. 
     Erdoğan, Kıbrıs sorununun çözümünde Kuzey Kıbrıs Türk Cumhuriyeti yönetimine bir müdahalenin olup olmayacağına ilişkin soruyu yanıtlarken, ''Görüşmeler 28 Şubat'a kadar sürecek. Kıbrıs bağımsız bir devlet. Bu bağımsız devlet kendi kararlarını verecektir. Bizim müdahalemiz olmaz'' diye konuştu. 
     CHP milletvekillerinin ''İşkence suçundan mahkum olanlar milletvekili olmaz'' şeklindeki önergesinin AK Parti grubu tarafından reddedildiğini anımsatan bir gazeteciye de Erdoğan, ''Bilmiyorum, biz yoktuk. Bir unsur vardır, dönünce bakarız'' karşılığını verdi. 
     Bu arada, Erdoğan, gazetecilerle sohbetinden sonra uçak personeliyle de hatıra fotoğrafı çektirdi. Kokpite geçerek pilot koltuğuna oturan Erdoğan, pilotlardan da uçuş konusunda bilgi aldı. 
     
     ALLAH'A HAMDOLSUN.. 

     Ak Parti Genel Başkanı Recep Tayyip Erdoğan, Türkiye'nin önündeki on yıllara daha güçlü girebilmek için AB üyeliği konusunda son derece kararlı adımlar atmaya devam edeceğini söyledi. 
     Erdoğan, Kopenhag dönüşü Esenboğa Havalimanı'nda basın toplantısı düzenledi. 
     Erdoğan, zorlu bir maratonun sonunda ülkeye dönmenin sevincini yaşadıklarını belirterek, ''Şu an meşakkatli bir yolculuğu başarıyla ve alın açıklığıyla sonuçlandırmanın sevincini yaşarken, desteğini her zaman arkamızda hissettiğimiz büyük milletimize bir kere daha şükranlarımı sunmak isterim'' dedi. Türkiye'nin AB yolunda son zamanlarda çok ciddi bir gayret sarfettiğini kaydeden Erdoğan, özellikle son 18 ayda ''hissedilir, AB üyesi ülkeleri dahi şok edecek anayasa değişiklikleri yapıldığını'' belirtti. 
     Yeni hükümet ile birlikte uyumda, uygulamada, anayasa değişikliği konusunda ciddi adımlar atıldığını belirten Erdoğan, şöyle konuştu 
     ''Türkiye önümüzdeki on yıllara daha güçlü girebilmek için AB üyeliği konusunda son derece kararlı adımlar atmaya devam edecektir. Çünkü Türkiye'nin gerçek çoğunluğunun ideali, kendi değerlerini koruyarak dünyalı olmaktır. Türkiye modeli yerli değerlerini muhafaza ederek çağdaşlaşma modelidir. Milletimizin vicdanındaki ve aklındaki ideal budur. Bu idealin peşinden giderek, 3 Kasım seçimlerinden galip çıkar çıkmaz, seçim meydanlarında söz verdiğimiz gibi AB turuna çıktık. Bu tur esnasında Türkiye'nin tezlerini anlatma konusunda tam bir kararlılık gösterdik. Bu kararlılığımız milletimizin dualarına mazhar olmamıza yol açtığı gibi, yabancı devlet başkanlarının ülkemize olan saygısını da artırmıştır. Bu vesileyle milletimizin ve devletimizin hukukunu müdafaa etme imkanını bize bağışladığı için yüce Allah'a ne kadar hamdetsek azdır.'' 
     





</TEXT>
</DOC>
