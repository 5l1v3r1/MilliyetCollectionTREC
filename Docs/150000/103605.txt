<DOC>
<DOCNO> 103605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/23/son/sontur08.html </URL>
<DATE> 2002/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Ve Kemal Derviş yakasına CHP rozeti taktı... 
</HEADLINE>
<TEXT>

     Günlerdir süren temaslarının ardından Devlet eski Bakanı Kemal Derviş, sonunda CHP rozetini takarak resmen CHP'li oldu. 
     CHP'de Kemal Derviş'in katılımı için düzenlenen tören, yaklaşık 25 dakika geç başladı. Partililerin de yoğun katılımıyla gerçekleşen törende Baykal'a ve Derviş'e çok yoğun tezahürat yapıldı. 
     Katılım töreninde bir konuşma yapan Deniz Baykal, bugün sıradan bir katılım töreninin gerçekleştirilmediğinin açıkça görüldüğünü dile getirerek, Derviş'in katılımını "parti içi olayın ötesinde bir olay" diye yorumladı. Derviş'in 30 yıllık dostu, arkadaşı olarak çok sevindiğini, Derviş'in kararının CHP'ye büyük güç katacak bir karar olduğunu vurgulayan Baykal, "Bu sadece parti içi bir olay değildir. 
     Bu Türkiye'yi değiştirme, yenileme kararının bir büyük açılımı, çıkış noktası olarak özel bir önem taşımaktadır. 
     Türkiye'de bir büyük yeni oluşumun ortaya çıkmaya başladığını herkese gösteriyoruz" diye konuştu. 
     Türkiye'nin değişmesi yenileşmesi gerektiğini dile getiren Baykal, bunu geçmiş siyasi alışkanlıklarla sağlamanın olanağı olmadığını söyledi. Türkiye'de bugüne kadar uyumlu bilinçli bir iddiayla yola çıkılmadığını kaydeden Baykal, "Şimdi biz bu anlayışla yola çıkıyoruz. 
     Yeni bir Türkiye yaratacağız. Bu Türkiye'de devlet halkın hizmetinde olacak. Artık herkes bilecek ki devlet halk içindir. Halk devlet için değildir. Halk devletin bir malzemesi değildir" şeklinde konuştu. 
     Baykal, CHP'ye katılımların burada durmayacağını belirtirken, toplumun tüm kesimlerini CHP'nin bu büyük yürüyüşüne katılmaya çağırdı. Baykal, çağrısına özellikle de gençlerin sahip çıkmasını istedi. 
     Baykal, Kemal Derviş'in CHP'ye gelmesinin kolay olmadığını, uzun engeller, dağlar, denizler aşıldığını ve sonunda olması gereken buluşmanın sağlandığını ifade ederken, Derviş'i büyük mücadelesi ve aldığı doğru karar nedeniyle kutladı. 
     
     ÖNEMLİ İMZA 

     Baykal, konuşmasının ardından, "Şimdi Sayın Derviş'ten önemli bir imza alacağız" diyerek, Kemal Derviş'in CHP'ye üyelik formunu imzalattı. Yoğun tezahürat altında geçen imza töreninin ardından Baykal, Derviş'e CHP rozeti taktı. 
     Kemal Derviş de yaptığı konuşmada, büyük bir heyecan ve mutluluk duyduğunu dile getirirken, CHP'nin çocukluğundan beri tüm yaşamının bir parçası olduğunu söyledi. CHP'nin Türkiye'nin çok köklü bir kurum olduğunu, Atatürk'ün kurduğu bir parti olduğunu belirten Derviş, "70 yıla baktığımız zaman CHP, her aşamada zorlu görevleri başaran bir partidir" dedi. Genel Başkan Baykal'ın çağrısına katıldığını kaydeden Derviş, "Kesin bir gönül ve fikir birlikteliği var. Bu çok önemli ve tarihi bir çağrıdır" diye konuştu. 
     Derviş, Türkiye'de ekonomi, insan ve etkin devlet üçlüsünün biraraya getirecek çağdaş bir sentezi gerçekleştirmenin önemine dikkat çekerken, "Ancak bu sentezde Türkiye'yi geriye giden değil, daha ileri giden güçlü bir ülke konumuna getirebiliriz. Sadece CHP'lilerin değil tüm vatandaşların desteğine ihtiyacımız var. 3 Kasım seçimlerinden sonra güçlü bir takım kuramazsak uyumlu bir hükümet oluşturamzsak o zaman bu sorunlar malesef aşılamaz. 
     O yüzden toparlanmamız, eski kırgınlıkları bırakıp, katı sağ-sol anlayışını bırakıp, merkezi de içine alarak çağdaş bir sosyal demokrat sentezi gerçekleştirmemiz lazım" diye konuştu. 
     Baykal'ın söylediği gibi zor bir süreç olduğunu ancak CHP'yi dışlayan bir oluşumu hiç düşünmediğini dile getiren Derviş, "Önümüzdeki günlerde, haftalarda gene kucağımızı açacağız ve bu çağdaş sosyal demokrat sentez çağrımızı yapacağız" dedi. Derviş, sözlerini "Sayın Baykal'a, arkadaşlarına, CHP'lilere, tüm Türk vatandaşlarına uzunca bir zaman sonra beni Türkiye'ye getirdiğiniz için çok teşekkür ediyorum" diye sonlandırdı. 
     
</TEXT>
</DOC>
