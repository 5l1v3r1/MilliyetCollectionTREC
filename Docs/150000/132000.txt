<DOC>
<DOCNO> 132000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/20/son/soneko21.html </URL>
<DATE> 2003/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Gül TÜSİAD ile bir gerilimimiz yok 
</HEADLINE>
<TEXT>

     Başbakan Abdullah Gül, ekonomi muhabirlerinden, gerçek ve tüzel yatırımcıların piyasa faaliyetlerinde zarar etmemesi için daha dikkatli olmalarını istedi. 
     Ekonomi muhabirleriyle Başbakanlık'ta bir sohbet toplantısı düzenleyen Başbakan Gül, toplantının başı ve sonunda özellikle küçük yatırımcılar konusunda uyarılarda bulundu. 
     Büyük yatırımcılar ve bankaların kendi bünyesinde bulundurduğu ekonomistler vasıtasıyla, konjonktürü değerlendirerek hareket ettiklerini, buna karşılık gerçek ve tüzel kişilerin basında çıkan haberlere dayanarak piyasa faaliyetinde bulunduklarını hatırlattı. Başbakan, bu yüzden küçük yatırımcıların gereksiz yere zarar etmemeleri için, piyasa ile ilgili haberlere dikkat edilmesini istedi. 
     Başbakan Abdullah Gül, sözlerinin ''gerçeğin yansıtılmaması veya hükümet lehine haberler yapılması'' şeklinde algılanmaması gerektiğini de vurguladı. 
     
     PERSONEL TASARRUFU OLABİLİR 

     Başbakan Gül, yüzde 6.5'luk faiz dışı fazlanın tutturulabilmesi için, daha önce 6.2 katrilyon lira tutarında bir kaynak paketi ortaya koyduklarını hatırlattı. 
     Gül, yüzde 6.5'lik faiz dışı fazlaya ulaşabilmek için bundan sonra nelerin ortaya konacağına ilişkin bilgi verirken, sosyal güvenlik kuruluşlarında ''yolsuzluk boyutuna varacak kadar'' konular bulunduğunu, bunlar disiplin altına alındığında büyük tasarruflar olabileceğinin görüldüğünü kaydetti. 
     Bütçede personel, yatırım ve diğer cari harcamalarla ilgili bölümlerde de bazı tasarrular olabileceğine işaret eden Başbakan, transferler üzerinde de etkinliğin artırılmasıyla elde edilebilecek tasarruflar olduğunu bildirdi. 
     Başbakan Gül, gelir artırmaya yönelik bazı tedbirlerin bulunduğunu da kaydetti. 
     
     KAMUDA ZORUNLU EMEKLİLİK 

     Öte yandan, çıkışta bir gazetecinin kamuda zorunlu emeklilik konusundaki sorusu üzerine Başbakan, bu konuda çalışıldığını, ancak rakamın söylenen kadar büyük olmadığını, bu rakamın en fazla 2 bin kişi olabileceğini vurguladı. 
     
     YATIRIMLAR 

     Başbakan Gül, YPK toplantısında bazı bakanların yatırım rakamlarının düşüklüğünü dile getirdiğinin basına yansıdığının hatırlatılması üzerine, yatırımların ne yazık ki kendi arzu ettikleri boyutta olmadığını vurguladı. 
     Devlet Bakanı Ali Babacan'ın da bulunduğu toplantıda, Türkiye'yi, ''kötü, çamurlu'' bir yoldan 'asfalt'' bir yola taşımaya uğraştıklarını anlatan Başbakan Gül, yarışın asfalt yolda gerçekleştirilebileceğini, bu açıdan, biran evvel asfalt yola çıkabilmek için, bir şeyler yapmaları gerektiğini kaydetti. 
     
     IRAK KONUSU 

     Bir soru üzerine, IMF ve Dünya Bankası ile görüşmelerde Irak konusunun gündeme gelmediğini belirten Başbakan Gül, Irak ile ilgili ekonomik meselelerin ABD Hazine Bakanlığı nezdinde görüşüldüğünü, askeri, siyasi ve ekonomik tedbirlerin tümünün birden ele alındığını kaydetti. 
     Gül, IMF ve Dünya Bankası ile yapılan görüşmelerde nelerin konuşulacağının belli olduğunu hatırlattı. 
     ''IMF'YE SİYASİ TAAHHÜT MEKTUBU YOK'' 
     ''IMF'nin, siyasi bir taahhüt mektubu talebi olup olmadığı'' yönündeki bir başka soruya karşılık Başbakan, böyle bir taahhüdün söz konusu olmadığını vurguladı. 
     Bu tür şeylerin gizli kalmayacağını, bunun için en iyi şeyin şeffaflık olduğunu söyleyen Gül, şöyle devam etti 
     ''Hep şunu söyledim... IMF, Dünya Bankası gelir gelmez. Ama hepimiz biliyoruz ki bizim bu evimiz karma karışık. Bu karma karışık evde yaşayanlar da bizleriz. Dolayısıyla esas bizim sorumluluğumuz. Bu karmakarışıklıkta mı yaşayacağız Yoksa nezih, tertemiz bir evi bizde mi yaratacağız Bu, bizim sorumluluğumuzda. Bu hükümetin misyonu budur. Bu hükümet 5 yıllığına gelmiştir. Hiç bir mazeret bulamaz. Biz bir mazeret bulamayız açık söyleyeyim size.'' Yapılacak işlerde sahiplenmenin önemine de dikkati çeken Başbakan, bunun dışarıdan empoze ile olmaması gerektiğini vurguladı. 
     
     HÜKÜMET TÜSİAD, TOBB İLİŞKİLERİ 

     Başka bir soru üzerine Başbakan Gül, TÜSİAD'ın Türkiye'nin en önemli kuruluşlarından biri olduğunu vurgularken, ''Bizim TÜSİAD ile bir gerilimimiz söz konusu değildir'' dedi. 
     Ekonominin kırılgan bir dönemden geçtiği sırada, TÜSİAD toplantısından iyi mesajlar beklediklerinin dile getiren Başbakan, TÜSİAD Başkanı Tuncay Özilhan ile yaptığı telefon konuşmasına ilişkin olarak, ''Basına yansıdığı gibi böyle sert falan değil, yine karşılıklı biz şöyle şöyle konuşmuştuk, niye böyle yapmıyoruz şeklinde...'' dedi. 
     Önümüzdeki hafta TÜSİAD Genel Kurulu'na gideceğini açıklayan Başbakan, Türk ekonomisinin en önemli simalarının burada olduğunu vurguladı. 
     TOBB'un ise Türkiye'nin en büyük işadamları organizasyonu olduğunu hatırlatan Gül, dünkü toplantıda konuşan oda başkanlarının, barışa vurguda bulunduğunu aktardı. Başbakan, dünkü toplantının sonucunun, TOBB ile Hükümetin sorunların üzerine birlikte yürüyeceğini göstergesi olarak alınması gerektiğini ifade etti. 
     
     KAMU İHALE YASASI VE FINDIK KARARNAMESİ 

     Bir gazetecinin, Kamu İhale Yasası veya Fındık Karanmaesi konularında AKP kanadından değişik yorumların geldiğini hatırlatarak, ''bizim bu yöndeki eleştirilerimizin haklı olduğunu düşünüyorum'' değerlendirmesi üzerine Başbakan, şöyle konuştu 
     ''Haklısınız. Bizim hiç yanlışımız, hatamız yok demiyorum dikkat ederseniz... Algılandığınız halle, realiteniz arasında çok fark varsa problem olur. Her zaman fark olacaktır. Parti olarak da diğer konuları düşündüğümüzde algılanma ile realite arasında büyük fark olduğu inancındayım...'' 
     
     MEDYAYA PARA VERİLDİĞİ İDDİALARI 

     Basında kendisine atfen yer alan, ''ABD'ni,n savaş kamuyou oluşturmak için medyaya para verdiği'' yönündeki ifadelerin hatırlatılması üzerine de, ''ben böyle bir şey demedim. 300 kişinin arasında ben neden böyle konuşayım ki Velevki inansam bile, konuşmam böyle bir şeyi. Ona hiç girmedim yani'' dedi. 
     Yüksek Planlama Kurulu YPK toplantısının içeriğine ilişkin soruya karşılık da Başbakan, yapılan toplantının bir ön YPK niteliğinde olduğunu ve hazırlananların ''draft taslak '' olduğunu, önümüzdeki günlerde yapılacak YPK toplantısının ardından açıklamaların yapılacağını kaydetti. 
     
     KÖKLÜ REFORMLAR GEREK 

     Sıkıntılardan geçici olarak değil, sürekli kurtulabilmek için yapılması gerekenleri yapma gayreti içinde olduklarını, diğer yandan dış politikada Irak krizi ve neredeyse savaşın eşiğine gelen bir dünya olduğunu, ikisini birarada götürmeye çalıştıklarını vurguladı. 
     Öyle ya da böyle dış politikada krizlerin hallolacağını, Türkiye'nin artık bu şekilde gitmesinin mümkün olmadığını anlatan Başbakan, köklü reformların yapılması gerektiğini vurguladı. 
     Daha önceki hükümet döneminde başlayan birçok yararlı adımlar olduğunu, ancak o zamanki siyasi istikrarsızlık veya koalisyon üyeleri arasındaki çekişmeler nedeniyle, bunların büyük bir kısmının gerçekleşemediğini belirten Gül, şöyle konuştu 
     ''Geçmişe baktığımızda, köklü reformlar tek parti iktidarı dönemlerinde yapılmıştır. Şimdi Türkiye'nin böyle bir döneme girdiğine ve bunun Türkiye için de bir şans olduğuna inanıyoruz. Ne yapılması gerekiyorsa yapılsın da, artık başımız bir daha böyle sıkıntılara girmesin diye halkımız bize oy verdi. 
     Türkiye ekonomisinin sağlıklı bir yapıya kavuşturulması, artık konjonktürel dalgalanmalardan hemen olumsuz etkilenmemesi için dönüşümler yapmak zorundayız.'' 
     
     ''BİZ ARTIK AYNI UÇAĞIN İÇİNDEYİZ'' 

     Bu arada ''Hepimiz aynı geminin içindeyiz'' sözünü hatırlatan Başbakan Gül, kendilerinin bu sözü bir adım daha ileri giderek, ''biz artık aynı uçağın içindeyiz'' dediklerini bildirdi. 
     Başbakan, ''kimse şu bölümde olanlara hiç birşey olmayacak diyemez, hepimizi etkileyecek. Hepimizin de bir sorumluluğu olduğu inancındayız. En büyük sorumluluk da hükümete aitttir' dedi. 
     Bu sorumluluk içinde, artık sadece niyetleri, kararlılığı açıklamanın da birşey ifade etmediğini bildiklerini kaydeden Gül, çünkü bu tür şeylerin ''yalama'' olduğunu, piyasalar tarafından kabul görmesi için, artık adım adım performansa bakmak gerektiğini vurguladı. 
     Son 3-4 seneye bakıldığında, yönetimlere güvenmenin kolay olmadığının görüldüğüne dikkati çeken Başbakan Gül, kendilerinin sadece kararlılıkla, iyi niyetle değil, uygulamayla, performansla ve icraatlarla da niyetlerini doğrulayarak, güven sağlayacaklarına inandığını söyledi. 
     
     BİRİNCİ ÖNCELİK, ENFLASYONU DÜŞÜRMEK 

     Zaman zaman ''enflasyon mu, büyüme mi'' tartışmalarının yaşandığına işaret eden Başbakan Gül, ''enflasyon düşmeden, diğer konularda istikrar söz konusu olmamakta. Birinci önceliğimiz, enflasyonu düşürmek olacak'' dedi. 
     Sürdürülebilir büyümeyi yakalayabilmek için, enflasyonun kesinlikle inmesi gerektiğini kaydeden Gül, bunun için kamu borç stoğunun aşağı çekilmesi gerektiğini, bunun da faiz dışı bütçe fazlasına bağlı olduğunu anlattı. 
     
     YÜZDE 6.5'LİK FAİZ DIŞI FAZLA 

     Yüzde 6,5 faiz dışı fazlaya ''olağanüstü'' önem verdiklerini vurgulayan Başbakan Gül, şunları kaydetti 
     ''Biz kesinlikle hesaplarımızı, kalemlerimizi buna göre hesaplıyoruz. Şundan dolayı, sadece kararlılığa, iyi niyete artık herkesin karnı tok. Şimdi bizim uygulamamıza ve performansımıza bakılıyor. Bunları bütçeyle, diğer tedbirlerle ortaya koyacağız. 
     Bunları koyduğumuzda reel faizler düşecektir. Öncelikle tasarrufu reel faizlerdeki düşüşten sağlayacağız. Bunun sürekli olması için yapısal reformlar gerekiyor.'' 
     
     KAMU REFORMU TASARISI 

     Kamu Yönetimi Reform Tasarısı'nın bir ay içinde TBMM'ye sevkedileceğini açıklayan Gül, bununla ilgili kurulan komitenin hazırlıkları sürdürdüğünü söyledi. 
     Bakan Gül, ''amacımız etkinliği artırmak. Yolsuzluklar var. Kanunsuzluklar var. Biz bunları bitirdiğimiz kanaatindeyiz. Bilinsin ki en yakınım da olsa buna göz yummayız. Bu eski dönemin hastalıklarıydı, kimseye faydası olmadığını gördük'' dedi. 
     Devletin etkin olmayan çalışma tarzını da, yolsuzluğa benzeten Başbakan, ''bir kişinin yapacağı işi 10 kişiye yaptırıyorsanız, bu da bal gibi yolsuzluktur'' şeklinde konuştu. 
     
     HÜKÜMETLER, MÜTEAHHİTLERİN EMRİNE GİRMİŞ 

     Gül, yatırımlarda yapılan yanlışlıklara değindi ve dış kredili işler konusunda, bundan önceki dönemlerde hükümetlerin, bir anlamda ''müteahhitlerin emrine girdiğini'' söyledi. 
     Dış kredili işlerde müteahhit parayı bulduğunda, sanki parayı başkasının ödeyeceğinin düşünüldüğünü anlatan Başbakan Gül, bu şekilde sulama barajları gerçekleştirilirken, karlı olmadığı için sulama kanallarının yapılmaması gibi bir durumla karşılaşıldığını ifade etti. 
     Başka hiç bir ülkede böyle bir durumun görülmeyeceğini vurgulayan Başbakan, ''Bu yolsuzluk mu Türkiye'de bununla ilgili hiç kimseye dava açamazsınız ama bu bal gibi yolsuzluk'' değerlendirmesinde bulundu. 
     
     IMF HEYETİNİN GELİŞİ 

     IMF heyetinin ne zaman Türkiye'ye geleceği yönündeki bir soruyu da, Devlet Bakanı Ali Babacan yanıtladı. 
     Babacan, ''IMF heyetini davet ediş tarihimiz, bizim hazırlıklarımızı tamamlamamızla ilgili. Biz dersek ki bütçemiz belli bir noktaya geldi. Diğer yapısal tedbsirler konusunda kararlarımızı verdik , onlar gelecekler. Onlar bizden haber bekliyorlar'' derken, bütçenin tamamlanmasının beklenmesinin doğal bir süreç olduğunu söyledi. 
     Başbakan Gül de, bütçe herkesi inandıracak noktaya getirildiğinde, IMF heyetinin çağrılabileceğini belirtirken, Pamukbank'ı kastederek ''diğer sizin de takip ettiğiniz bir konu var. O bizim zaten elimizde değil, hükümetin mesele değil. Siyasi bir kararla ilgisi yok onun. Yargıyla ilgili bir mevzuu'' dedi. 
     
     IRAK GÖRÜŞMELERİ 

     Devlet Bakanı Babacan, Irak konusuyla ilgili görüşmelerin siyasi, askeri ve ekonomik açıdan 3 ayrı koldan devam ettiğini, bunların koordinasyon içinde götürüldüğünü bildirdi. 
     ABD Hazine Bakanı ile haftada bir kaç kez görüştüklerini anlatan Babacan, şöyle devam etti 
     ''Eğer Irak ile ilgili bir problem olur ise hükümetimizin de bu konu ile kararı ne zaman netleşirse, o zaman Amerikan Hazinesi ile nasıl bir aranjman yapacağız, nasıl bir paket düzenlenecek ve bu paketin mekanizması nasıl olacak, o konuda görüşmelerde çok önemli mesafeler katedildi. Mekanizma ve yapı konusunda tam bir anlayış birliği şu anda mevcut. 
     Bu tabii belli bir miktarda hibe, belli bir miktarda kredi, kredilerin şartları, bu konuda ve bunun kompozisyonu konusunda önemli bir ölçüde esneklik olacak ve bu esneklik içerisinde kompozisyonu biz belirleyeceğiz. 
     Fakat büyüklükler konusunda, henüz belli bir noktaya gelinmedi. Şu anda gelinmesi de mümkün değil zaten. Çünkü biz tamamen bugüne kadar ki çalışmalarımızı belirli varsayımlarla yaptık.'' Ortaya iki önemli varsayım koyduklarına işaret eden Bakan Babacan, şöyle devam etti 
     ''Birincisi Irak'la ilgili bir operasyon söz konusu olacak, ikincisi de Türk hükümetinin belli noktalarda belli kararları söz konusu olacak. Bu iki varsayımla hareket ettik. Tabii bu iki varsayım, Irak'la ilgili operasyon söz konusu olmazsa, görüşmelerin bir anlamı kalmamış olacak ya da hazırlık safhasında kalmış olacak. Dolayısıyla şu anda bulunduğumuz nokta bu. Fakat bir kaç hafta içerisinde Birleşmiş Milletler'in belli süreçleri sonucunda görüşmelerde belli noktaya gelinecek.'' Kuzeyden bir cephenin açılmasının söz konusu olup olmadığı sorusu üzerine de Babacan, şu anda istişareler devam ettiği için, bu konuda fazla bir şey söyleyemeyeceğini ifade etti. 
     
     ÖYK TOPLANTISI VE SSK'NIN DURUMU 

     Özelleştirme Yüksek Kurulu'nun ÖYK ne zaman toplanacğına ilişkin soruyu cevaplayan Başbakan Gül ise ÖYK'yı önümüzdeki hafta, Davos'tan geldikten sonra toplayabileceklerini tahmin ettiğini söyledi. 
     Gül bu arada, yolsuzluklar konusunda savcılara sonuna kadar arkalarında olduklarını belirttiklerini, ancak bu işleri dikkatli götürmeleri ve yeni hükümetin rakiplerinden intikam aldığı havasının doğmamasının istediklerini kaydetti. 
     SSK'da olup bitenlerin çok önemli olduğunu vurgulayan Gül, Çalışma ve Sosyal Güvenlik Bakanı'nın, göreve gelişinin ikinci haftasından beri bu işin üstünde olduğunu belirtti. 
     Gül, ''Burada maalesef çok büyük yanlışlıklar vardır. Ummadığınız çevreleri görüyorsunuz. O açıdan kimseyi de suçlamamak için bunu tamamen yargıya bırakmış vaziyetteyiz. Ama yakınen takip ediyoruz. Bu işin boyutu çok büyüktür.'' değerlendirmesinde bulundu. 
     
     ENERJİDE SORUŞTURMA TALİMATI 

     Enerji fiyatları konusunda, göreve geldiklerinde 3 kişilik bir komisyon oluşturduklarını anlatan Gül, bu komisyonun çalışmaları sonucunda, bu yapıyla Türkiye'nin rekabet şansının olmadığının görüldüğünü kaydetti. 
     Bu komisyondan, gayrimeşruluklar varsa ayrıca rapor etmelerini istediğini aktaran Gül, ''Ne yazık ki ayrıca bazı şeyler de rapor ettiler. Şüphe çekici uygulamaları gördüler, onlarla ilgili soruşturma da başlamıştır. Talimatları verdim'' dedi. 
     Bir gazetecinin ''Bürokrasi içinde mi '' sorusuna, ''Bunlarla ilgili bizim yapmamız gereken, bunlarla ilgili adımlar vardır. Bizim yapmamız gerekenler var onlar yapılıyor'' diye konuştu. 
     
     IMF HEYETİ VE ABD GENELKURMAY BAŞKANI 

     ''IMF ve Dünya Bankası heyetleri ile ABD Genelkurmay Başkanı'nın üst üste Türkiye'ye gelmesinin ne ifade ettiğinin'' sorulması üzerine de Başbakan Gül, bunların hepsinin bir takvim içinde olduğunu söyledi Başbakan, ''ABD Genelkurmay Başkanı'nın ne için geldiği belli. IMF, Dünya Bankası yetkililerinin de ne için geldiği bellidir. Dolayısıyla bunların hepsi normaldir'' ifadesini kullandı. 
     
     "PİYASALARIN AVANSINI BOŞA ÇIKARMAYACAĞIZ" 

     Piyasaların kendilerine avans verdiğine de işaret eden Başbakan, bunu kesinlikle boşa çıkartmayacaklarını vurguladı. 
     Başbakan Gül, ekonomi muhabirleriyle sohbet toplantısında, dün Odalar Birliği ile yapılan toplantının çok verimli geçtiğini, ekonominin üstündeki fazlalıkları alacaklarını anlattı. 
     Toplantıda konuşulanları değerlendirmek üzere, Hazine ve Dış Ticaret Müsteşarlıklarından sorumlu Devlet Bakanları ile Maliye ve sanayi Bakanlarından oluşan bir komite kurduklarını açıklayan Başbakan Gül, ''öyle şeyler var ki, ufak bir müdahaleyle çözülecek sorunlar var'' dedi. 
     Devleti asli fonksiyonlarına çekeceklerini ve bunun için gerekli reformları yapacaklarını anlatan Başbakan Abdullah Gül, ''piyasalar bize avans verdi, bunu kesinlikle boşa çıkartmayacağız. Türkiye'nin sorunları, özel sektörle çözülecektir'' diye konuştu. 
     
     İNCE ÇİZGİ 

     Haklı haksız tenkitlere kesinlikle açık olduklarını, bunlardan dolayı en ufak bir tedirginlikleri, kırgınlıklarının söz konusu olunmadığını belirten Başbakan Abdullah Gül, ancak ''ince bir çizgi'' bulunduğuna işaret ederek, şöyle devam etti 
     ''Bir hassasiyet çizgisi. Hepimizin sorumluluğu da buradan geliyor. Ben bugün bir yanlış konuşma, iş yaparsam, bunun etkilerini hemen görüyoruz piyasalarda, faizlerde, döviz kurlarında. Borcunu borçla çeviren bir ülke Türkiye, devamlı tahviller satıyoruz. Bunlarda göstergeler devamlı iniyor çıkıyor. Siz de biliyorsunuz ki bir puanlık bir faiz artışı veya inişinin ortalama yükü 1 milyar dolar civarındadır. Böyle bir sorumluluğu hatırlatmak.'' 
     
     BORÇ YAPISININ GETİRDİĞİ HASSASİYETLER 

     İç borçların 150 katrilyon lira civarında olduğunu, bunun 79 katrilyonun kamuya ait borçlar, 71'inin ise özel kesime ait borçlar olduğuna dikkati çeken Başbakan, devamla şöyle konuştu 
     ''Son yıllarda şöyle bir dağılım ortaya çıktı, özel kesime ait borçlarda gerçek kişilere 22 katrilyon, tüzel kişilere 13.3, tüzel kişilere 12 katrilyon, bankalara ise 31 katrilyon, gördüğünüz gibi bugün bir kağıt satışına başlıyoruz. 
     Özel kişiler ile tüzel kişiler, olayları basın organlarından takip ediyorlar, bankalar öyle değil. Onlar çok daha detay analizler yapıyorlar, ekonomistleri var, ben ne söylersem söyleyim, onlar daha çok perde arkasındaki rakamlara bakıyorlar. Özel kişiler ve tüzel kişilere, 22 katrilyon lira borcumuz var, bunlar ise en çok basın organlarını takip ediyorlar ve kararlarında bu çok etkili oluyor.'' 
     
     BASININ ÖNEMİ VE KRUEGER'İN AÇIKLAMASI 

     Başbakan bu arada, gazeteciliğin doğal tarafları olduğunu, optimum noktayı yakalamak gerektiğini ve geleceğin belirlenmesinde herkesin katkısı olacağını vurguladı. 
     Başbakan Gül, '' bizim yanlışımızı görmeyin, inanmadığınız şeyleri, bizim lehimize yazın demiyorum. Yansıtırken, hepimiz çünkü bu krizden çıkarsak fayda göreceğiz, biraz da o şekilde bir ince hattı ona göre ayarlamada hepimizin çıkarı var diye düşünüyorum'' dedi. 
     IMF Birinci Başkan Yardımcısı'nın temaslarının ardından yaptığı yazılı açıklamanın, son yıllarda yapılan en iyi açıklamalardan birisi olduğunu vurgulayan Gül, bundan negatif bir mesaj da, pozitif bir mesaj da çıkartılabileceğini, bunun neticesinin hazine ihalelerinde faize etkisi olduğunu, ancak inanılması halinde olumlu yansıtılabileceğini, ancak buna inanılmaması halinde de her türlü aykırı şeyin yazılabileceğini söyledi. 
     Getirdiği örneklerle, gazetecilere ''sürekli bardağın boş tarafını yazmayın, arasıra da dolu tarafını yazın' mesajı veren Başbakan Gül, yanlış anlaşılmaktan çekindiği için, ''adeta kekeme gibi konuşmak'' zorunda kaldığını belirtti. 
     Başbaşkan Gül, IMF ile görüşmelere ilişkin bir soru üzerine, ''2003 yılı bütçe taslağı bir performanstır, yoksa yıl sonunu beklerler. Bir anormallik görmüyorum, biz şimdilik kendimizden eminiz, göstergelerin çok hızlı şekilde iyiye gideceğine inanıyorum'' ifadesini kullandı. 
     
     ''TÜRKİYE, YUMUŞAK KARINLARI OLAN BİR ÜLKE'' 

     Başbakan Irak konusunu değerlendirirken de, Türkiye'nin Irak krizine tabiri caizse, ''yumuşak karınları çok olan bir ülke olarak yakalandığını'' söyledi. Gül, şöyle devam etti 
     ''Bu gizli bir şey midir Bu kadar dış borcumuzun olduğunu herkes bilmiyor mu Ekonomimizin sıkıntılarını herkes bilmiyor mu, biliyor. Ama bütün bunlar doğrudur. Türkiye'nin çıkarı ve menfaatleri dediğimizde, ekonomi de işin içindedir, siyaset de, geleceği de...Bu savaşı önlemek, ekonomi için de, gelecek için de, insanlık için de, en doğru iştir. Bunun için elimizden gelen her şeyi yapmamız gerekir.'' Irak'a olası müdahalenin ekonomik yükünün çok büyük olacağını vurgulayan Gül, şöyle devam etti 
     ''Kimse, savaşa gireriz bunun karşılğı şu kadar para alırız, bu bizim ekonomimizi düzlüğe çıkartır diye düşünmesin. Bunlar gerçekçi değil. 
     Tabii ki hükümet, her türlü senaryoya karşı ülkeyi hazırlamak zorundadır. Biz de bunu hazırlıyoruz. En kötü senaryolar söz konusu olduğunda, ne çıkacak karşımıza Bunun hazırlıkları vardır. Bu hazırlıklar askeri siyasi ve ekonomiktir.'' 
     
     HÜKÜMET VE AK PARTİNİN POZİSYONU 

     Hükümet ve parti ile AK Parti Lideri Tayyip Erdoğan'ın konumuna ilişkin soru üzerine de Başbakan, hükümetin bağımsız ya da teknotratlar heyeti olmadığını belirterek, ''Bu hükümet, AK parti hükümeti. Bu hükümetin başarılarından, en büyük memnuniyeti parti duyacak'' dedi. 
     Başarısızlıkların faturasını da partinin ödeyeceğini ifade eden Gül, bu açıdan Erdoğan'ın yakından ilgilenmek durumunda olduğunu söyledi. Bu açıdan herhangi bir kopukluğuk olmadığını anlatan Gül, Erdoğan ile sadece kamuoyu önünde biraraya gelmediklerine işaret etti. 
     Gül, parti adına icraatın başında olanların ise kendileri olduğunu anlattı. 
     
     BANKALAR 

     Bankalara ilişkin nihai kararın ne zaman verileceğinin sorulması üzerine de Başbakan Gül, Bankalar konusunda bağımsız bir kurul olan BDDK'nın bulunduğunu, Pamukbank konusunun da yargıya intikal ettiğini hatırlattı. 
     Devlet Bakanı Babacan da, konunun BDDK ve mahkemelerin sorumluluğunda olduğunu, burada hükümetin bir yönlendirmesinin olamayacağını söyledi. 
     Halkbank'ın özelleştirmeye hazırlandığını anlatan Babacan, kamunun diğer sektörlerden olduğu gibi, bankacılıktan da orta ve uzun vadede çekilmesini arzu ettiklerini kaydetti. 
     





</TEXT>
</DOC>
