<DOC>
<DOCNO> 128624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/03/son/sontur23.html </URL>
<DATE> 2003/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
AK Parti İstanbul İl Başkanlığı bürokrat takibine karşı 
</HEADLINE>
<TEXT>

     AK Parti İstanbul İl Başkanı Mehmet Müezzinoğlu, İstanbul İl Teşkilatı olarak bürokratı takip etme gibi bir anlayışa sahip olmadıklarını söyledi. 
     Müzzinoğlu, partisinin İstanbul İl Başkanlığı'nda yaptığı basın toplantısında, yarın Devlet Bakanı ve Başbakan Yardımcısı Mehmet Ali Şahin'in vereceği ilk ders ile açılışı yapılacak olan ''Siyaset Akademisi'' hakkında bilgi verdi. 
     Son yıllarda siyasete ve siyasetçiye karşı ciddi bir güven kaybının geliştiğini ve AK Parti olarak bu konuya öncelik verdiklerini ifade eden Müezzinoğlu, siyasetçinin kalite, özgüven ve bilgi birikimini kazanması için Siyaset Akademisi'ni kurmaya karar verdiklerini söyledi. 
     Müezzinoğlu, amaçlarının siyasetçi ya da siyaset bilimcisi yetiştirmek değil, siyaset yapmak isteyenlerin daha donanımlı olmasını ve kendine özgüven kazanmasını sağlamak olduğunu kaydetti. 
     Partide siyaset yapan ya da yapmak isteyen herkesin Siyaset Akademisi'nden geçeceğini belirten Müezzinoğlu, Siyaset Akedemisi'nin eğitim programını önümüzdeki yıllarda kurumsallaştırmayı amaçladıklarını bildirdi. 
     Müezzinoğlu, Siyasi ve Hukuki İşler Birimi Başkanlığındaki 15 kişilik bir ekibin çalışmasının ürünü olan bu eğitim programının bir yıl süresince 3'er aylık programlar halinde 135'er kişiden oluşan 4 gruba verileceğini belirtti. 
     
     BÜROKRATI TAKİP 
     Daha sonra soruları yanıtlayan Müezzinoğlu, bir gazetecinin, ''İzmir ve Adana'da parti il başkanlarının resmi kurumlardan bilgi talep ettiğini, kendilerinin de böyle bir talepte bulunup bulunmadıklarını'' sorması üzerine, şunları söyledi 
     ''Bir devlet hastanesinin, bir eğitim kurumunun toplum adına iyi hizmet veriyor olup olmadığı, siyaset yapan bizleri birinci derecede ilgilendiriyor. Bir hastanede kuyruklar varsa, bunun çözümünde ne yapacağımızı düşünmek ve alternatif üretmek gibi sorumluluğumuz var. Bu yönde tıkanıklık idarecide ise o konuda daha yeterli olanı düşünmek, teknik imkansızlıksa bunu ortadan kaldırmak, maddi konularsa maddi çözümler üretmek gibi bir sorumluluktan özellikle iktidar partisinin siyasilerinin vazgeçmesi söz konusu olamaz. Ama İstanbul İl Teşkilatı olarak bürokratı takip etme gibi bir anlayışa sahip değiliz. Böyle bir sorumluluğumuz yok. Hizmeti ve hizmetin kalitesini takip etme gibi bir duyarlılığımız var.'' Müezzinoğlu, bünyelerinde kurdukları Proje Öneri Talep Komisyonu'nun İstanbul'un sağlık, eğitim, bayındırlık ve güvenlik problemleriyle ilgili projeleri yaklaşık bir aydır hazırladığını ve bunları bir rapor halinde sunacaklarını bildirdi. 
     





</TEXT>
</DOC>
