<DOC>
<DOCNO> 133740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/28/son/sontur33.html </URL>
<DATE> 2003/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kendisini durduran trafik polisini dövdü... 
</HEADLINE>
<TEXT>

     Düzce'de kırmızı ışıkta geçtiği için durdurulmak istenen sürücü, trafik polisini darp ederek olay yerinden kaçtı. 
     Trafik ekipleri 34 RNS 97 plakalı özel otomobile, kırmızı ışıkta geçmesi nedeniyle ''dur'' ihtarında bulundular. Sürücü ihtara uymayınca, trafik ekipleri aracı takip etmeye başladı. Ekipler Bolu Caddesi üzerinde aracı durdurmayı başardı, ancak sürücü Cemal Üstünel'in saldırısına uğradı. Üstünel, yanına gelen trafik polisi Osman Özkılıç'ın kafasına taşla vurdu. 
     Özkılıç, Düzce Devlet Hastanesi'ne kaldırılarak tedavi altına alındı. Darp olayını gerçekleştiren Cemal Üstünel ise kaçmayı başarırken, olay esnasında yanında bulunan babası Hüseyin Üstünel araç ile birlikte gözaltına alındı. 
     Düzce asayiş ekipleri tarafından bir süre sonra sürücü Cemal Üstünel de yakalanarak gözaltına alındı. 
     Yetkililer, sürücü Cemal Üstünel'in nişanlısı ile birlikte düğün işlemleri için belediyeye gittiklerini, fakat o sırada kırmızı ışıkta geçmesi sonucu telaşa kapılıp sinirlenerek, üzerine gelen polis memurunu darp ettiğini belirttiler. 
     





</TEXT>
</DOC>
