<DOC>
<DOCNO> 141598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/09/spor/spo03.html </URL>
<DATE> 2003/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
ARBEDE 
</HEADLINE>
<TEXT>

Şeref Tribünü’nde büyük gerginlik ve olaylar yaşandı. Fenerbahçeli yöneticilere küfür eden bazı taraftarlar ortalığı karıştırdı, yumruklar ve tekmeler konuştu 
     MEHMET DEMİRCAN 

     Taraftar saldırdı 
     DERBİNİN bitiminde Şeref Tribünü’nde büyük olaylar yaşandı. 90 dakikanın bitiş düdüğüyle birlikte Fenerbahçe Başkanı Aziz Yıldırım, yöneticiler Sadettin Saran, Hakan Bilal Kutlualp ve Ali Yıldırım salona oturdular. Ancak Galatasaraylı 10 - 15 kişilik taraftar grubu, şeref salonunun önüne gelerek Başkan Yıldırım’a küfür etmeye başladılar. Yönetici Mahmut Uslu ile Kulüp Müdürü Serkan Acar, "Nasıl küfür edersiniz " diyerek salonun önünde yer alan camdan aşağıya atladılar, Sadettin Saran ile Mehmet Karasu da eşlik ettiler. 
     
     Altaylı yaralandı 
     GALATASARAYLI taraftarlar ile yöneticilerin kavgasını polis güçlükle önledi ve taraftar grubunu uzaklaştırdı. Yıldırım "Ben anneme küfür ettirmem" deyince ortalık yeniden gerginleşti ve Şeref Trübünü’nde yer alan Galatasaraylılar ile Fenerbahçeli yöneticiler kavgaya başladılar. Bu arada Galatasaray’ın eski yöneticisi Fatih Altaylı küfür ederek aşağıya inince, Fenerbahçe camiasının tanınan bir, iki siması karşılık verdi ve yumruklar konuştu. Fatih Altaylı’nın, kül tablaları ile yapılan kavgada yaralandığı gözlendi. 
     
     Polis önledi 
     ALTAYLI’NIN özellikle yüzünden ve elinden kanlar akmaya başlayınca, Galatasaray Futbol Şube Sorumlusu Özer Saracoğlu camdan atlayarak, kavgaya karıştı. Ancak Fenerbahçeli yöneticiler arbedede ağır basınca, Galatasaraylılar geri çekildi ve olay kendiliğinden sona erdi. Bu arada yara alan Fatih Altaylı, "Ben ayırmaya çalışıyordum. Ama Ali diye bir Fenerbahçeli bana vurdu" diye bağırmaya başladı. Güvenlik güçleri olaya yeniden müdahale etti ve herkesi Şeref Tribünü’nden dışarı çıkardı. 
     
Aslan’a ceza kapıdaAtılan yabancı cisimler ve hakemin yaptırdığı anonslar Galatasaray’ın başını belaya soktu. Cim-Bom, bundan dolayı Disiplin Kurulu’na sevk edilecek 
     CEMAL ERSEN 

     Sahası kapanabilir 
     GALATASARAY taraftarı kulübü yaktı. Dünkü derbide sahaya atılan yabancı cisimler, Sarı - Kırmızılılar’ın başına bela olacak. Disiplin Kurulu’na sevk edilecek olan Cim - Bom, hakem Selçuk Dereli ile gözlemciler Hilmi Ok ve Sabri Çelik’in raporlarının doğrultusunda cezalandırılacak. Bunun en az 2.5 milyar lira olacağı belirtilirken, cezanın saha kapatmaya kadar ulaşabileceği ifade edildi. 
     
     3 ve 4 nolu anons 
     İLK olarak 6. dakikada kapalı tribünden atılan kanyak şişesi ve yabancı maddelerden nedeniyle 3 nolu anonsu yaptıran hakem Dereli, 43. dakikada da Rebrov’un sol kanattan korner atışını kullanacağı sırada, tribünlerden atılan maddeler nedeniyle 4 nolu anonsu istedi. Yabancı maddelerin atılmaya devam edince devreye Fatih Terim ve yedekler girdi, taraftar sakinleşti. 
     
Muhteşem bir geceydi      FENERBAHÇE galibiyetinin ardından soyunma odasına kadar inen ve teknik heyet ile futbolcuları kutlayan Galatasaray Başkanı Özhan Canaydın, dünkü atmosferi "Muhteşem bir geceydi" sözleriyle özetledi. Kolay kolay soyunma odasına inmediğini de belirten Canaydın, "Güzel oyunları için herkese teşekkür ettim. Özellikle ilk yarı mükemmeldiler" diye konuştu. 
     
Küçük derbide eşitlik bozulmadı      EROL DEMİRKOL 

     FLORYA Metin Oktay Tesisleri’nde karşılaşan Galatasaray ile Fenerbahçe’nin PAF takımları arasında maç 1-1’lik beraberlikle sonuçlandı. İlk yarısı golsüz sona eren karşılaşmanın 51. dakikasında Sarı - Kırmızılı ekipten Doğan takımını öne geçirdi. Bunun hemen bir dakika sonrasında bu kez misafir ekipten Erhan eşitliği sağladı ve karşılaşma 1-1 berabere sonuçlandı. Cim - Bom’dan Görkem 83’te kırmızı kart gördü. Karşılaşmayı Ümit Milli Takımı Teknik Direktörü Raşit Çetiner de izledi. 
     



 SPOR 































</TEXT>
</DOC>
