<DOC>
<DOCNO> 120684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/24/guncel/gun06.html </URL>
<DATE> 2002/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Mecburi hizmet rafa kalkacak 
</HEADLINE>
<TEXT>

"Hekimlerin mecburi hizmeti sevmesi zor" diyen Sağlık Bakanı Akdağ, "Bir süre daha kalacak ama uygun bir biçimde formüle edeceğiz" dedi 
     YILDIZ YAZICIOĞLU Ankara 

     Sağlık Bakanı Recep Akdağ, Osman Durmuş döneminde tartışmalara neden olan ve tıp mezunlarını mağdur eden Mecburi Hizmet Yasası’nı yakın zamanda kaldırabilecekleri mesajını verdi. Akdağ, Mecburi Hizmet Yasası için "Bir süre daha yürürlükte kalacak ama uygun bir biçimde formüle edeceğiz" dedi. 
     Yeni bakan, dün Türk Tabipler Birliği’nin TTB Olağanüstü Kongresi’nde meslektaşlarına hitaben, "Hekimlerin sevmesinin zor olduğu mecburi hizmetimi de Karabük’te sağlık ocağında yaptım. Bu nedenle meslektaşlarımın sıkıntılarını biliyorum" diye konuştu. 
     Akdağ’ın, Türk Tabipler Birliği’nin tüm itirazlarına rağmen 27 Mart 2002’de eski Sağlık Bakanı Osman Durmuş tarafından yürürlüğe konulan Mecburi Hizmet Yasası’nı yürürlükten kaldırması bekleniyor. 
     
     Sayek Teşvik edilsin 
     TTB Genel Başkanı Dr. Füsun Sayek, mahrumiyet bölgelerine gidilmesini "zorla" sağlamak yerine özlük haklarını iyileştirerek teşvik etmek gerektiğini belirterek, Mecburi Hizmet Yasası’nın yürürlükten kaldırılmasını beklediklerini söyledi. 
     Ankara Tabip Odası Başkanı Prof. Dr. Sinan Adıyaman da Akdağ’ın sıkıntıyı yaşamış biri olarak yasayı kaldırmasına sıcak bakacağını kaydederek, şöyle dedi "Bugün dün yapılan kura atamalarıyla sadece 800 tıp mezunu mecburi hizmet yerine atanabildi. Oysa yaklaşık 3 bin tıp mezunu bakanlığa başvurmuştu. Kadro olmadığı için 2 bin Tıp mezunu genç işsiz kalıyor. Başka hiçbir yerde hekimlik de yapamıyor." 
     
İşsiz kalıyorlar...      Tıp mezunları önce kurayla 2 yıl süreyle mecburi hizmet yapacakları yere atanıyor. Atama için Maliye Bakanlığı’nın kadro tahsis etmesi gerekiyor ama her yıl mezun olan yaklaşık 4 bin hekim sayısına eşit sayıda kadro verilemiyor. Mecburi hizmetlerini yapmadan hekimlik yapmaları yasak olan tıp mezunları ise işsiz kalıyorlar. 
     



 GÜNCEL 




















</TEXT>
</DOC>
