<DOC>
<DOCNO> 122113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/01/son/sondun18.html </URL>
<DATE> 2002/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Romano Prodi Türkiye'nin de bulunduğu bir AB hayal ediyorum 
</HEADLINE>
<TEXT>

     Avrupa Komisyonu Başkanı Romano Prodi, gelecekte Türkiye'nin de içinde bulunduğu bir Avrupa Birliği hayal ettiğini belirtti. 
     Prodi, Atina'da yayınlanan Eleftherotipia gazetesinin Pazar eki ''Epsilon'' dergisindeki demecinde, gelecekteki AB'nin Türkiye de dahil olmak üzere tüm Balkan ülkelerini içine aldıktan sonra diğer ülkelerle de özel ilişkide olması gerektiğini kaydetti. 
     Romano Prodi, ''Gelecekteki AB böyle olacaktır ve böyle olmalıdır'' dedi. 
     Türkiye'nin, AB üyeliği konusunda önemli ilerlemeler kaydettiğini, ancak henüz tüm kriterleri yerine getirmediğini belirten Prodi, şunları söyledi 
     ''Daha çok olumlu adımlar atılmalıdır. Ayrıca, bu kriterlerin yerine getirilmesinin dışında, bunların günlük yaşamda ne şekilde uygulanacağı da söz konusudur. Kopenhag Zirvesi'nde Türkiye'nin adaylığının bir ileriki aşaması için karar alınacaktır.'' Güney Kıbrıs'ın adaylığına değinen Prodi, bu konuda AB'ın önerisinin Ada'daki sorunun çözümlenip Kıbrıs'ın bir bütün olarak üyeliğe kabul edilmesi şeklinde olduğunu, ancak daha fazla bekleyemeyeceklerini kaydetti. 
     Prodi, ''Kıbrıs'ın Rum kesimi üyelik sürecini başlattığımızda ne olduğunu biliyorduk ve bu sorunun çözümlenerek Kıbrıs'ın bir bütün olarak üye olabileceğine inanıyorduk. Ancak, sonsuza kadar bekleyemeyiz. Bu süreci daha fazla geciktiremeyiz. Bu en iyi çözüm yoludur'' diye konuştu. 
     Avrupa Komisyonu Başkanı Romano Prodi, Türkiye'deki seçim sonuçlarıyla ilgili bir soruyu da, şöyle yanıtladı 
     ''Seçim sonuçları, herkes gibi beni de şaşırttı. Bugüne kadar tanıdığımız tüm parti başkanları kaybettiler. Bekleyip göreceğiz. Türkiye'de istikrarlı ve güçlü bir hükümet görmek, beni mutlu edecektir.'' 
     





</TEXT>
</DOC>
