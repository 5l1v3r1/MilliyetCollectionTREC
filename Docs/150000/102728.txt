<DOC>
<DOCNO> 102728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/19/son/soneko26.html </URL>
<DATE> 2002/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Telefon ücretlerine zam yapıldı 
</HEADLINE>
<TEXT>

     Türk Telekom, telefon kontör ve internet erişim ücretlerinde, bu gece saat 00.01'den geçerli olmak üzere artış yaptı. 
     Türk Telekom'dan yapılan açıklamaya göre, her türlü vergi dahil telefon kontör ücreti, 59 bin liradan 60 bin liraya yükseltildi. 
     İnternet Dial-Up ücretleri de yeniden belirlendi. İnternet erişiminde aylık ücret 6 milyon 500 bin liradan 9 milyon liraya, 3 aylık ücret 15 milyon liradan 21 milyon liraya, 6 aylık ücret 26 milyon liradan 36 milyon liraya, 12 aylık ücret de 39 milyon liradan 54 milyon liraya çıkarıldı. 
     Telekom'un 145, 0822 ve 200'lü servislerin internet erişim saatlik ücretlerinde yapılan değişikliklere göre, normal saatler 590 bin liradan 750 bin liraya, 1. indirim dilimi 413 bin 68 liradan 525 bin 36 liraya, 2. indirim dilimi ise 354 bin liradan 450 bin liraya yükseltildi. 
     50 kontörlük smart kartların akıllı kart fiyatı 2 milyon 750 bin liradan 3 milyon liraya çıkarılırken, diğer kartlar ve jetonların yanı sıra diğer iletişim hizmetlerine ait bağlantı ücretlerinde değişiklik yapılmadı. 
     





</TEXT>
</DOC>
