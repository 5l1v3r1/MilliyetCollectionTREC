<DOC>
<DOCNO> 118304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/11/son/sontur12.html </URL>
<DATE> 2002/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Eskişehir Taraftarlar Derneği Başkanı gözaltından komaya... 
</HEADLINE>
<TEXT>

     Eskişehirspor maçında taraftarları polise karşı kışkırttığı ve olay çıkardığı iddiasıyla gözaltına alınan Eskişehir Taraftarlar Derneği Başkanı Deniz Yılmaz 32 , karakolda kendisini yaraladığı için Osmangazi Üniversitesi OGÜ Tıp Fakültesi'ne kaldırıldı. 
     Atatürk Stadyumu'nda yapılan İkinci Futbol Ligi B Kategorisi A Grubu takımlarından Eskişehirspor ile Güngören Belediyespor karşılaşmasını izleyen ve alkollü olduğu bildirilen Deniz Yılmaz, stadyum dışında taraftarlar ile emniyet güçleri arasında çıkan tartışmada polislere sözlü hakarette bulunup kaçtı. 
     Emniyet güçleri tarafından yakalanarak polis otomobiline bindirilen Yılmaz, telefonla yakınlarına haber vermek istedi. Bir TEKEL bayiinden telefon etmesine izin verilen Yılmaz, dükkandan aldığı bira şişesini kırdı ve polislere, müdahale etmeleri durumunda kendisini yaralayacağı tehtidinde bulundu. Polislerin elinden kaçan Yılmaz, maçı seyretmek için stadyuma gitti. 
     Emniyet güçlerince yeniden yakalanan Yılmaz'ın, gözlem altında tutulduğu Çarşı Karakolu'nun nezarethanesinde kafasını duvarlara vurup kendini yaraladığı ve OGÜ Tıp Fakültesi Acil Servisi'ne kaldırıldığı belirtildi. 
     Yılmaz'ın Yoğun Bakım Ünitesi'nde tedavisi sürdürülürken, olayla ilgili soruşturmanın devam ettiği bildirildi. 
     
     DURUMU İYİYE GİDİYOR 

     Eskişehir'de, gözaltında tutulduğu karakolda başını duvara vurup kendini yaraladığı iddia edilen ve emniyet güçlerince Osmangazi Üniversitesi OGÜ Tıp Fakültesi Hastanesi'ne kaldırılıp Yoğun Bakım Servisi'nde tedavi altına alınan Taraftarlar Derneği Başkanı Deniz Yılmaz'ın sağlık durumunun iyiye gittiği bildirildi. 
     OGÜ Tıp Fakültesi Göğüs Kalp ve Damar Cerrahisi Anabilim Dalı Öğretim Üyesi Doç. Dr. Bülent Tünerir, yaptığı açıklamada, Yoğun Bakım Ünitesi'nde tedavisi süren Yılmaz'ın, darp sonucu göğsünde travma tespit ettiklerini söyledi. 
     Sol akciğerinin yırtılması üzerine, akciğere kaçan havanın çıkarılması amacıyla Yılmaz'a göğüs tüpü taktıklarını ifade eden Tünerir, şöyle konuştu 
     ''Hastanın, darp sonucu akciğerinde yırtılma var, ancak sağlık durumu iyiye gidiyor. Hastada, göğüs travması tespit ettik, fakat kaburgalarında bir kırık gözlenmedi. Yılmaz'ın tansiyon ve nabız gibi hayati belirtileri normal, tedavisi devam ediyor.'' 
     
</TEXT>
</DOC>
