<DOC>
<DOCNO> 105020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/31/son/sontur22.html </URL>
<DATE> 2002/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomobille denize uçan 4 genç şans eseri kurtuldu... 
</HEADLINE>
<TEXT>

     Çanakkale'nin Kepez Beldesi'ndeki liman iskelesinde otomobille hız denemesi yaparken denize uçan 4 genç, ölümden döndü. 
     Alınan bilgiye göre, içinde Yılmaz Demir, Selim Coşkun ve adı belirlenemeyen 2 kişinin bulunduğu 17 AE 789 plakalı otomobil, 125 metre uzunluğu, 25 metre genişliğiyle, bölgenin en uzun iskelesine sahip Kepez Limanı'nda hız denemesine kalkıştı. 
     İskelenin kısa olan yanaşma rampalarını geç fark eden araç sürücüsü, fren yapmasına rağmen otomobilin denize uçmasına engel olamadı. Camları açık otomobilden çıkıp yüzerek karaya çıkan gençlerden 2'si olay yerinden hızla uzaklaşırken, Yılmaz Demir ve Selim Coşkun, polis ekipleri tarafından önce hastaneye, daha sonra karakola götürüldü. 
     Denize gömülen otomobil ise kurtarıcıyla denizden çıkarıldı. 
     Yetkililer, gençlerin sağlık durumunun iyi olduğunu ve olayla ilgili soruşturmanın sürdürüldüğünü kaydettiler. 
     





</TEXT>
</DOC>
