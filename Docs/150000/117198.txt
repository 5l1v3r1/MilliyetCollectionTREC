<DOC>
<DOCNO> 117198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/05/son/sonspo20.html </URL>
<DATE> 2002/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan basını Fenerbahçe'ye karşı tüm takımlar birleşiyor 
</HEADLINE>
<TEXT>

     Panathinaikos Kulübü'nün, Fenerbahçe ile 14 Kasım'da yapılacak UEFA Kupası 2. tur rövanş karşılaşması öncesinde alınacak güvenlik önlemlerini belirlediği bildirildi. 
     Atina'da yayınlanan Ethnos gazetesi, yeşil-beyazlı takımın yönetiminin 3 saat süren toplantı sonrasında aldığı güvenlik önlemlerinin başında, ''Panathinaikos yönetiminin, karşılaşma öncesi Fenerbahçe yönetimine karşı aşırı dostluk gösterilerinde bulunmamasının'' geldiğini kaydetti. 
     Gazete, rövanş karşılaşmasından 2 gün önce, Atina polisi ile Türk Büyükelçiliği yetkililerinin de hazır bulunacağı bir toplantı yapılması fikrinde birleşen Panathinaikos Yönetim Kurulu'nun, Türk taraftarlara ayrılacak bilet sayısını ise 500 olarak belirlediğini yazdı. 
     Ethnos, Yönetim Kurulu'nun ayrıca İstanbul'da oynanan maçta yaşanan olaylar için UEFA'ya şikayette bulunulmasını kararlaştırdığını belirtti. 
     
     ''TÜM TAKIMLAR FENER'E KARŞI'' 
     Bu arada Apoyevmatini gazetesi, Yunanistan'ın belli başlı kulüplerinin kalabalık ve coşkulu taraftarlarının Fenerbahçe'ye karşı birleştiklerini yazdı. 
     Fenerbahçeli bir grup taraftarın Şükrü Saracoğlu Stadı'nda astıkları, üzerinde ''14'ten beri İstanbul'' yazan ve Fatih Sultan Mehmet'in at üstünde yalın kılıç resmedildiği pankartın resmini, ''İşte Konstandinupoli'de kanımızı tutuşturan Türk pankartı'' başlığıyla yayımlayan Apoyevmatini, Selanik takımı Aris'in taraftarlarının, ''Fenerbahçe otobüslerini Selanik'ten geçirmeyeceklerini'' radyolarda ve internet sitelerinde ilan ettiklerini belirtti. 
     Panathinaikos'un ''can düşmanı'' Pire Olimpiyakos'un taraftarlarının dahi Fenerbahçe'ye karşı oluşturulan safta yerlerini aldıklarını belirten Apoyevmatini, Olimpiyakoslular'ın Atina'ya gemi ile gelmeyi düşünen Fenerbahçelilere Pire Limanı'nın kapalı olduğunu duyurduklarını kaydetti. 
     





</TEXT>
</DOC>
