<DOC>
<DOCNO> 123198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/07/son/sontur13.html </URL>
<DATE> 2002/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Ufuk Söylemez, DYP Genel Başkanlığı'na adaylığını açıkladı 
</HEADLINE>
<TEXT>

     DYP Genel Başkan Yardımcısı Ufuk Söylemez, 14-15 Aralık tarihlerinde yapılacak büyük kongrede DYP Genel Başkanlığı'na aday olduğunu açıkladı. 
     Söylemez, DYP Genel Merkezi'nde düzenlediği basın toplantısında, DYP'nin parlamentoya girememesinin DYP, demokrasi ve millet açısından üzücü ve talihsiz bir gelişme olduğunu söyledi. 
     DYP'nin, kongreden, bir yandan birliğini ve bütünlüğünü koruyarak, diğer yandan yenilenerek ve revizyonunu gerçekleştirerek çıkmayı mutlaka başarması gerektiğini anlatan Söylemez, ''Bazen yenilgiler, gelecekteki zaferlerin müjdecisi olabilir'' dedi. 
     ''DYP sahipsiz değildir'' diyen Söylemez, sözlerini şöyle sürdürdü 
     ''DYP, ona emek veren, sorumluluk üstlenen, gecesini gündüzüne katarak demokrasi bayrağını dalgalandıran binlerce dava arkadaşımızla birlikte bir büyük dava ve misyondur. Bu davanın bir neferi olarak DYP'nin genel başkan adayı olmaya ve partimizin idaresini üstlenmeye hazır olduğumu açıklıyorum. Partimizi gelenekten geleceğe taşıyacak bir anlayışla, genel başkanlığa adaylığımı koyuyorum. 
     DYP'ye, 3 Kasım seçimlerinde oy bile vermemiş kişelerin, bu kongrede genel başkanlığa talip olmasını içine sindiremeyen ve rıza göstermeyen binlerce DYP'linin sesi ve vicdanı olarak, bu zor fakat şerefli göreve talip olmayı kaçınılmaz bir sorumluluk olarak görüyorum.'' Söylemez, DYP'nin, ''kısır çekişmeleri, statükocu ve hantal yapıyı, liste kavga ve pazarlıklarını'' toptan tasfiye ederek, toplumun tüm kesimlerini din, mezhep ve köken ayırımı gözetmeksizin kucaklayarak, bir demokrasi hareketi olarak iktidara yürümesi gerektiğini kaydetti. 
     Söylemez, tüm DYP'lileri, gelenekten geleceğe el ele yürümeye ve DYP'yi iktidara taşımaya çağırdı. 
     Genel başkan adaylarının çokluğunun belirtilmesi üzerine Söylemez, adayların çokluğunun DYP'nin zenginliğinin göstergesi olduğunu söyledi. 
     





</TEXT>
</DOC>
