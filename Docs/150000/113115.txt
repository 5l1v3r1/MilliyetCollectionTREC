<DOC>
<DOCNO> 113115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/15/son/sontur02.html </URL>
<DATE> 2002/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Derya Tuna'nın durumu iyi, Tatlıses Cinayet Büro'da 
</HEADLINE>
<TEXT>

     Günay Restoran'daki prova sonrası silahlı saldırıya uğrayan Derya Tuna'ya isabet eden tek kurşunun, femur kemiğini parçaladığı belirtildi. 
     Tuna'nın sağlık durumu hakkında bilgi veren Metropolitan Florence Nightingale Hastanesi Ortopedi ve Travmatoloji Uzmanı Prof. Dr. Nejat Güney, "Hastanemizde yapılan ön tetkiklerde, Tuna'nın dizle kasığı arasında, uyluk bölgesindeki sol femur kemiğinin dış yanında giriş, iç yanında da çıkış olmak üzere 1 kurşun yarası tespit edildi. Kurşun çıkarken femur kemiğini parçalamış" dedi. 
     
     SAKAT KALMA İHTİMALİ YOK 

     Tuna'nın yapılan acil müdahalenin ardından istirahata alındığını, tedavisinin de genel sağlık durumu ile yaradaki gelişmelere göre 1-2 gün içinde belirleneceğini anlatan Güney, "Hastanın hayati eklem kırığı olmadığı için sakat kalma ihtimali çok az. Enfeksiyon olmazsa sakat kalma olasılığı yüzde 5'i geçmez, ancak ameliyat söz konusu olabilir. Buna da 1-2 gün içinde karar vereceğiz. Çünkü şu anda acil bir durum yok" diye konuştu. 
     Güney, yaranın kurşundan kaynaklanması nedeniyle enfeksiyon, iltihaplanma ihtimali bulunduğunu, bunun için de gerekli önlemin alındığını belirterek, damar ve sinirlerde bir sorun bulunmamasının büyük bir şans olduğunu kaydetti. 
     Tuna'nın kemiğinin iyileşerek tamamen sağlıklı hale gelmesi için birkaç ay geçebileceğini dile getiren Prof. Dr. Güney, parçalanan bölgenin alçıya alınmasının söz konusu olmadığını, ancak kırılan bölgenin altından ve üstünden yapılan tespitlerle bu bölgenin emniyet altına alınabileceğini bildirdi. 
     
     RUSAL BAKIMDAN RAHAT 

     Güney, hiç ameliyat yapılmadan sadece çekme tedavisi denilen bir yöntemle iyileşme sağlanabileceğini, bunun da uzun süre yatak istirahatı gerektiren bir durum olduğunu, ancak bu konuda daha sonra bir karar verileceğini, Tuna'nın bilincinin yerinde ve ruhsal bakımdan da oldukça rahat olduğunu söyledi. 
     Florence Nightingale Hastaneleri Grubu Genel Koordinatörü Dr. Mücahit Atmanoğlu da, Tuna'nın hayati tehlikesinin bulunmadığını, sol femur denilen kemiğinin üstünden kurşun girdiğini kaydederek "Bu kurşunlar mikroptur, enfeksiyondur. Şu anda müdahale ederseniz hastaya zarar verirsiniz" dedi. 
     Tuna'nın yanına bazı yakınları dışında kimsenin alınmadığını bildirdi. 
     
     HASTANEYE ZİYARETÇİ AKINI- 

     Tuna'yı ziyaret etmek isteyen ve aralarında İbrahim Tatlıses'in kardeşi Hüseyin Tatlı ile Aydemir Akbaş, Gökhan Güney, Nuri Sesigüzel ve Fatih Ürek'in de aralarında bulunduğu çok sayıda sanatçı ve yakını, Metropolitan Florence Nightingale Hastanesi'ne geldi. Akbaş, Tuna'nın sağlık durumunun gayet iyi olduğunu belirterek "Ne diyeyim" dedi. Güney de, ister sanatçıya, ister sade vatandaşa olsun bu olayın dünyanın en kötü şeyi olduğunu söyledi. Sesigüzel, Tuna'nın sağlık durumunun iyi olduğunu ifade ederek, ''Sanat camiasına geçmiş olsun" diye konuştu. 
     
     TATLISES SAĞLIK KONTROLÜNDEN GEÇİRİLDİ 

     İbrahim Tatlıses'in olaydan sonra geldiği hastanede ifadesine başvurulmak üzere polislerce Asayiş Şube Müdürlüğü'ne götürülmesinden sonra, aynı hastaneye gelen oğlu Ahmet Tatlı ve kardeşi Hüseyin Tatlı da yine emniyete alındı. 
     Polis ekiplerince sabah saatlerinde şubeden çıkartılarak Şişli Etfal Eğitim ve Araştırma Hastanesi'nde sağlık kontrolünden geçirilen Tatlıses, daha sonra polis nezaretinde Metropolitan Florence Nightingale Hastanesi'ne götürüldü. Burada bir süre kalan Tatlıses, yeniden Asayiş Şube Müdürlüğü'ne getirildi. 
     
     OĞLU VE KARDEŞİ SERBEST SERBEST BIRAKILDI 

     Tatlıses'in oğlu Ahmet Tatlı ile kardeşi Hüseyin Tatlı daha sonra serbest bırakıldı. Tuna'nın 18 yıllık beraberlikten sonra ayrıldığı İbrahim Tatlıses ise halen Asayiş Şube Müdürlüğü Cinayet Büro Amirliği'nde tutuluyor. 
     





</TEXT>
</DOC>
