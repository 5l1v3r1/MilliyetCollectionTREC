<DOC>
<DOCNO> 135063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/04/son/sonspo18.html </URL>
<DATE> 2003/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ın Scala'dan ''alacak'' davası... 
</HEADLINE>
<TEXT>

     Beşiktaş Kulübü'nün, hastalığı nedeniyle sözleşmesini feshettiği eski teknik direktör Nevio Scala'ya yapılan ödemenin 725 bin dolarlık bölümünü geri almak amacıyla açtığı davada, kulüp iletişim komitesi başkanı Mete Düren, menajer Sinan Engin ve kaptan Tayfur Havutçu tanık olarak dinlendi. 
     İstanbul 10. Asliye Hukuk Mahkemesi'ndeki duruşmaya, taraf avukatları katıldı. Mete Düren, Sinan Engin ve Tayfur Havutçu da tanık olarak dinlenilmek üzere adliye binasına geldi. 
     Duruşmada ilk olarak dinlenilen Tayfur Havutçu, eski teknik direktörleri Scala'nın rahatsızlığını sonradan basın toplantısı yapılınca öğrendiklerini kaydederek, ''Futbolcularla ilişkileri pek iyi değildi. Kavga da olmuştu. Sinirli bir insandı. Fazla idman yaptırmıyordu'' dedi. 
     O dönemde performanslarının düştüğünü ifade eden Havutçu, ''Yeteri kadar çalışmadık. Birkaç defa antrenmanı iptal etmişti'' diye konuştu. 
     Oynanacak maça ve takıma göre antrenmanların 3-4 saat sürebildiğini ifade eden Havutçu, Scala'nın ise 1 saati geçmeyen çalışmalar yaptırdığını söyledi. 
     Sinan Engin de Scala'nın takımı olması gerekenden az çalıştırdığını, kendisini işine çok fazla vermediğini ve İtalya'ya gitme ihtiyacı duyduğu için gereksiz tatiller yaptırdığını gözlemlediğini söyledi. 
     Mete Düren ise 2000 yılında Beşiktaş'a gelen Scala'nın el ve yüzünün büyüklüğünün dikkat çektiğini anlatıp, İtalyan teknik adamın bir süre sonra sohbet sırasında, 10 yıl önce bir rahatsızlık geçirdiğini ve İsviçre'de ameliyat olduğunu, o tarihten bu yana kontrollerinin devam ettiğini söylediğini kaydetti. 
     Düren, Scala'nın yapılan kan tahlilinde, hastalığının aktif ya da nüksetmiş olduğunun anlaşıldığını belirtti. 
     Scala kulüp ile sözleşme imzaladığında rutin bir sağlık kontrolü yapıldığını anlatan Düren, ''Fakat o muayene ile rahatsızlığını belirlemek mümkün değildir'' dedi. 
     Davalı avukatlarının, ''Scala Almanya'ya tetkik için gönderildikten sonra neden dönmesi beklenmeden sözleşmesi feshedildi'' şeklindeki sorusu üzerine Düren ''Biz, sonuçları derhal göndermesini istemiştik. Ama gittikten 4 gün sonra bize telefonla, doktora gitmediğini, gitme ihtiyacı hissetmediğini söyledi'' diye konuştu. 
     Mahkeme, diğer tanıkların dinlenilmesi ve eksikliklerin giderilmesi için duruşmayı erteledi. 
     Beşiktaş Kulübü'nün avukatlarınca hazırlanan dava dilekçesinde, sağlık sorunları nedeniyle sözleşmesi feshedilen Scala'dan, kendisine daha önce yapılan 1 milyon 250 bin dolarlık ödemenin, çalıştığı süre göz önüne alınarak 725 bin dolarının geri alınması isteniyor. 
     
     ''BİZİ ŞAMPİYON İLAN ETMEYİN, DAHA ÇOK İŞİMİZ VAR'' 

     Menajer Sinan Engin, duruşmanın ardından gazetecilerin sorularını yanıtladı. Engin, bir gazetecinin, ''Bir hayli terlediniz. Heyecandan mı'' şeklindeki sorusunu, ''Heyecanlanacak bir durum yok. Bulunduğumuz yer sıcaktı ondan'' diye yanıtladı. 
     Davayla ilgili bir soru üzerine de Engin, ''Beşiktaş Kulübü olarak sonuna kadar haklarımızı savunacağız. Çıktık, doğruları, gözlemlerimizi söyledik. Yargıda olduğu için bu konuda daha fazla konuşmamak lazım'' dedi. 
     ''Galiba yeterli verim alamamışsınız Scala'dan'' sözü üzerine de menajer Engin, ''Doğrudur. Belli değil mi '' diye konuştu. 
     Bir gazetecinin, ''Hafta sonu çok zorlu bir derbi oynandı. Beşiktaş 1-0 kazandı. En yakın rakibine 5 puan fark attı. Şampiyonluk için ne söyleye bilirsiniz'' şeklindeki sorusu üzerine ise Engin, şöyle dedi 
     ''Herkes bizi şampiyon ilan ediyor ama şu an daha lig yeni başlıyor. Çok zor maçlarımız var, rakiplerimiz güçlü. Onun için bizi şampiyon ilan etmeyin. Bizim daha çok işimiz var.'' Engin, ''Beşiktaş için bir adım önde diyebilir miyiz'' sorusuna da ''Hayır, sadece avantajımız var'' yanıtını verdi. 

     
</TEXT>
</DOC>
