<DOC>
<DOCNO> 132446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/22/son/sonspo08.html </URL>
<DATE> 2003/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA...Hidayet'in oynamadığı maçta Kings, Nets'i 109-102 yendi... 
</HEADLINE>
<TEXT>

     ABD Profesyonel Basketbol Ligi NBA'de Hidayet Türkoğlu'nun oynamadığı maçta Sacramento Kings, New Jersey Nets'i 109-102 yendi. 
     Batı Konferansı Pasifik Grubu lideri Sacramento Kings, Doğu Konferansı Atlantik Grubu lideri New Jersey Nets ile Sacramento'da karşı karşıya geldi. İlk 5'te oynayan tüm oyuncuların çift haneli sayılara ulaştığı Kings'de, Chris Webber 36 sayı, 15 ribaunt ve 8 asistle en iyi istatistiği yakaladı. Evinde yaptığı maçlarda 18-2'lik bir galibiyet serisi yakalayan takımda, son 7 maçta 26.1'lik sayı ortalaması yakalayan Yugoslav forvet Predrag Stojakoviç, 12'si 3. çeyrekte olmak üzere 26 sayı gerçekleştirdi. İlk 5'te yer alan diğer 3 oyuncudan Mike Bibby 13 sayı ve 10 asist, Vlade Divac ile Doug Christie de 11'er sayı kaydetti. 
     Nets'de ise Jason Kidd 27 sayı, 5 ribaunt, 5 asist, 3 top çalma gerçekleştirdi. 
     Batı Konferansı Ortabatı Grubu lideri Dallas Mavericks de aynı grupta 4. sırada yer alan Houston Rockets'ı 107-86 yenerek, 3 maç süren yenilgiler serisine nihayet son verdi. 
     Mavericks'de Dirk Nowitzki 26 sayı, Kanadalı oyun kurucu Steve Nash 20, Michael Finley de 19 sayı gerçekleştirdi. 
     Rockets'ın yavaş oyunu karşısında 3. çeyrekte 12-0'lık seri yakalayan Mavericks, bu dakikadan sonra bir daha rakibiyle arasındaki farkın 12 sayıdan az olmasına izin vermedi. Los Angeles Lakers karşısında uzatmaya giden müthiş mücadelen galip çıkan Rockets ise bu sonuçla üstüste 2. yenilgisini tattı. 
     Houston Rockets'da Steve Francis 26, Cuttino Mobley de 16 sayıyla maçı tamamladı. 
     Doğu Konferansı'nda yapılan gecenin diğer maçında, Atlantik Grubu üçüncüsü Orlando Magic, Merkez Grubu sonuncusu Cleveland Cavaliers'i deplasmanda 103-94 yendi. 
     





</TEXT>
</DOC>
