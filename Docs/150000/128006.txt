<DOC>
<DOCNO> 128006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/31/siyaset/siy01.html </URL>
<DATE> 2003/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP, disiplin sürecini başlattı... 
</HEADLINE>
<TEXT>

      ANKARA Milliyet 

   
   TBMM'deki tabur ve muhalefet kulisindeki mareşal üniformalı Atatürk resmi yüzünden kendisini kışlada gibi hissettiğini söyleyen AKP Adıyaman Milletvekili Hüsrev Kutlu, partisini rahatsız etti. AKP Grup Başkan Vekili Salih Kapusuz, Başbakan Recep Tayyip Erdoğan'ın talimatıyla Kutlu'nun partiden ihracına varabilecek disiplin sürecini başlattı. Milliyet'in manşetinin AKP'de sıkıntı yaratması üzerine TBMM'ye gelen Kapusuz, konuyu inceledikten sonra, Kutlu'nun açıklamasının disiplin suçu oluşturup oluşturmadığının araştırılması için resmen Grup Yönetim Kurulu'na başvurdu. 
   
   'Gereken yapılacaktır' 
   Kapusuz, Milliyet'e "Gazetenizde çıkan habere dayalı olarak grup yönetiminin konuyu araştırması, incelemesi, gerekiyorsa disiplin kuruluna sevki konusunda girişim yaptık. Bu konuda resmi işlemi başlattım. Gerekli görülürse yönetim kurulumuz milletvekilini Disiplin Kurulu'na sevk eder. Grup Disiplin Kurulu da çalışmasını yapar. Eğer bir suç tespit edilirse disiplin cezaları bellidir, gereği yapılır" diye konuştu. 
   
   Kutlu'ya CHP'li Doğan'dan öneri    'Odalarımızı değiştirelim'    GÜNSELİ ÖNAL Ankara 

   TBMM'de "kendisini kışlada gibi" hissettiğini söyleyen Hüsrev Kutlu'ya CHP Milletvekili Muharrem Doğan'dan öneri geldi. Doğan, "Madem rahatsız oluyor, odalarımızı değiştirelim. Ben asker sesinden rahatsız olmam" dedi. Aynı zamanda ressam olan Doğan, Atatürk'ün mareşal üniformalı tablosunu yaptığını ve Mardin'deki tugay komutanına hediye ettiğini söyledi. 
   
   'Talihsiz bir beyan olmuş' 
   Kutlu'nun sözlerini "talihsiz bir beyan" olarak niteleyen Doğan, şöyle konuştu "Kutlu, Atatürk'ün mareşal üniformalı resminden rahatsız oluyor da işsizliğin ve yoksulluğun en fazla olduğu Adıyaman'ın milletvekili olarak neden bundan rahatsız olmuyor " 
   
   İşte Kutlu'nun tartışılan sözleri    Milliyet'in "Mareşal tartışması" başlıklı dünkü manşetinde Hüsrev Kutlu, muhalefet kulisindeki mareşal üniformalı Atatürk resminin değiştirilmesi gerektiğini söylemişti. Halkla İlişkiler Binası'ndaki odasının da Meclis'teki kışlaya en yakın odalardan biri olmasından yakınan Kutlu, sözlerini şöyle sürdürmüştü "Askerlerin sofra duasından marşlarına kadar her şeyi dinlemek zorunda kalıyorum. Hep birlikte 'Sağ ol' diye bağırdıklarında odamdaki misafirler irkiliyor. Meclis'te kendimi kışlada gibi hissediyorum." 
   
   
   
</TEXT>
</DOC>
