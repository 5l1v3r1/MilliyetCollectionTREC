<DOC>
<DOCNO> 124441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/13/son/sonspo06.html </URL>
<DATE> 2002/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe ile Göztepe, ligde yarın 45. maça çıkıyor... 
</HEADLINE>
<TEXT>

     Fenerbahçe ile Göztepe, yarın yapacakları maçla birlikte, Birinci Futbol Ligi'nde 45. kez karşı karşıya gelecek. 
     2 takım arasında geride kalan maçlarda, Fenerbahçe'nin galibiyet sayısında 21-7 üstünlüğü bulunurken, taraflar 16 kez de eşitliği bozamadı. 
     Lig maçlarında sarı-lacivertlilerin attığı toplam 71 gole, İzmir'in sarı-kırmızılı ekibi 27 golle karşılık verebildi. 
     Ligde geçen sezon yapılan maçları Fenerbahçe deplasmanda 5-0, kendi evinde de 3-0 kazandı. 
     
     İSTANBUL'DAKİ MAÇLAR 
     Fenerbahçe ile Göztepe, ligde şimdiye dek İstanbul'da 22 kez karşılaştı. 
     Sarı-lacivertliler, İzmir temsilcisine İstanbul'daki maçlarda büyük üstünlük kurarken, 14 galibiyet elde etti. Göztepe, rakip sahada yalnızca 2 kez galip gelirken, 6 kez de berabere kaldı. 
     İstanbul'daki maçlarda Fenerbahçe 48, Göztepe ise 14 gol attı. 
     Göztepe, İstanbul'da Fenerbahçe karşısındaki galibiyetlerini 1966-67 sezonunda 1-0, 1999-2000 sezonunda da 3-2'lik sonuçlarla elde etti. 
     
     FARKLI SKORLU GALİBİYETLER 
     Fenerbahçe, Göztepe karşısında ligde en farklı skorlu galibiyetini 1974-75 sezonunda İstanbul'da yapılan maçta 7-1'lik skorla elde etti. 
     Göztepe ise, Fenerbahçe önünde ligde şimdiye dek kazandığı toplam 7 galibiyetin hepsini de tek farklı skorlarla aldı. 
     





</TEXT>
</DOC>
