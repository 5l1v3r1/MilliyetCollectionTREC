<DOC>
<DOCNO> 103902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/26/dunya/dun03.html </URL>
<DATE> 2002/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Haydar Aliyev istediğini aldı 
</HEADLINE>
<TEXT>
Sovyet tipi referandum 
     CENK BAŞLAMIŞ Moskova 

     Azerbaycan’da önceki gün yapılan tartışmalı referandumda iktidarın istediği anayasa değişikliklerinin onaylandığı açıklanırken, muhalefet oylama sonucunu tanımama kararı aldı. 
     Merkez Seçim Komisyonu, anayasanın 39 maddesinin değiştirilmesiyle ilgili oylamaya seçmenlerin yüzde 88’inin katıldığını ve bunların yüzde 97’sinin olumlu oy verdiğini açıkladı. Referandumun geçerli olabilmesi için kayıtlı seçmenlerin en az yarısının sandık başına gelmesi gerekiyordu. Komisyon Başkanı İkbal Babayev, seçmenlerin sadece yüzde 2.9’unun değişikliklere karşı oy kullandığını söyledi. 
     Ancak bağımsız kaynaklar, oylamaya katılım oranının gerçekte daha düşük olduğunu, ayrıca oy verme sırasında kural ihlalleri yaşandığını bildirdi. Referandumdaki en tartışmalı madde, devlet başkanının görevini sürdürememesi durumunda yetkilerinin başbakana geçmesiyle ilgili olandı. Muhalefet partileri, 79 yaşındaki Aliyev’in, oğlu İlham Aliyev’i önce başbakanlığa, ardından da vekaleten devlet başkanlığına getireceğini öne sürüyor. 
     



 DÜNYA 












</TEXT>
</DOC>
