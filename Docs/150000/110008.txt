<DOC>
<DOCNO> 110008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/28/spor/aspo.html </URL>
<DATE> 2002/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray, Barcelona’nın acısını İstanbulspor’dan çıkardı 
</HEADLINE>
<TEXT>
FATURA YERLİ BOĞAYA 2-0 
Sarı-Kırmızılı ekip, lig liderliğini ele geçirdi, Brugge karşılaşması öncesi moral tazeledi. İlk 37 dakikaya sığdırılan iki gol Cim - Bom’a üç puanı getirdi 
     Bülent’ten açılış 
     ÜÇ gün önce Şampiyonlar Ligi’nde İspanyol Boğası Barcelona karşısındaki şaşırtan performansıyla beklenmeyen bir yenilgi alan Galatasaray, İstanbul Boğaları’nı iki golle geçti. İlk yarıda işi bitiren Cim - Bom, Gençlerbirliği’nden liderliği devraldı. Balic, 15. dakikada kullandığı korner atışında topu Bülent’e gönderdi, tecrübeli futbolcu, kafa ile attığı golle galibiyetin sinyalini verdi. 
     
     Ümit boş geçmedi 
     İSTANBULSPOR maçı dengeye getirmeye çalışırken, 37’de Ümit Karan farkı ikiye çıkardı. Galibiyeti garantiye alan Sarı - Kırmızılı takım, tempoyu kontrol ederek oynamaya başladı. İkinci yarıda İstanbulspor kontratakta yakaladığı birkaç pozisyon dışında varlık gösteremedi. Oyunun temposu sürekli düştü, kafasında Brugge maçı olan Galatasaraylı futbolcular riske girmekten kaçındı. 
     
90 Dakika      FUAT ERCAN 

     Tam bir Fatih Terim kurnazlığıydı sahaya çıkan Galatasaray on biri... Yoğun maç trafiğinin önlemini "rakibe göre" kadro yaparak alma akılcılığına giden Terim, "kazanma" planlarına maçın yanı sıra Balic, Ümit Karan ve Emre’yi de dahil etmişti. Barcelona maçının "suskun golcüsü" Arif ve orta sahanın beyni Felipe’yi yedek kulübesine çekerken, sakat Almaguer’in formasını da Emre’ye vermişti. 
     Terim’e göre bu kadro İstanbulspor’a yeterdi. İlk yarıdaki görüntü tecrübeli hocanın "haklılığını" açık bir şekilde gösteriyor, Galatasaray zayıf rakibi karşısında sahanın ve oyunun hakimi oluyordu. 2. dakikada Haluk’un son anda köşeden kornere çeldiği Hasan Şaş’ın kafa şutu ve Batista’nın yine kornerle sonuçlanan atağı Galatasaray’ın aradığı golü fazla gecikmeden bulacağının sinyallerini vermeye başladı. 10. dakikada Balic’in ceza alanı dışından kaleyi yoklamasının ardından 15. dakikada beklenen Cim - Bom golü geldi. Balic’in kullandığı korner atışına yükselen Kaptan Bülent, Uche ile Saffet gibi iki tecrübeli ismin şaşkın bakışları arasında kafayı vurdu ve topu ağlara gönderdi. Santrayla birlikte gelişen İstanbulspor atağında Selçuk uzaktan sert vurdu, Cenk, Mondragon’dan dönen ve önüne düşen topu Kolombiyalı kaleciye teslim etti. Bu ender İstanbulspor atağından sonra Galatasaray arayışlarını sürdürdü. 27. dakikada Balic’in sert şutu defansa çarpıp, kornere çıkarken, 32’de Hakan pasıyla buluşan Ümit Karan, Haluk’u geçemedi. Dakikalar 37’yı gösterirken Sarı - Kırmızılı ekibin ikinci golü geldi. Ergün’ün mükemmel pasına hareketlenen Hakan soldan indi, ceza alanı içine kesti, Ümit Karan noktayı koydu. 
     İlk yarıda elde ettiği iki farklı skor üstünlüğünü yeterli bulan Galatasaray, ikinci devrede oyunu rölantiye alma düşüncesinde göründü. Terim, Ümit Karan’ın yerine Suat’ı, Hasan Şaş’ın yerine Ayhan’ı ve Balic’in yerine de Felipe’yi oyuna alırken, aklının hafta içinde Brugge ile oynanacak Şampiyonlar Ligi maçında olduğunu gösteriyordu. Bu yarıda enerjisini kontrollü harcayıp, üstünlüğünü koruma düşüncesindeki Galatasaray, gol pozisyonu üretmekte de sıkıntı çekti. Rakibin gücünü peşinen kabul etmiş bir görüntü veren İstanbulspor, bu bölümde en ciddi atağını 61’de yakaladı. Mondragon’un hatalı çıkışıyla topu önünde bulan Cenk’in vuruşu direğe çarpıp, çıkınca farkı indirme umutları suya düştü. 
     
Notlar      Cim-Bom’da üç sakat 
     İSTANBULSPOR maçının ardından Galatasaray’da üç oyuncu sakatlandı. Bileklerine darbe alan Christian, Balic ve Suat’a karşılaşma sonrası buz tedavisi uygulandı. Sakat oyuncular bugün kontrolden geçecek ve Brugge maçı öncesindeki son durumları netleşecek. Sarı - Kırmızılılar, ara vermeden çalışmalara bu sabah başlayacaklar. 
     Böyle arkadaş 
     TEKNİK Direktör Fatih Terim, Ümit Karan’ın attığı golden sonra kulübede oturan futbolcularına dönerek, "İşte gol böyle atılır arkadaş" dedi. Hakan’ın nefis pasını örnek gösteren tecrübeli teknik adam, hararetli bir şekilde "Pas, pas, pas. Bunu yapacaksınız" diyerek oyuncularına maç içinde ders vermeyi de ihmal etmedi. 
     Davala’nın yeni imajı 
     SEZON başından beri beklenen performansı veremeyen ve eleştirilerin odak noktası haline gelen Ümit Davala, milli takım ile Dünya Kupası’nda bulunurken yaptırdığı ilginç saç modelinden sonunda vazgeçti. Yıldız oyuncu tüm saçlarını kestirdi. 
     Tribünler dolmadı 
     BARCELONA maçında hasılat rekoru kıran Galatasaray, İstanbulspor maçında tribünleri dolduramadı. Karşılaşmaya Sarı - Kırmızılı taraftarlar beklenen ilgiyi göstermezken özellikle açık tribünlerdeki boşluklar dikkat çekti. 
     
Maçın Hakemi Vasattı      HAKEM Orhan Erdemir dün gece vasat bir maç yönetti. Sonuca etki edecek ciddi bir hata yapmadı ancak ikili mücadelelerde çaldığı düdüklerin bir çoğu yanlıştı. Özellikle ikinci yarıda gole giden Christian’ın pozisyonu için verdiği faul kararını kimse anlayamadı. 
     
     Maçın Adamı BÜLENT 
     Kaptan zor günde takımını sırtlayan adamdı. Sadece şık bir kafa golü atmakla kalmadı, 90 dakika çok iyi mücadele etti. Hiç hata yapmadı, hücuma da çok katkıda bulundu. Sahada oynanan kötü futbolun içerisinde ışıldayan birkaç yıldızından biriydi. Görevini kusursuz yerine getirdi. 
     



 SPOR 




























</TEXT>
</DOC>
