<DOC>
<DOCNO> 135974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/09/dunya/dun01.html </URL>
<DATE> 2003/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
38 bin Coni ve 6 üsse izin verildi 
</HEADLINE>
<TEXT>

Üslerde 9 Amerikan filosu konuşlanacak, U2’ler Türk hava sahasını kullanacak 
     ANKARA Milliyet 

     ABD yetkili makamları ile Genelkurmay Başkanlığı arasında yürütülen askeri mutabakat şekillendi. Edinilen bilgiye göre planlamaların ardından Türkiye üzerinden 38 bin askerin Kuzey Irak’a transit geçişi, 6 üs ve havaalanı ile Mersin limanının kullanımı konusunda anlaşmaya varıldı. Diyarbakır, Batman ve İncirlik üslerine harekat için 9 filonun konuşlandırılması planlanırken, Afyon, Çorlu ve Sabiha Gökçen havaalanları lojistik amaçlı kullanılacak. 
     
     Önce tezkere, sonra geçiş 
     ABD’nin kullanımına açılacak olan üslerin ve limanların modernizasyonu için 3 bin 500 personel ile 200 milyon dolar kaynak ayrılırken, sözkonusu inşaatların 18 Şubat tarihinden sonra yapılacağı ifade edildi. Bu tarihe kadar inşaat faaliyetlerine başlanamamasının nedeni olarak ise TBMM’den "Türkiye’de yabancı asker konuşlandırılması"na ilişkin tezkerenin oylanmaması gösterildi. Yetkililer, 18 Şubat’ta "asker bulundurmaya" ilişkin tezkerenin onaylanmasından önce Amerikan askeri personelin Türkiye’ye girişine izin verilmeyeceğini kaydetti. 
     Türkiye’nin Amerikan U2 casus uçaklarına hava sahasını açmasının da anlaşmaya dahil olduğu belirtildi. 
     
     38 bin asker limiti aşılabilir 
     Türkiye üzerinden Kuzey Irak’a geçecek muharip asker sayısı ise 38 bin olarak belirlendi. Ancak, lojistik amaçlı olarak Türkiye’de bulunacak asker sayısı ile bu rakam aşılabileceği bildirildi. Harekat amaçlı olarak üç üs Diyarbakır, Batman ve İncirlik kullanılırken, Sabiha Gökçen, Çorlu ve Afyon havaalanları da kullanılacak. İncirlik’e 4, Diyarbakır’a 2, Batman’a 3 toplam 9 filonun Türkiye’ye getirilmesi planlanıyor. 
     
     İngiltere’ye havada karada ret 
     İngiltere’nin Kuzey Cephesi’nde asker bulundurma teklifine "hayır" diyen Ankara, üslerde uçak bulundurma talebine de "ret" yanıtını verdi. Kuzeyden Keşif Harekatı kapsamında İncirlik’te bir miktar uçağı bulunan İngiltere’nin Diyarbakır ve Batman alanlarında savaş uçağı konuşlandırmasına izin verilmedi. 
     
     



 DÜNYA 













</TEXT>
</DOC>
