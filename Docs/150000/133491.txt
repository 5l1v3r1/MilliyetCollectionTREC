<DOC>
<DOCNO> 133491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/27/son/sontur14.html </URL>
<DATE> 2003/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İçişleri Bakanı "Deprem bölgesinde ulaşılamayan az köy var" 
</HEADLINE>
<TEXT>

     İçişleri Bakanı Abdülkadir Aksu, Tunceli'nin Pülümür İlçesi'nde bu sabah meydana gelen depremde şu ana kadar can kaybı ile ilgili kendisine bilgi ulaşmadığını, ancak bir köyde bir vatandaşın göçük altında kalmış olabileceği ihtimali üzerinde durulduğunu belirterek, ulaşılamayan çok az köy kaldığını bildirdi. 
     Bir okulun temel atma törenine katılmak ve çeşitli incelemelerde bulunmak üzere Denizli'de bulunan Aksu, Vali Yusuf Ziya Göksu'yu ziyaret etti. 
     Ziyaret sırasında gazetecilerin sorularını yanıtlayan Aksu, Pülümür'de 6,5 büyüklüğünde bir deprem felaketi yaşandığını, Tunceli Valisi ve Pülümür Kaymakamı ile yaptığı görüşmelerde kendisine can kaybı olmadığı bilgisinin verildiğini söyledi. 
     Pülümür'de hükümet konağı başta olmak üzere kamu binalarında hasarlar olduğunu açıklayan Aksu, karayollarına kaya düşmesi sonucu köylere ve kasabalara gidişte sıkıntılar yaşandığını belirtti. 
     Aksu, Bayındırlık Bakanı Zeki Ergezen ile de görüştüğünü, Ergezen'in Tunceli'ye gitmek üzere yola çıktığını, çadır ve ısınma ihtiyaçlarının karşılanması için de önlemlerin alındığını ifade etti. Deprem bölgesine Diyarbakır ve Erzurum'dan sivil savunma ve kurtarma ekiplerinin de sevk edildiğini kaydeden Aksu, şöyle konuştu 
     ''Pülümür'ün 45 köyü var. Hava şartları ve arazinin sarp oluşu bu köylere ulaşımı engellemekte. Şu ana kadar ulaşamadığımız çok az köy var. Aldığım bilgiye göre bu sayı 4 veya 5. Sadece bir köyde bir vatandaşın göçük altında kalmış olabileceği bilgisi bana ulaştı.'' İçişleri bakanı Aksu, bir başka soru üzerine de sivil savunma teşkilatının periyodik çalışmalar yaptığını sadece savaşlarla ilgili değil doğal afetler sırasında da kurtarma görevini yerine getirecek şekilde hazırlık yapıldığını hatırlattı. Aksu, Tunceli depreminde de hemen Erzurum ve Diyarbakır'dan ekiplerin bölgeye sevk edildiğini söyledi. 
     





</TEXT>
</DOC>
