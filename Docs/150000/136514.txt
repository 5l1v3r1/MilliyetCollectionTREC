<DOC>
<DOCNO> 136514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/13/guncel/gun07.html </URL>
<DATE> 2003/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
4 günlüğüne sınır kalktı... 
</HEADLINE>
<TEXT>

     AHMET KAYA, REŞİT ÇELEBİOĞLU Kilis DHA 

     Öncüpınar Gümrük Kapısı’nda gerçekleştirilen geleneksel bayramlaşma töreninde dondurucu soğuğa rağmen izdiham yaşandı. Sınırın iki yakasından bayramlaşma yerine gelen 14 bin kişi hasretle kucaklaştı. 5. kez gerçekleşen bayramlaşmadan yararlanmak isteyenler üst aramasından sonra Öncüpınar Hac Konaklama Tesisleri’ne alındı. Daha önce valiliğe başvurmadıkları halde gelen kişilere de Kilis ve Halep valiliklerinin talimatıyla akrabalarıyla görüşmelerine izin verildi. Bayramlaşmak için gelenlerin bir bölümü konaklama tesislerinde görüşürken, kimileri de kurulan 200 kişilik dev çadırlarda, kimi sıfırın altındaki soğuğa aldırmadan açık alanda hasret giderdi. Buluşma sırasında mutluluk ve hasret gözyaşları dökenler müzik eşliğinde halay çekip, oynadı. Yakınlarını bulamayanların isimleri ise hoparlörden anons edildi. 
     



 GÜNCEL 
















</TEXT>
</DOC>
