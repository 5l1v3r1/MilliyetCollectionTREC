<DOC>
<DOCNO> 139076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/26/spor/aspo.html </URL>
<DATE> 2003/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
TERİM'İN KORKUSU 
</HEADLINE>
<TEXT>

Galatasaray Teknik Direktörü, şampiyonluk yolunda en büyük handikaplarının Sarı - Kırmızılı futbolcular olduğunu söyledi. Fatih hoca, "Oyuncularım iyi olduğu sürece endişem olmaz" dedi 
     ERHAN TELLİ 

     Güven ve çekince 
     GALATASARAY Teknik Direktörü Fatih Terim, şampiyonluk yarışındaki en büyük korkusunun kendi oyuncuları olduğunu söyledi. Florya Metin Oktay Tesisleri’nde dün bir basın toplantısı düzenleyen Sarı - Kırmızılı çalıştırıcı, "Zafere giden yolda en büyük handikap ne olur " sorusuna, yanında bulunan Ergün ve Hakan Ünsal’ı göstererek, "En büyük korkum bunlar. Yani oyuncularım. Futbolcularım iyi olduğu sürece benim başka hiçbir endişem olmaz" diye cevap verdi. 
     
     "Hasan profesyonel" 
     MALATYA karşılaşmasında kadro dışı bırakılan ve hakkında spekülasyonlar yapılan Hasan Şaş konusuna da değinen Terim, tecrübeli yıldızın profesyonel bir oyuncu olduğunu belirtti. Fatih hoca, "Hasan’ı herhangi bir yere imza atmaya kimse zorlayamaz. Ona imza atsın diye duygusal bir taraf kullanmadım, kullanmam da. Haklıdır, emek vermiştir, imza atıp atamamakta serbesttir. Galatasaray, 31 Ocak tarihine kadar her türlü fedekarlığı yapmıştır" dedi. 
     
     Ergün beklentisi 
     TAKIMININ son durumu hakkında kamuoyunu da bilgilendiren Cim - Bom çalıştırıcısı, Malatyaspor karşılaşmasında sakatlanan Ergün konusuna da değindi. Terim, "Ben tıbba saygı duyuyorum ama oyuncularımı da tanıyorum. Ergün’ün Fener maçında oynaması zor ama bazı maçlar vardır ki kendinizden çok, takımınızı düşünürsünüz" diyerek oynama ihtimali olduğu mesajını verdi. Fatih hoca, "Fenerbahçe maçını konuşmak için şimdi çok erken" diyerek noktayı koydu. 
     



 SPOR 























</TEXT>
</DOC>
