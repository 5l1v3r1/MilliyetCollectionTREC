<DOC>
<DOCNO> 108573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/20/guncel/gun03.html </URL>
<DATE> 2002/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Polisin kaza kurşunu 
</HEADLINE>
<TEXT>

Kavacık’ta kapkaççılarla polis arasında çatışma çıktı. Dur ihtarına uymayan hırsızlar, polisleri ezmeye çalıştı. Kaçan otomobilin arkasından ateş eden polis, yanlışlıkla bir kişiyi vurdu... 
     ELVAN EZBER, HALUK ATALAY, MUSTAFA KURTARAN 

     İstanbul Kavacık’ta dün akşam saatlerinde kapkaççılarla polis arasında çıkan çatışmada, kurşunlardan birinin isabet ettiği Semra Kayacan ölürken, hırsızlar kaçtı. 
     Kapkaç olayına karıştığı ve çalıntı olduğu belirtilen 34 UH 5012 plakalı Opel Vectra marka beyaz bir otomobili dün akşam saatlerinde polis takibe aldı. İzlendiklerini fark eden otomobilde bulunan iki kişi, Anadolu Yakası’ndan Fatih Sultan Mehmet Köprüsü’ne doğru hızla kaçmaya başladı. Polisin dur ihtarına uymayan zanlılar, hızla Kavacık üstgeçidine yöneldi. Bu sırada üstgeçitte bulunan trafik ekibi, anonslar üzerine, kendilerine doğru gelen otomobili durdurmak için önlem aldı. Yolun kesildiğini gören kapkaççılar, araçlarını ekip otosunun üzerine sürdü. Trafik polisi Erhan Işık 36 , kendisini yol kenarına atarak, hırsızların bulunduğu aracın altında kalmaktan kurtuldu. Işık, daha sonra kaçan otomobilin arkasından ateş açtı. Bulundukları otomobil isabet almasına rağmen, hırsızlar kaçmayı başardı. 
     
     Hastanede öldü... 
     Bu sırada kamyonetle olay yerinden geçmekte olan ve şoför mahallinde oturan Kayacan 31 , başına isabet eden tek kurşunla ağır yaralandı. Avukat Kamil Göker’in yanında sekreter olarak çalıştığı ve kamyonetle hacze gittiği öğrenilen Kayacan, hastaneye kaldırıldı. Hastanede öldüğü anlaşılan Kayacan’a isabet eden kurşunun polisin silahından çıktığı öğrenildi. Kamyonette sürücü ve avukat Göker’in de bulunduğu, Kayacan’ın cam kenarında oturduğu belirtildi. 
     
     Otomobili terk ettiler 
     Alarma geçen polis, hırsızların bulunduğu aracı Soğuksu mevkiinde terk edilmiş olarak buldu. Arka camı patlamış ve kurşun delikleri bulunan otomobilde yapılan inceleme sonucu hırsızlardan birinin yaralı olabileceği açıklandı. 
     



 GÜNCEL 




















</TEXT>
</DOC>
