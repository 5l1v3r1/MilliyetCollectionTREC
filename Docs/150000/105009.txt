<DOC>
<DOCNO> 105009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/31/son/sontur11.html </URL>
<DATE> 2002/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Erkan Mumcu Ak Parti'ye katıldı... 
</HEADLINE>
<TEXT>

     ANAP'tan istifa eden Isparta milletvekili Erkan Mumcu, AK Parti'ye katıldı. 
     AK Parti'nin Okmeydanı'ndaki yeni İstanbul İl Başkanlığı binası Genel Başkan Recep Tayyip Erdoğan tarafından açıldı. Açılışın ardından düzenlenen törende konuşan Erdoğan, bu katılımın ''bir ittifak ya da iltihak olmadığını'' ve son derece doğal bir bütünleşme olduğunu söyledi. 
     Erdoğan, ''Yönümüz aynıydı, bundan böyle yolculuğumuz da beraber devam edecek' dedi. 
     Mumcu da, ''Demokrasiye inandığım için, millet iradesine saygı duyduğum için AK Parti'deyim'' diye konuştu. 
     Partiye katılanlara rozetlerini takan Erdoğan, yaptığı konuşmada, Türkiye'nin uzun yıllardır kötü yönetildiğini, ekonomik ve sosyal krizin de doğrudan doğruya bir yönetim krizi olduğunu belirterek, şunları söyledi 
     ''Türkiye bugün yeni bir yol ayrımına gelmiş durumdadır. Bu önemli kavşak 3 Kasım seçimleridir. 3 Kasım seçimleri, halkımızın krizleri ve krizlere sebep olanları sandıkta yargılayacağı bir gün olacaktır. Bu karanlık tablonun sorumlularından hesap sorulacaktır. Türkiye'ye yeni ve yenilikçi bir siyasi anlayışı egemen kılacaktır.'' İktidardakilerin son günlerini bugüne kadar olduğu gibi yine popülist seçim harcamalarına sarılarak geçirdiğini savunan Erdoğan, buna örnek olarak da SSK'ya 300, Karayolları'na 50 trilyon lira aktarılmasını gösterdi. 
     Erdoğan, Hükümetin giderayak ucuz kasaba politikası yaptığını, ancak halkın kandırılacak çocuk olmadığını kaydetti. 
     Tek başlarına iktidara geleceklerini de savunan Erdoğan, yeni arkadaşlarının katılımıyla adalet ve kalkınmaya doğru devam eden yürüyüşün adı olan AK Parti'nin daha güçlenerek, yoluna emin ve sağlam adımlarla devam edeceğini ifade etti. 
     
     ''DOĞAL BÜTÜNLEŞME'' 

     Katılımları bir ''doğal bütünleşme'' olarak da nitelendiren Erdoğan, ''Bu bütünleşme bir partiden bir başka partiye yer değiştirme değil, bir perspektifin, bir siyaset anlayışının tabiatı ve doğal bir buluşması'' dedi. 
     Partiye yeni katılan Erkan Mumcu da, siyasetin millet için, millet adına yapıldığını belirterek, ''Ülkeye nasıl yararlı olabileceğime ilişkin bir arayışın sonunda bu kararı veriyorum'' dedi. 
     Bu kararını memnuniyetle karşılayanlar olduğu gibi, onaylamayanlar bulunabileceğini de kaydeden Mumcu, herkesin aynı düşündüğü bir ülke, herkesin aynı şeyi düşündüğü ve söylediği bir toplumu hayal etmenin mümkün olmadığını dile getirdi. 
     
     SORULAR 

     Törenin ardından Erdoğan ile Mumcu basın mensuplarının sorularını yanıtladılar. 
     Erkan Mumcu, ''Size CHP'den de teklif geldi. Rotanızın buraya çevrilmesinin nedeni neydi '' sorusu üzerine, çeşitli siyasi partilerin kendisine çağrıda bulunduğunu ve hepsini şükranla andığını belirtti. 
     Mumcu, ''Merkez sağda siyaset yapagelmiş bir siyasetçi olarak, solda bir siyasi tercih ortaya koymam çok kabul edilebilir, çok şık düşecek bir şey olmazdı. Türkiye'de bugün sağ ve merkez sağ yeniden millet iradesiyle inşa ediliyor. Ben de millet iradesine uygun bir tavır almak zorundaydım. Benim kararım millet iradesine uygun bir karar'' diye konuştu. 
     Erkan Mumcu, bir başka soru üzerine de bugüne kadar hiçbir zaman siyasi kariyer mücadelesi vermediğini ve kişisel bir kavgası olmadığını belirterek, hep ilkelerin ve prensipların kavgasını verdiğini dile getirdi. 
     ''ANAP'ta iddialı bir yerdeydiniz. Burada görev yeriniz belli mi '' şeklindeki bir soru üzerine Mumcu, ''Önemli olan ülkeye hizmet edebilmek, üretiyor olabilmek. Herhangi bir unvan sahibi olarak değerli bir insan olamazsınız ama ürettiklerinizle millet için katkılarınızla değerli bir insan olabilirsiniz'' dedi. 
     Recep Tayyip Erdoğan da, İtalyan bir gazetecinin, ''Dış basında islami bir parti olarak tanımlanıyorsunuz. Buna katılıyor musunuz '' sorusu üzerine, bunu kesinlikle kabul etmediğini ve din eksenli bir parti olmadıklarını kaydetti. 
     İnsanın mutluluğunu amaçlayan, dini ve bütün yönetim sistemini insanın mutluğu için bir araç olarak gören bir parti olduklarını belirten Erdoğan, ''Bu islamcı ifadesini hem islama, hem de partimize saygısızlık olarak görüyoruz'' dedi. 
     Erdoğan, ''partisinden aday adayı olan ve kendi döneminde İstanbul Büyükşehir Belediyesi'nde bürokrat olarak çalışan bazı kişiler hakkında dava açıldığının'' hatırlatılması üzerine, ''bu ülkede idamla yargılanan ve mahkumiyet çekenlerin Başbakan ve Cumhurbaşkanı olduğunu'' söyledi. 
     





</TEXT>
</DOC>
