<DOC>
<DOCNO> 103980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/26/son/sondun06.html </URL>
<DATE> 2002/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de "Şok kitap" sansürsüz yayınlandı. 
</HEADLINE>
<TEXT>

     ABD'de ünlü gazeteci Bill Gertz'ün yazdığı ve 11 Eylül terörist saldırıları öncesinde Amerikan istihbaratının yaptığı yaşamsal hataların anlatıldığı kitap, istihbarat kuruluşlarının muhalefetine karşın sansürsüz yayınlandı. 
     İnternet haber sitesi Drudge Report'un bildirdiğine göre, Merkezi Haberalma Teşkilatı CIA yetkilileri, muhafazakar eğilimli The Washington Times gazetesinin savunma ve güvenlik yazarı Gertz'ün yazdığı ''Breakdown'' Parçalanma adlı kitabın yayıncısı Regnery şirketiyle görüşerek, kitapta yer aldığı belirtilen gizlilik derecesi bulunan belgelerin metinden çıkarılmasını istedi. 
     Ancak Drudge Report, bu belgelerin içeriğinin kitapta aynen yer aldığını duyurdu. Daha yayınlanmadan önce, internet üzerinden satış yapan Amazon şirketinin ''bestseller'' listesinde birinci sıraya yerleşen kitap, bugün resmen satılmaya başlıyor. 
     Kitapta, Amerikan istihbarat kuruluşlarının geçen yıllarda yaptığı büyük hatalar sonucu 11 Eylül'ün önlenemediği, belgelere dayanılarak anlatılıyor. 
     ''Breakdown'' kitabında, İran'ın El Kaide terör örgütüyle bağlantısı bulunduğu, CIA ajanlarının teşkilatın yönetimine getirdiği eleştirilerin gözardı edildiği, 11 Eylül'den sonra açılan soruşturmalarda istihbarat teşkilatlarında önemli zafiyetlerin ortaya çıktığı, ayrıntılarıyla dile getiriliyor. 
     Beyaz Saray'ın kitabı tepkiyle karşıladığını belirten Drudge Report'a göre, Başkan George W. Bush yönetiminin bir yetkilisi, ''Yazar Gertz, ABD'yi küçük düşürmeye mi çalışıyor, bundan kazancımız ne, yazar ülkesine bağlı değil mi'' diye sorarak, yönetimin sıkıntısını ortaya koydu. 
     





</TEXT>
</DOC>
