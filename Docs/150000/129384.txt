<DOC>
<DOCNO> 129384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/08/guncel/bgun.html </URL>
<DATE> 2003/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkentte bu ay trafik çok yoğun 
</HEADLINE>
<TEXT>

Ankara, bu ay yabancı konukların akınına uğrayacak. ABD’nin Genelkurmay Başkanı Myers, Verheugen, Barzani ve De Soto ziyaretçilerden sadece birkaçı 
     ANKARA Milliyet 

     İlk konuk İngiltere’nin Savunma Bakanı Geoff Hoon ve Genelkurmay Başkanı Sir Michael Boyce, dün akşam Milli Savunma Bakanı Vecdi Gönül’ün davetlisi olarak başkente geldi. Heyet, bugün temaslarına başlayacak ve Gönül’ün yanı sıra Başbakan Abdullah Gül, Genelkurmay Başkanı Orgeneral Hilmi Özkök ve Dışişleri Bakanlığı Müsteşarı Uğur Ziyal ile bir araya gelecek. 
     
     BARZANİ NİHAYET GELİYOR 
     Sağlık nedenleri ve Gül’ün Ortadoğu ziyareti nedeniyle Ankara ziyaretini iki kez erteleyen Irak Kürdistan Demokratik Partisi IKDP lideri Mesud Barzani’nin de bugün Ankara’da olması bekleniyor. Ankara, bu hafta BM Genel Sekreteri Kofi Annan’ın Kıbrıs Özel Temsilcisi Alvaro de Soto’yu da ağırlayacak. Daha önce 6 Ocak’ta adaya gideceği açıklanan, ancak vazgeçen De Soto, adaya gitmeden önce Atina ve Ankara’da temaslarda bulunacak. 
     
     OCAK SONU VERHEUGEN 
     Suriye Dışişleri Bakanı Faruk El Şara da 13 - 15 Ocak’ta Ankara’ya gelecek. Şara’nın ziyaretinde de ikili ilişkilerin geliştirilmesinin yanı sıra olası Irak operasyonu konusunun da ele alınabileceği belirtildi. AB Komisyonu Genişlemeden Sorumlu Üyesi Günter Verheugen’in ziyareti için takvim belirleme çalışmaları ise devam ediyor. Ankara, Verheugen’in ziyareti için 23 - 24 Ocak’ı önerirken, henüz yanıt gelmedi. 
     
     PAPANDREU DA BEKLENİYOR 
     Başkentin bu ayki en önemli konuğu ise ABD Genelkurmay Başkanı Richard Myers olacak. Myers, 24 - 25 Ocak’ta Ankara’da temaslarda bulunacak. 8 ülkeyi kapsayacak bölge turu çerçevesinde Ankara’yı ziyaret edecek Myers’ın gündeminde Irak var. Başkentte 31 Ocak’ta yapılacak AB Troykası toplantısı çerçevesinde de Yunanistan Dışişleri Bakanı Yorgo Papandreu ile İtalya Dışişleri Bakanı Franco Frattini’nin Ankara’ya gelmesi bekleniyor. 
     



 GÜNCEL 






















</TEXT>
</DOC>
