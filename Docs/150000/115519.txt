<DOC>
<DOCNO> 115519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/28/guncel/gun02.html </URL>
<DATE> 2002/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kriz geliyorum’ diyor 
</HEADLINE>
<TEXT>

İngiltere’de Aralık ayında, soykırım sergisinde gösterilecek İnsanlığa Karşı Suçlar’ filminde, Ermeni soykırımı iddiaları da yer alıyor... 
     LONDRA Milliyet 

     Londra’da açılacak soykırım sergisinin gösterim programında yer alan bir filmde Ermeni soykırımı iddialarına ilişkin görüntülerin yer alması, Türkiye ile İngiltere arasında "bir kriz habercisi" olarak değerlendirildi. İngiltere’nin en önemli müzelerinden olan Emperyal Savaş Müzesi’ndeki sergi kapsamında gösterilecek filmi, içerdiği vahşet görüntüleri nedeniyle 16 yaşından küçükler izleyemeyecek. 
     Filmle ilgili haberi veren İngiliz pazar gazetesi The Observer, Londra’daki Türk diplomatların filmi "resmen protesto etmeyi düşündükleri"ni ifade etti. The Observer ayrıca ünlü savaş muhabirlerinin yorumlarıyla renklenen’ filmdeki Nazi Almanyası, Bosna, Kamboçya ve Ruanda’daki hiç yayınlanmamış vahşet görüntülerinin yeni siyasi krizlere neden olabileceğini belirtti. 
     
     DÜŞÜNMEYE İTECEKMİŞ .. 
     Filmin tartışma yaratacağını kabul eden müzenin bir sözcüsü, "Soykırım hassas bir konu. Bu filmin güçlü ve düşünmeye iten bir film olduğunu düşünüyorum ve bir savaş müzesi olarak en ciddi sorunları ele almamız gerekiyor" dedi. Filmin anlatıcıları arasında yer alan savaş muhabirleri Fergal Keane ve Martin Bell de, görüntülere eşlik eden konuşmalarında sık sık ABD’yi ve Birleşmiş Milletler’i eleştiriyor. Savaş Müzesi’nde Aralık ayında açılacak soykırım ve şiddet konulu sergide yayınlanacak "İnsanlığa Karşı Suçlar" isimli filmde ağırlıklı olarak Ruanda ve sözde Ermeni soykırımlarına ilişkin görüntüler bulunuyor. 
     



 GÜNCEL 














</TEXT>
</DOC>
