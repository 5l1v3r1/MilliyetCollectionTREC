<DOC>
<DOCNO> 104029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/26/son/soneko20.html </URL>
<DATE> 2002/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Fiskobirlik'in kapatılması isteği... 
</HEADLINE>
<TEXT>

     Karadeniz Teknik Üniversitesi KTÜ İktisadi ve İdari Bilimler Fakültesi Öğretim Üyesi Doç. Dr. Ahmet Ulusoy, ekonomik ömrünü tamamlayan Fiskobirlik'in yol yakınken kapatılıp tasfiye edilmesinin hem üreticilerin hem de ülke ekonomisinin yararına olacağını iddia etti. 
     Ulusoy, yaptığı açıklamada, Fiskobirlik'in üreticilere katkı sağlamak yerine onların sırtında bir yük konumuna geldiğini ileri sürerek, şunları kaydetti 
     ''Fiskobirlik'in piyasa şartlarında karlı çalışması mümkün değildir. Ürün stoklama görevi bir başka kuruma yüklense veya kaldırılsa bile bu kadar büyük hacimdeki kuruluşun karlı çalışması söz konusu olamaz. Çünkü devasa kurumu karlı çalıştıracak ve piyasayla rekabet ettirecek profesyonel yönetici ve yönetim anlayışı tesis etmek mümkün değildir. Kooperatifler gelişen piyasa ekonomisi şartlarında işlevselliğini tamamen kaybetmiştir. Hele hele bizim topluma hiç uymamış, rüşvet, yolsuzluk ve hortumlama kavramlarıyla özdeşleşmiştir. Bu nedenle çürümüş bir sistemi ayağa kaldırmaya çalışmaktansa yeni bir sistem tesis etmek gerekiyor.'' Kurumun kooperatiflerinin ortaklara verilmesi ve kooperatiflerin anonim şirket haline dönüştürülmesi gerektiğini de ifade eden Ulusoy, şöyle devam etti 
     ''Kooperatiflerle devletin bağlarını keselim. Üreticileri doğrudan destekleyelim. Bu destekleme seçici olmalı ve sadece Çarşamba-Rize arasındaki bölgedeki üreticilerle sınırlandırılmalı. Destekleme fiyatlarının açıklanmasına son verelim ve fındık fiyatları serbest piyasada oluşmalı. Bu şekilde destekleme dışındaki üreticiler düşük fiyatlardan üretim yapmaktan vazgeçerek, başka ürün arayışına gireceklerdir. Sonuçta ekonomik ömrünü tamamlayan Fiskobirlik'in yol yakınken kapatılıp tasfiye edilmesi hem üreticilerin hem de ülke ekonomisinin yararına olacaktır.'' 
     





</TEXT>
</DOC>
