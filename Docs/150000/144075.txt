<DOC>
<DOCNO> 144075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/21/guncel/gun06.html </URL>
<DATE> 2003/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Televizyonda savaş mesaisi 
</HEADLINE>
<TEXT>

Irak’a düzenlenen operasyonla TV kanalları kırmızı alarma geçti. Ekranlardaki haber yarışı nefes kesiyor 
     MEMETCAN DEMİRAY 

     ABD’nin Irak operasyonuyla beraber TV kanallarında hareketli saatler yaşandı. Bomba sesleriyle birlikte flaş haber giren Kanal D, hemen Bağdat’taki Burçun İmir ve Kaya Heyse’ye bağlanarak bölgedeki son durumu aktardı. Saat 06.00’da canlı yayını devralan Fatih Altaylı ve Ayşenur Yazıcıoğlu, savaşın merkezlerinde sıcak gelişmeleri izledi. 
     Kanal D’de ayrıca 500 metre yakınına bomba düşen Doğan Haber Ajansı muhabiri Mahir Kan’la bağlantı kuruldu. 
     
     Anchorman’ler revaçta 
     CNN TÜRK, saat 04.31’de başlayan savaşla beraber kesintisiz yayına geçti. Mehmet Ali Birand, Çiğdem Anad, Gürkan Zengin ve Ahu Özyurt’la izleyici karşısına çıkan kanal, muhabirler Faruk Zapçı, Kaya Heyse, Burçun İmir, Ümran Safter, Serhat Uçak ve Yasemin Çongar’la yapılan bağlantılarla dakika dakika gelişmeleri duyurdu. Rapor köşesinde ise harita üzerinde ve grafiklerle operasyonun ayrıntılarını ekrana taşıdı. CNN TÜRK’ün yayını 26 farklı noktadan 57 muhabirle devam ediyor. 
     ATV, savaşı saat 10.00’a kadar Ali Kırca’yla izledi. Show TV, önce Melike İlgün’le başladığı yayınını Bush’un açıklamasından hemen sonra Tuncay Özkan ve Defne Samyeli’nin de katılımıyla saat 11.00’e dek sürdürdü. TRT 2’yle ortak yayına geçen TRT 1, Nermin Tuğuşlu’yla tarihi geceye tanıklık etti. İlk dakikadan itibaren savaş ekranını açan Kanal 7, 08.30’da Ahmet Hakan Coşkun’un devraldığı yayını 12.30’da bitirdi ama akşam ana haberi öne çekerek Irak’a odaklandı. 
     TGRT’de beş gündür süren savaş nöbeti, dokuz saat aralıksız yayına hazırlık oldu. Kanalın politikası, uzmanlara sormaktansa yerinden haber aktarmaktı. 
     TV8 ise Gökmen Karadağ ve Erkan Tan’la savaş sabahını karşılarken, canlı kalkan Osman Akkuş’a bağlanarak Irak’taki bombardımanı birinci ağızdan duyurdu. 
     NTV’de savaş yayını, Bush’un verdiği sürenin dolmasına bir buçuk saat kala başladı. Bombardıman ve peşi sıra açıklamaları yayımlayan kanal, 19 farklı noktadan 25 muhabirle, Avrupa Haber Ağı’nı da kullanarak 24 saatlik maratona katıldı. 
     



 GÜNCEL 

































</TEXT>
</DOC>
