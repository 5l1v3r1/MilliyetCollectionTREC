<DOC>
<DOCNO> 137902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/20/son/sondun01.html </URL>
<DATE> 2003/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta saldırı hızlı ve öldürücü olacak... İşte planlar... 
</HEADLINE>
<TEXT>

     Olası bir savaş durumunda Irak'a, güneydeki Kuveyt cephesinden girecek olan Amerikan kuvvetlerine komuta edecek Amerikalı General Scott Wallace, ''saldırının kararlı, hızlı ve öldürücü olacağını'' söyledi. 
     CBS'ye açıklamalarda bulunan 5. Kolordu Komutanı General Wallace, harekatın hemen başlarında Basra kentini alacakları yolundaki söylentileri de yalanlamadı. Amerikalı general, bu konuda ''Güney Irak'taki büyük yerleşim merkezlerinden birinin kontrolünü elimize geçirebildiğimizi göstermek, bizim açımızdan avantaj olacaktır'' diye konuştu. 
     
     ''KUZEY CEPHESİNİN AÇILMASI ÇOK İYİ OLUR'' 
     Türkiye üzerinden ikinci cephenin açılmasıyla ilgili sorulara da muhatap olan Wallace, ''Biz bunu onsuz da yapabiliriz'' diye konuştu. Wallace, şunları söyledi 
     ''Ancak iki yönden birden gelirsek, bu çok daha elverişli ve düşman açısından çok daha kesin sonuç verici olur. Ancak hiçbirimizin, bunun olmazsa olmaz bir koşul olduğunu ve onsuz yapamayacağımızı düşündüğümüzü sanmıyorum.'' Wallace, bir başka soru üzerine, ''Bu rejim, Kuveyt'i işgal etti, İran'ı işgal etti. Kendi halkına karşı kimyasal silah kullandı. Bu, gitmesi gereken bir rejimdir'' diye konuştu. 
     





</TEXT>
</DOC>
