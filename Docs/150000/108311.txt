<DOC>
<DOCNO> 108311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/18/son/sonspo21.html </URL>
<DATE> 2002/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu ''2-0'' dedi... 
</HEADLINE>
<TEXT>

     Beşiktaş Teknik Direktör Mircea Lucescu, FK Sarajevo karşısında turu geçmek için, yarın ki maçı en az 2-0 kazanmaları gerektiğini söyledi. 
     Lucescu, BJK Nevzat Demir Tesisleri'nde Ali Eren ve Pancu ile birlikte düzenlediği basın toplantısında, FK Sanrajevo'dan daha iyi bir takım olduklarını, ama bunu sahada göstermeleri gerektiğini vurguladı. 
     Rumen teknik adam, Sarajevo deplasmanının kolay olmadığını kaydederek, şunları söyledi 
     ''Onların ligde Tuzla ile oynadıkları ve 2-0 kazandıkları maçı izledim. Evlerinde iyi oynuyorlar. Dikkatli olmalıyız ve İstanbul'da kesinlikle gol yememeliyiz. Bizim takım son zamanlarda ferdi hatalar yaparak goller yiyor. Futbolcularımla toplantı yaptım. Yarın daha dikkatli olmalarını ve daha agresif oynamalarını istedim.'' Sarajevo'nun genç ve koşan bir ekip olduğunu belirten Lucescu, ''Ayrıca, teknikleri de çok iyi. İlk maç orada oynansa bizim için daha iyi olurdu. Bizim için tur yarın istanbul'da oynanacak maça bağlı. Kazanmak istiyoruz ve bunu gerçekleştirmek için de elimizden geleni yapacağız'' diye konuştu. 
     
     ''BASİT FERDİ HATALAR YAPIYORUZ'' 

     Lucescu, takımının son zamanlarda basit ferdi hatalar yaparak goller yediğinden yakındı. 
     ''Tecrübeli oyuncularımın bu kadar basit hatalar yapmalarını beklemezdim'' diyen Lucescu, sözlerini şöyle sürdürdü 
     ''Göztepe maçında 2 golü de basit hatalarla yedik. Bu hataların zaman içinde yok olması lazım. Hazırlık döneminde 4'lü savunmayı denedim, ancak olmadı. Bu nedenle de vazgeçtim. 4'lü savunmada geride süratli adamlara ihtiyacınız vardır. Bu da bizde yok. Bu nedenle 3'lü savunmayla oynayacağız. Belki ileride 4'lü savunmaya dönebilirim.'' Rumen teknik adam, basın mensuplarının özellikle sağ kanatta her hafta değişik bir oyuncu oynatmasıyla ilgili bir soruya da, ''Ben sürekli bu bölgede en iyi oynayacak oyuncuyu arıyorum. Kadrodaki iyi oyuncuları oynatmamak için aptal olmak lazım. Yeni gelen oyuncularımız henüz adaptasyon sorunu çekiyor. Bu da çok normal. Beşiktaş gibi büyük bir kulübe geldiler. Zaman içinde hepsi uyum sağlayacaktır'' diye yanıt verdi. 
     
     ''YANLIŞ KARARLAR OLMASA LİDERDİK'' 

     Lucescu, basın mensunplarının Birinci Süper Lig'le ilgili sorularına da, ''Hakemlerin yanlış tercihleri nedeniyle 4 puan kaybettik. Bu yanlış kararlar olmasa şu anda liderdik'' dedi. 
     Ligde oynanan 5 maç sonunda en dezavantajlı ekibin kendileri olduğunu kaydeden Rumen çalıştırıcı, ''Biz herkese eşit şekilde davranılmasını istiyoruz. Bizim penaltımız verilmezken, bize karşı bir çok hatalı kararlar kolayca veriliyor. Biz 10 kişi kalalım, ama bunlar eşit bir şekilde olsun. Ne biz, ne de bir başkası yapılan bu hatalarla puan kaybetmesin. Eşitlik olmazsa ligde de dengesizlik oluyor. Zaten kendi yaptığımız hatalar bize yeter. Bir de hakemler hata yapmasın'' şeklinde konuştu. 

     
</TEXT>
</DOC>
