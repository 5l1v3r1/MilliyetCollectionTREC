<DOC>
<DOCNO> 125195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/17/son/soneko29.html </URL>
<DATE> 2002/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Osmanlı Bankası, müze olarak yaşayacak 
</HEADLINE>
<TEXT>

     Garanti Bankası ile birleşen Osmanlı Bankası, müze olarak yaşayacak. 
     Garanti Bankası'nın Bankalar Caddesi'ndeki tarihi Karaköy binasında kurduğu Osmanlı Bankası Müzesi, 19 Aralık Perşembe günü halkın ziyaretine açılacak. 
     Dünyanın sayılı finans tarihi müzeleri arasında yerini alacak olan müze, Garanti Bankası Genel Müdürü Ergun Özen ve Prof. Dr. Edhem Eldem'in katıldığı bir basın toplantısıyla tanıtıldı. 
     Ergun Özen, Osmanlı Bankası'yla birleşme sürecinde verdikleri Osmanlı Bankası'nın tarihsel mirasına sahip çıkma sözünü yerine getirmekten gurur duyduklarını belirterek, şöyle dedi 
     ''Garanti-Osmanlı Bankası birleşmesini 16 Aralık 2001'de tamamladık. Aradan tam bir yıl geçti. Bu süreçte Osmanlı Bankası Arşiv ve Araştırma Merkezi'nin etkinlik alanını genişlettik. Osmanlı Bankası Arşivleri'ni bilimin hizmetine sunmak amacıyla Boğaziçi Üniversitesi ile yapacağımız işbirliğini resmileştirdik. Şimdi de Osmanlı Bankası Müzesi'ni 9 ay gibi kısa bir sürede hayata geçirdik.'' Özen, söz verdikleri gibi Osmanlı Bankası'ndan devraldıkları tüm değerleri toplumla paylaşmaya devam edeceklerini kaydetti. 
     Dünyada birkaç büyük bankada Osmanlı Bankası Müzesi'nde yer alan arşive benzer arşiv bulunduğuna dikkati çeken Özen, kendilerinin ileriye yönelik böyle bir kayıt bırakıp bırakmadıkları sorusu üzerine, ''Tabii ki bırakıyoruz. Ancak ufak tefek şeyler'' dedi. 
     Ergun Özen, ''Müzenin bir bankacı olarak sizde bıraktığı duygu ve düşünce nedir'' sorusunu da, ''Birleşmede Osmanlı Bankası'nın tarihi, mirası ve arşivini koruyacağımıza, ileriye yansıtacağımıza söz vermiştik. Sözümüzü yerine getirdiğimiz için gurur duyuyorum. Bu arşivi her bankacının gezip çok güzel dersler çıkaracağına inanıyorum'' diye yanıtladı. 
     
     6 BİN PERSONEL DOSYASI MEVCUT 

     Müzenin kuruluş çalışmalarını, Osmanlı Bankası Arşiv ve Araştırma Merkezi'nin desteğiyle mimar Prof. Dr. İhsan Bilgin ve tasarımcı Bülent Erkmen ile birlikte yürüten tarihbilimci Prof. Dr. Edhem Eldem ise Osmanlı Bankası arşivlerinin sahip olduğu bilgi zenginliğinin, müzenin sınırlarını aştığına dikkat çekti. 
     Arşivlerin geç Osmanlı ve erken Cumhuriyet döneminin toplumsal dinamiklerini yansıttığını belirten Eldem, müzenin toplantı ve sergi gibi etkinliklerle yaşayan bir kuruluş haline geleceğini belirtti. 
     Müzenin kuruluşunda bankanın tarihini yansıtan kronolojik ve bankanın içinde bulunduğu ortamı yansıtan tematik eksen paralelinde hareket ettiklerini ifade eden Prof. Dr. Eldem, bankanın yaşadığı evrelerin ve müşteri profilinin o dönemin siyasi ve iktisadi dönemine tanıklık edebilecek nitelikte olduğunu söyledi. 
     Prof. Dr. Eldem, müzede anlam açısından kendisini en çok etkileyen bölümün 1890 ile 1930 yılları arasında müzede çalışan personele ait sicil bilgilerinin yer aldığı personel dosyaları olduğunu kaydetti. 
     Personel dosyalarından o dönemin orta modern kesiminin özellikleri hakkında bilgi edinilebildiğini anlatan Prof. Dr. Eldem, ''Hepsinde çok dillilik var. 1900'lü yıllarda yaşayanlar ortalama olarak Osmanlıca, Türkçe, Rumca ve Fransızca biliyor, eğer Müslümansa da Osmanlıca ve Fransızca yazabiliyorlar'' dedi. 
     
     İLK MÜSLÜMAN KADIN 1921'DE GİRDİ 

     Personel dosyasında yer alan 6 bin kişiden 250'sinin kadın olduğunu belirten Prof. Dr. Eldem, bankaya ilk kadın personelin 1911'de, ilk müslüman kadının ise 1921'de girdiğini ve bu tarihten sonra kadın çalışan sayısının hızla arttığını, kendisinin incelediği 1930 yılına kadar ise hiç kadın yönetici çalışmadığını kaydetti. 
     Prof. Dr. Eldem, Osmanlı Bankası'nın en önemli özelliklerinden birinin çok kimliklilik olduğunu da sözlerine ekledi. 
     
     4 KASANIN İÇİNDE KURULDU 

     Osmanlı Bankası'nın Karaköy'deki eski genel müdürlük binasında yer alan ve o dönem Avrupa'da en modern ve ileri teknolojiye göre yapılan 4 kasanın içinde ve etrafındaki alanda kurulan müzede, zengin içeriğiyle devlet arşivlerine alternatif teşkil eden Osmanlı Bankası Arşivleri'nden seçilen belgeler sergileniyor. 
     İngiltere'de ''Chatwood's Patent Safe'' adlı şirket tarafından dönemin ileri teknolojisiyle yapılan kasalarda, o döneme ait banknotlar, kuruşlar, hisse senetleri, tahvil bonoları ve emisyon defterleri sergileniyor. 
     Adını dönemin 20 kuruşluk sikkelerinden alan iki katlı Mecidiye Kasası'nda, Osmanlı Bankası'nın en önemli işlevleri arasında yer alan kağıt para ihracı ve Osmanlı para sistemi hakkındaki belgelerden oluşan ayrı bir sergi yer alıyor. 
     Müzede bankanın kurulduğu günden Garanti Bankası'yla birleşmesine kadar yaşadığı süreçler, görsel ve fotoğraf desteğiyle toplam 29 panoda anlatılıyor. 
     Osmanlı Bankası Müzesi'ndeki bilgisayarlardan, hem kronolojik hem de tematik kurgularla, bankanın tarihinin başlıca dönemleri, siyaseti ve ekonomisiyle dönemin önemli kişi ve olayları hakkında bilgi edinilebiliyor. 
     Her gün 10 00-18 00 saatleri arasında ziyaret edilebilecek olan müzenin www.obmuze.com adresindeki internet sitesi, yılbaşında hizmete girecek. 
     Müzeye giriş ücreti öğrenci 1 milyon, tam ise 3 milyon lira olarak belirlendi. 
     
     MÜZEDEN İLGİNÇ NOTLAR 

     Osmanlı Bankası Müzesi ana sergi mekanı rehberine göre, Bank-ı Osmani Ottoman Bank , Peter Pasquali ve Stephen Sleigh adındaki iki İngiliz girişimci tarafından tasarlanan ilk şekliyle, Osmanlı İmparatorluğu'nda henüz az gelişmiş olan ticari bankacılık alanına girmeyi hedefliyordu. 
     Kraliçe Viktorya'nın 24 Mayıs 1856 tarihli fermanı ve 500 bin sterlin sermayeyle kurulan banka, 13 Haziran'da kapılarını halka açtı. 
     Dönemin hükümdarı Abdülmecid, birkaç ay önce ilan ettiği Islahat Fermanı'nda, ülkenin para düzenine ve mali işlerine saygınlık verecek banka gibi kurumların kurulmasını istiyordu. Osmanlı Bankası bu isteğe cevap verebiliyordu ama asıl ihtiyaç duyulan devlet bankası görevini üstlenebilecek nitelikte değildi. Özel bir İngiliz bankası olarak, birkaç şubede mütevazı işlemlerle yetinmek zorundaydı. 
     Osmanlı İmparatorluğu'nun mali istikrarı için artık kaçınılmaz olan bir devlet bankasının imtiyazını elde etme ümidi, İstanbul'da ve Avrupa'da birçok girişimci ve bankanın iştahını kabartıyordu. 1863'e gelindiğinde, teklif edilen çoğu proje reddedilmiş, geriye 7 yıllık tecrübesiyle güç kazanmış bir Osmanlı Bankası kalmıştı. Ancak bu görevi tamamen İngiliz sermayesine teslim etmekten çekinen Osmanlı Hükümeti, daha dengeli bir çözüm önermiş ve Fransız sermayedarların da katılmasını şart koşmuştu. Bank-ı Osmani, Londra ve Paris sermayesinin bir araya gelmesiyle, 4 Şubat 1863'de Bank-ı Osmani-i Şahane adı altında İmparatorluğun devlet bankası statüsüne yükseltildi. 
     Osmanlı Bankası, devlet bankası statüsüne kavuşur kavuşmaz, imtiyaznamesi gereği birçok resmi işlev üstlendi. Bankanın en önemli işlevi, bazı devlet gelirlerinin tahsili veya banknot ihracının yanı sıra devlete kaynak aktarımı üzerinde yoğunlaşıyordu. 
     1854 yılından itibaren giderek artan miktarlarda borçlanan Osmanlı İmparatorluğu, 20 yıl içinde iflasın eşiğine gelmişti. Birikmiş borçlarını ödemek için borçlanan devlet, 1875 Ekim'inde ödemelerini kısmen kesme kararı alarak fiili bir iflas durumuna düşmüş, bir anda bütün itibarını kaybetmişti. 
     
     DÜYUN-U UMUMİYE İDARESİ'NİN KURULUŞU 

     Bu krize 1877-1878 Osmanlı-Rus Savaşı'nın yükü de eklenince, ülke derin bir krizin içine sürüklenmişti. 1879'da başlıca alacaklılarla imzalanan anlaşma da mali krizin atlatılması için yeterli olmayınca, son çare olarak Osmanlı Devleti'nin gelirlerinin büyük bir kısmını kontrol altına alacak ve bir nevi haciz kurumu olarak işleyecek Düyun-u Umumiye İdaresi kurulmuştu. Osmanlı Bankası, bütün bu süreçte tam anlamıyla arada kalmıştı. Bir taraftan devletin en büyük alacaklıları arasında yer alırken, diğer taraftan da devlet bankası olarak devlete olabildiğince arka çıkmak ve kaynak bulmak zorundaydı. 
     İlk kurulduğunda İstanbul'un yanı sıra Beyrut, Kalas ve İzmir'de birer şubesi bulunan Osmanlı Bankası, 1870'de 13 olan şube sayısının 1890'da 27'ye yükselmesiyle, ülke geneline yayılan şube ağına sahip olmaya başladı. 1900'de 38'e çıkan şube sayısı, 1913'e gelindiğinde 89'a ulaşmıştı. 1933 yılında özel ticaret bankası olarak yapılandırılan Osmanlı Bankası, 1969 yılında ana sermayedar Grup Paribas'ın isteği doğrultusunda Avrupa, Ortadoğu ve Afrika'daki şubelerini Grindlays'e satarak yalnızca Türkiye sınırları dahilinde hizmet vermeye başladı. 
     1993'te anonim şirket olan banka, 1996'da Garanti Bankası'na ait Clover Investment tarafından satın alınarak Doğuş Grubu'na dahil oldu. 2001 yılında da Garanti Bankası ile birleşti. 
     
     BORSA KRİZİNE NEDEN OLDU 

     Osmanlı toplumu, modernleşmeyle birlikte spekülasyon ve yeni yatırım şekilleriyle de tanışmaya başlamıştı. 
     Kaimeler ve devlet tahvilleri, bu yeniliklerin ilk adımını oluştururken, Galata Borsası'nın kurulması, gerçek anlamda bir piyasanın oluşmasını sağlamıştı. Piyasadaki bu gelişmelerden yararlanmak isteyen Osmanlı Bankası, 1890'lardan itibaren müşterilerine emanet, kupon tahsili, alış ve satış gibi hizmetler veren bir aracı kurum görevi yapmaya başlamıştı. O kadar ki 1895 yılında Güney Afrika altın madenlerinin hisseleri üzerinde yarattığı spekülatif dalgayla bir anda kendisini de tehlikeye atan bir borsa krizinin patlak vermesine neden olmuştu. 
     
     8 FARKLI KESİMDEN MÜŞTERİ PROFİLİ 

     Bankanın müşterilerine bakıldığında ise farklı milletlerden kentli elitler, İstanbul burjuvazisinden kesit, saray ve çevresi, devlet erkanı, ticaret erbabı, çağdaş elitler, geleneksel çevreler ve mütevazı kesimler olmak üzere 8 farklı kesimden müşteri profili mevcuttu. 
     Yabancılar ülke nüfusunun yüzde 1'inden azını oluştururken, banka müşterileri arasında yabancıların payı yüzde 15'e kadar çıkıyordu. 
     İngiliz sermayedarların bankanın kaynaklarının padişah ve çevresi tarafından istismar edilerek kurutulması endişesi taşımaları nedeniyle bankanın bu konuda son derece katı davranmayı başarmıştı. O dönem Sultan Abdülhamid başta olmak üzere dönemin birçok şehzade ve sultanları normal birer mudi olarak servetlerinin bir kısmını emanet etmişti. 
     Bankanın Müslüman müşteriler arasında en önemli yere sahip olanlar devletin askeri ve sivil bürokratlarıydı. En yoğun iş yaptığı kesim dönemin ekonomik elitini oluşturan kişi ve kuruluşlardan meydana gelirken, çok sayıda gazeteci, mimar, ressam, doktor, eczacı, fotoğrafçı, yazar gibi çağdaş elitler ile şeyhülislam, patrik, kadı, imam, papaz ve tarikat şeyhleri de bankanın müşterileri arasındaydı. 
     
     ÜLKE KADAR KARIŞIK BİR DÜNYA 

     Osmanlı Bankası'nın müşterisi kadar personeli de Osmanlı İmparatorluğu'ndaki çoğulluğu yansıtıyordu. 1900'lü yıllarda yabancı memurların çoğu İtalyan, Yunan ve Fransız vatandaşıyken, 1920'lerde Osmanlı tabiyetindeki personelin dörtte üçü Rum, Ermeni ve Hıristiyan Araplardan oluşuyordu. 
     Banka'nın 1900'lü yıllarda şubelerdeki memur sayısı 600'ü aşmıştı. 
     Her memur hakkında düzenlenen ve ayrıntılı bilgiler içeren sicil dosyaları, bankanın personel politikasının en belirgin örneğini oluşturuyor. Memur için şart koşulan ve stüdyoda çekilen boy fotoğrafları dosyalarda yer alan en ilginç belgeler arasında bulunuyor. 
     
     İLK KADIN ÇALIŞAN ANNETTE ZUNDO 

     Osmanlı vatandaşı olan Annette Zundo, Müslüman kadın müşterilere hizmet etmek üzere kurulan ''Müslüman Hanımlar Servisi''nde göreve başlayan ilk kadın çalışanı. Rachel Abraham ikinci kadın çalışan, işe alınan ilk Müslüman kadın ise Feride Şevket. 
     1911-1930'a kadar bankada çalışan 200'den fazla kadın da panoda erkekler gibi boydan çekilmiş fotoğraflarla yer alıyor. 
     Müzedeki panolar arasında ayrıca, 1914 ile 1919 yılları arasındaki savaş yılları, 1920-1925 arasında Ankara ile yapılan temaslar ve 1926-1931 arası yeni düzene uyum konulu panolar da yer alıyor. 
     





</TEXT>
</DOC>
