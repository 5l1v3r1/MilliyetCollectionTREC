<DOC>
<DOCNO> 101057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/10/ekonomi/eko01.html </URL>
<DATE> 2002/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
TEK OYLA TASFİYE 
</HEADLINE>
<TEXT>

Türkiye’nin ilk özel girişim bankası olan 89 yıllık Türkbank’ta, hisselerin yüzde 85’ine sahip olan Fon’un avukatının tek oyuyla tasfiye kararı alındı 
     EBRU SUNGUR 

     Türk Ticaret Bankası’nın Türkbank İstanbul’da dün gerçekleştirilen olağan genel kuruldan sonra yapılan olağanüstü genel kurulunda tasfiye kararı çıktı. Olaylı geçen toplantıya Türkbank Yönetim Kurulu’nun yanı sıra büyük ortak yüzde 85 Tasarruf Mevduatı Sigorta Fonu’nun temsilcisi ve yüzde 5.5 payın sahibi olan Türkbank Munzam Vakfı’nın başkan ve üyeleri katıldı. 
     
     Avukata beddua ettiler 
     Bankanın tasfiye kararı, muhalif 40 kadar hissedarın oyuna rağmen TMSF’yi temsil eden avukat Hülya Çakalır’ın tek oyuyla kabul edildi. Karardan sonra başta Banksisen Başkanı Alptekin Sağlanmak olmak üzere muhalifler Çakalır’a Elin kırılsın’ diye beddua ettiler. 
     Kurulda Türkbank Yönetim Kurulu üyelerinden İbrahim Yağcıoğlu, Adnan Özen ve Genel Müdür Vekili İsmet Tuğul, tasfiye memuru olarak seçildi. Ayrıca 31.7.2001 tarihli 17 trilyon ve 31. 3.2002 tarihli de 313 milyar liralık 302 adet kredi takip ve dava dosyasının bilanço defter değeri üzerinden TMSF’ye deviri kararlaştırıldı. 
     
     1000 polis görev yaptı 
     İçeri alınmayan 1000’in üzerindeki Türkbank ortağı, emeklisi ve çalışanı toplantı boyunca bina dışında bekledi. Yoğun güvenlik önleminin alındığı genel kurulda 1000 polis ve özel tim görevlisi hazır bulundu. 2001’de 187.5 trilyon lira zarar eden bankaya bugüne kadar Fon tarafından toplam 353.8 trilyonluk kaynak aktarıldı. 
     
Türkbanklılar fenalık geçirdi      Türkiye’nin ilk ulusal özel girişim bankası Türkbank’ın tasfiye kararı, çalışan ve emeklileri arasında üzüntü ve tepkiye yol açtı. Fenalık geçiren Türkbanklılar ambulanslara alındılar. 
     9 Mart 1913’te Adapazarı’nda esnaf ve tüccarlar tarafından kurulan Türkbank, yabancı bankalar ve tefecilerden bunalan tüccar ve esnafa uygun kredi vermek amacıyla faaliyete geçti. 
     2 Eylül 1994’te el konulan banka 6 Kasım 1997’de Fon’a geçti. BDDK, 1 Temmuz 2001’den itibaren tasfiyesi yönünde karar aldı. Türkbank Munzam Vakfı’nın kararın iptali için açtığı dava Danıştay 10. Dairesi’nce ret edildi. Vakıf yetkilileri, dün alınan tasfiye kararına karşı da dava açacaklarını açıkladılar. 
     



 EKONOMİ 



















</TEXT>
</DOC>
