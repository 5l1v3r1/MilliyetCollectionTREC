<DOC>
<DOCNO> 143021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/16/son/soneko09.html </URL>
<DATE> 2003/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
ATO Başkan Vekili Karakuş, toprağa verildi... 
</HEADLINE>
<TEXT>

     Ankara Ticaret Odası ATO Başkan Vekili Ahmet Karakuş toprağa verildi. 
     Karakuş için ATO ve Kızılay Dernek Merkezi'nde cenaze töreni düzenlendi. ATO'da yapılan törende konuşma yapan ATO Başkanı Sinan Aygün, Karakuş'u kaybetmekten dolayı duyduğu üzüntüyü dile getirirken, Karakuş'un işini ve hayatını çok sevdiğini, sağlığına her zaman dikkat ettiğini ve kendisine 6 yıl boyunca abilik yaptığını anlattı. 
     ''Ben bir abimi yitirdim'' diyen Aygün, Karakuş'un ailesine, akrabalarına ve çalışma arkadaşlarına başsağlığı diledi. 
     Kızılay Genel Başkanı Ertan Gönen de Kızılay Genel Merkezi'nde düzenlenen törende yaptığı konuşmada, Karakuş'un Kızılay'da fahri görevlerde bulunduğunu anlatırken, Karakuş'u bundan sonra rahmetle anacaklarını ve daha çok hatırlayacaklarını söyledi. Gönen'in ardından konuşma yapan Karakuş'un torunu Seda Turgay, kötü günlerinde yanında olduklarından dolayı katılımcılara teşekkür ederken, ATO Başkanı Aygün'ün ve Kızılay Genel Başkanı Gönen'in gözyaşlarına hakim olamadığı dikkati çekti. 
     Karakuş'un cenazesi, Kocatepe Camii'nde öğle namazını müteakip kılınan cenaze namazının ardından Karşıyaka Mezarlığı'nda toprağa verildi. Cenaze namazına Ankara Valisi Yahya Gür, Türkiye Odalar ve Borsalar Birliği TOBB Başkanı Rifat Hisarcıklıoğlu, ATO Başkanı Aygün, Kızılay Genel Başkanı Gönen ve bazı eski milletvekilleri katıldı. 
     





</TEXT>
</DOC>
