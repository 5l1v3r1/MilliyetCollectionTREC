<DOC>
<DOCNO> 135693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/07/son/sondun21.html </URL>
<DATE> 2003/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak "Irak, Amerikalılar için ikinci Stalingrad olur" 
</HEADLINE>
<TEXT>

     Irak Başbakan Yardımcısı Tarık Aziz, ''Irak, Amerikalılar ve İngilizler için ikinci Stalingrad olacaktır'' dedi. 
     Rus İzvestiya gazetesine demeç veren Aziz, ''Kremlin yönetiminin, Irak savaşına karşı çıkmaya devam edeceğini umarız, zira bu savaş, Rusya'nın bölgedeki çıkarlarına da zarar verecektir'' diye konuştu. 
     Irak'ın bugün İsrail'i vuracak güce sahip olmadığını da söyleyen Aziz, ''1991'de uzun menzilli füzelerimiz vardı, ama hepsi denetçilerin isteği üzerine imha edildi. Kuveyt'i de vurmaya niyetimiz yok, ama Kuveyt'teki Amerikan birliklerini vururuz'' dedi. 
     Tarık Aziz, ''Irak bizim vatanımız. Kanımızın son damlasına kadar savaşırız. Liderimiz de ülkeyi terketmez, sonuna kadar mücadele eder'' diye konuştu. 
     İkinci Dünya Savaşı'nda, Nazi kuvvetleriyle Sovyet ordusu arasında Stalingrad önlerinde çok şiddetli çatışmalar olmuş, Sovyetler yüzbinlerce can yitirmesine rağmen, Hitler'in ordusuna geçit vermemişti. 
     





</TEXT>
</DOC>
