<DOC>
<DOCNO> 106667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/10/siyaset/siy05.html </URL>
<DATE> 2002/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kocaeli’nde 250 bin yeni seçmen 
</HEADLINE>
<TEXT>

Kocaeli’nde seçmenlerin yaptığı itirazlar sonucu 250 bin yeni seçmen yazıldı. Keban’da seçmen sayısı nüfustan fazla çıktı 
     KOCAELİ DHA 

     Kocaeli’nde 18 Nisan seçimleri esas alınarak asılan listelere seçmenlerin yaptığı itirazlar sonucu 622 bin 410 olan seçmen sayısı 870 bin 193’e çıktı. 
     Marmara depreminde birçok yerleşim merkezindeki konutların yıkılması veya hasar görmesi, seçmenleri adres değiştirmek zorunda bıraktı. Adres değişiklikleri nedeniyle de bazı ilçelerin hem nüfusu hem seçmen sayısı dikkat çekici oranda artış gösterdi. Kocaeli İl Seçim Kurulu Başkanlığı, 18 Nisan seçimleri esas alınarak asılan seçmen listelerine göre 622 bin 410 olan seçmen sayısının, itirazlar sonucu 870 bin 193’e çıktığını ve bu rakamın kesinleştiğini açıkladı. 
     Kocaeli’nde seçmen sayısında en fazla artış Gebze’de yaşandı. İlçede 18 Nisan’a göre 224 bin 606 olan seçmen sayısı 271 bin 459’a yükseldi. Marmara depreminin merkez üssü Gölcük’te de küçük çapta artış kaydedildi. 84 bin 509 olan seçmen sayısı 98 bin 96’ya çıktı. 
     Kocaeli’nde itiraz üzerine 250 bin seçmenin seçmen kayıtlarında yer almadığının ortaya çıkması, milletvekili dağılımını etkilemeyecek. 
     Yüksek Seçim Kurulu, milletvekili dağılımını Seçim Yasaları uyarınca en son yapılan nüfus genel sayımı sonuçları üzerinden yaptığından, seçmen sayısının artması ya da eksilmesi, milletvekili dağılımına ilişkin hesaplamaları değiştirmiyor. 
     
     Keban’da nüfustan çok 
     Elazığ’ın Keban ilçesindeyse, geçen seçimde yaşanan sıkıntı yeniden gündeme geldi. Son nüfus sayımında ilçe merkezi nüfusu 5980 olarak belirlenirken, kayıtlı seçmen sayısı 6489 çıktı. Bir önceki seçimde de, merkez nüfusu 6580 olan ilçede 6393 kayıtlı seçmen vardı. 
     



 SİYASET 



















</TEXT>
</DOC>
