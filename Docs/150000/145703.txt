<DOC>
<DOCNO> 145703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/27/son/sondun40.html </URL>
<DATE> 2003/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat sokak savaşlarına hazırlanıyor... 
</HEADLINE>
<TEXT>

     ABD ve İngiltere hava kuvvetleri akınlarının sürdürdüğü Irak'ın başkenti Bağdat, Amerikan ve İngiliz kara birlikleriyle savaşmaya hazırlanıyor. 
     Bağdat'ın değişik yerlerinde ve çevresinde açılan kuyularda, ham petrol yakılarak, kentin üzerinde duman perdesi oluşturulmak suretiyle, müttefik uçaklarının görüş mesafesi daraltılmaya çalışılıyor. Bu görevi zaman zaman çıkan kum fırtınaları da yapıyor. 
     Müttefik kuvvetlerin Bağdat'a mümkün olduğu kadar geç gelmesini isteyen, düşmanı kentte sokak savaşına çekme planı yapan Irak yönetiminin sivilleri silahlandırdığı görülüyor. Kentte silahların gömülü olduğu söylentileri de dolaşıyor. Devlet yetkilileri, düşmanı Bağdat'ta beklediklerini açıkça ifade ediyor. 
     Bağdat'tan Ürdün ve Suriye yönüne çıkışta, yol kenarlarında Irak kuvvetleri görülebiliyor. Iraklıların Bağdat'tan çıkışı, askeri güçlerin yakınına kurulan kontrol noktalarında engelleniyor. 
     Ürdün ve Suriye'ye giden yolun kenarında çok sayıda bombalanan araç göze çarpıyor. Özellikle köprülerin bombalandığı yaklaşık 3 kilometrelik bölüm dikkat çekiyor. Irak kuvvetlerinin hakim olduğu bölgede, Bağdat'ın 250 kilometre ötesindeki yolun bir bölümünde, asfalt, düz zemin ve işaret taşları, uçakların rahatlıkla inip kalkabileceği bir pist izlenimi veriyor. 
     Ürdün sınırındaki Trebil gümrük kapısına 50 kilometre kala, çöl alanda yerleşen Amerikan askerlerinin, buradaki bir köprünün üzerinden geçen araçları denetledikleri görülüyor. 
     Iraklıların Trebil gümrük kapısından çıkışına Iraklı yetkililer izin vermiyor. Ürdün de Irak vatandaşlarını kabul etmezken, Iraklıların Irak'a geçişine izin veriyor. Bununla birlikte ''Bağdat'a gelme cesaretini gösteren'' Ürdünlü şoförlerin kaçak yollardan Iraklıları ülke dışına çıkarabildiği öne sürülüyor. Irak'tan ayrılmak isteyen yabancılar da Ürdünlü şoförlere yüklü miktarda ödeme yapmak zorunda kalıyor. 
     Trebil gümrük kapısından Irak'a, çok sayıda Iraklı, Suriyeli, Filistinli ve Yemenli ''mücahit'' akın ediyor. ABD ve İngiltere güçlerine karşı savaşmak için burada toplanan kişiler, çeşitli araçlarla Irak'ın içlerine gönderiliyor. 
     Irak-Ürdün sınırının Ürdün tarafında da yoğun güvenlik önlemleri dikkat çekiyor. Özellikle Amerikan ve İngiliz uçaklarının kalktığı pistlerin çevresinde kontrol noktaları yoğunlaşıyor. Sınırdan Amman'a kadar 10 kontrol noktasından geçiymesi gerekiyor. Bu noktalardan geçenlere ilk sorulan soru, ''Irak vatandaşı var mı '' oluyor. 
     




</TEXT>
</DOC>
