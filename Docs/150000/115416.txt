<DOC>
<DOCNO> 115416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/27/yazar/cemal.html </URL>
<DATE> 2002/10/27/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Tayyip’le Baykal’dan iyi bir başlangıç 
</HEADLINE>
<TEXT>

     Türkiye lider kavgalarından fazlasıyla çekti. Bazen kan davasına dönüştü bu kavgalar. Bir selamı bile birbirlerine çok gören liderlerle siyasette altüst oluşları yaşadık. 
     Kıymetli zamanlar kaybedildi. 
     Büyük fırsatlar kaçırıldı. 
     Elbette çok partili siyasal tarihimizin çıkmazlarını yalnızca lider kavgalarına indirgemiyorum. 
     Gerçek daha karmaşık tabii. 
     Ancak, lider kavgaları ülkemizde her şeyin başı olan istikrardan yoksun uzun yıllar geçirmemize neden oldu. Makul uzlaşmalarla çözülebilecek sorunlar, sen - ben kavgalarıyla biriktikçe birikti. 
     Yılan hikayesine döndü. 
     Sırtımızdaki kambur böyle büyüdü. 
     Siyaset sahnesinde birinin ak dediğine, ötekinin kara dediği kısır inatlaşmalar öylesine itici örnekler verdi ki, halk illallah dedi. Gün geldi, rejimden uzaklaştı insanlar. Kışlaya dönüp bakma alışkanlığı nüksetti. Ne yazık ki, askeri darbelerin alkışlandığı dönemlere tanık olduk. 
     Siyasetçinin inandırıcılığından, saygınlığından yediği zamanlardan geçtik. 
     1950’ler 
     Bayar - İnönü kavgası... 
     1960’ların sonları, 70’ler 
     Demirel - Ecevit kavgası... 
     1980’ler, 90’ların başı 
     Özal - Demirel kavgası... 
     1990’lı yıllar 
     Çiller - Yılmaz kavgası... 
     Kaderimiz miydi bu kavgalar 
     Sanmıyorum. 
     Doğru yolu gösteren de çok oldu. Bu kavgalar, kan davaları olmasın diye büyük çabalar sarf edildi. Uzlaşmalar için, büyük koalisyonlar için çok dil döküldü. Hem kamuoyu önünde, hem kapalı kapılar arkasında, günlük deyişle yapmayın etmeyin diyen akil adamların sayısı az değildi. 
     Ama iş yine olacağına vardı. 
     Yaşanmadan öğrenilmiyor belki de. 
     Shakespeare’in bir sözü var 
     "Bütün dünler, bugünleri aydınlatan fenerlerdir." 
     Ders almak yani... 
     Kanal D’de önceki gece Uğur Dündar’ın Seçim Arenası’nda Tayyip Erdoğan’la Deniz Baykal’ı bu duygu ve düşüncelerle izledim. 
     Uygarca tartıştılar. Seviyeliydi hava. Seslerini yükseltmediler. Birbirlerini dinlediler. Genellikle sakindiler. Gerginlikten kaçındılar. Saygılı, yumuşak davranmaya özen gösterdiler. 
     Baykal hırçın değildi. 
     Kavgacı Baykal değildi. 
     Tayyip külhan değildi. 
     Kabadayı Tayyip değildi. 
     İyi bir başlangıç... 
     Evet, Baykal bence ağır bastı. Daha dolu, daha inandırıcıydı. Tayyip Erdoğan’ın bazı zayıf noktalarını önce örtülü bir dille, sonra Uğur Dündar pası verince, çok daha açık olarak sergiledi. 
     Geçiyorum tartışmanın bu yanını. 
     Asıl iki konu bence önemli. Birini yukarıda özetlemeye çalıştım. İyi bir başlangıç yaptılar. 
     İkinci konuya gelince 
     Tayyip ve Baykal, ikisi de Avrupa Birliği’nden yana. İkisi de ekonomik program konusunda ana hatlarıyla farklı düşünmüyorlar. 
     Büyük bir fırsat olabilir bu. 
     4 Kasım sabahı, sahnede yükselen iki liderin, Tayyip’le Baykal’ın AB ve ekonomide alacakları ortak tavır Türkiye’nin önünü açabilir. Güven ve istikrarın kapısını aralar. 
     Bütün dünler bugünleri aydınlatan fenerlerse, neden olmasın .. 
     İyimser değil, gerçekçi bir yazı. 
     İyi pazarlar 
     
     







Elemtere fiş, kem gözlere şiş... 


Şike oturum 


Baykal ve Erdoğan 


Tayyip’le Baykal’dan iyi bir başlangıç 


Ilık bal damlaları 


Avcı 


Derviş, Bahçeli’yi nasıl gülümsetmiş 


Baykal ve Erdoğan Arena’ya 19’uncu yüzyılda çıksalardı... 


Göz, katarakt, ofsayt, beleş... 


AKP - CHP, koalisyon provası 


Sol seçmenin kumar oynama lüksü var mı 


Yeni başlayan sersemler için faşizm 


Haklar sınırlı 


Piyasalar AKP’yi benimsedi, sorun kalmadı’ denebilir mi 


Bağrıma taş basarım demokrasi adına susarım 


Yerel yönetimi de seçmiş olacağız 


</TEXT>
</DOC>
