<DOC>
<DOCNO> 107742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/15/son/soneko02.html </URL>
<DATE> 2002/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine bu hafta iki ihale düzenleyecek... 
</HEADLINE>
<TEXT>

     Hazine, bu hafta biri 3 ay vadeli referans bono ile 3 ayda bir değişken faiz ödemeli tahvil ihalesi yapacak. 
     Bu kapsamda, 16 Eylül Pazartesi günü, değişken faiz ödemeli senetlerin kupon faizlerinin belirlenmesi amacıyla 3 ay vadeli referans bono ihalesi gerçekleştirilecek. 
     Net 1 katrilyon 482 trilyon lira tutarındaki üç ay vadeli referans bono ihalesinde satılacak kağıtlar, 18 Eylül Çarşamba günü ihraç edilecek. Kağıtların geri ödemesi 18 Aralık 2002'de yapılacak. 
     Hazine, 17 Eylül Salı günü ihraç tarihi yine 18 Eylül Çarşamba olan, 3 ayda bir değişken faiz ödemeli devlet tahvili ihalesi gerçekleştirecek. 
     İlk kupon ödemesi 13 Kasım 2002 tarihinde yapılacak olan ve söz konusu kupon ödemesine 12 Ağustos 2002 tarihinde yapılmış olan üç ay vadeli referans Hazine Bonosu ihalesinde oluşan faiz oranının baz teşkil edeceği tahvillerin geri ödemesi, 11 Ağustos 2004'de yapılacak. 
     Söz konusu senet, 28 Ağustos 2002 ihraç tarihli, 11 Ağustos 2004 vadeli değişken faizli devlet tahvilinin yeniden ihracı olacak ve piyasa yapıcılığı uygulaması çerçevesinde, 18 Eylül 2002 tarihinden itibaren ölçüt ihraç olarak kabul edilecek. 
     Hazine en son 10 Eylül tarihinde düzenlediği 378 gün vadeli döviz dolar cinsinden İskontolu Devlet Tahvili ihalesinde, net 460.2 milyon dolar tutarında satış yapmıştı 699.8 milyon dolar tutarında teklifin geldiği ve nominal satış 500.8 milyon dolar olarak belirlenen ihalede bileşik faiz oranı yüzde 8.49, basit faiz oranı ise yüzde 8.50 olmuştu 
     Hazine, bu hafta toplam 2 katrilyon 222.1 trilyon lira iç borç ödemesi yerine getirecek. 
     Hazine, Eylül ayı içersinde toplam 11 katrilyon 382.3 trilyon lira iç borç ödemesi yapacak. 
     





</TEXT>
</DOC>
