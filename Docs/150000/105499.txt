<DOC>
<DOCNO> 105499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/03/son/soneko17.html </URL>
<DATE> 2002/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Karakoyunlu 'AB üyeliği Türkiye'nin doğum tarihi olacak' 
</HEADLINE>
<TEXT>

     Devlet Bakanı Yılmaz Karakoyunlu, Avrupa Birliği AB üyeliğinin Türkiye'nin hayatındaki en önemli dönüm noktası, hatta bir doğum tarihi olduğunu söyledi. 
     Karakoyunlu, bilginin kaynağını teşkil eden bilişimin değerlendirilip işlenmesinin de AB yolundaki en önemli ışıklardan, meşalelerden biri olacağını bildirdi. 
     Bakan Karakoyunlu, Bilişim Zirvesi kapsamında Türkiye Bilişim Vakfı tarafından düzenlenen ''e-Avrupa'ya doğru Türkiye'' konulu toplantıya, Devlet Bakanı ve Başbakan Yardımcısı Mesut Yılmaz'ın yerine vekaleten katılarak bir konuşma yaptı. 
     Teknolojinin ve bilişimin hızla geliştiğine dikkat çeken Karakoyunlu, 1974 yılında Devlet Planlama Teşkilatı'nda finansman şubesi müdürü iken Türkiye'nin üçüncü 5 yıllık kalkınma planını hazırlarken kullandıkları en etkin aracı fasit makinesi oluştururken, günümüzde ise bilgisayarların kullanıldığına işaret etti. 
     Türkiye'nin bilişimde henüz istenilen seviyede olmadığını belirten Bakan Karakoyunlu, ''Türkiye'de bilişim konusunda yeterli derecede politika tespitleri olmadığını ve insanların bilişim fırsatlarını değerlendirebilmesinde Türk eğitim seviyesinin istenilen düzeyde olmadığını görüyoruz'' dedi. 
     Bakan Yılmaz Karakoyunlu, AB'ye girişin Türkiye'ye önemli katkılar sağlayacağını ifade etti. 
     Bilişim politikalarının devlet tarafından desteklenmesi gerektiğine değinen Karakoyunlu, ''AB yolunda devlet tarafından bir bilişim politikasının benimsenip desteklenmesi son derece önemli bir gelişme'' dedi. 
     
     BİLİŞİMDE YENİDEN YAPILANMA 

     Bakan Karakoyunlu, 2005 yılında fert başına milli geliri 3 bin dolara ulaştıracak bir büyüme öngörüldüğü takdirde, Türk insanının bugünkü durumdan daha iyi imkanlara sahip olacağını kaydetti. 
     Nüfusun yüzde 65'ini 35 yaşın altındaki insanların oluşturduğunu belirten Karakoyunlu, şöyle konuştu 
     ''Nüfusun bu kesimini teknolojiye en fazla aç olan insanlar oluşturuyor. Dolayısıyla bilişim teknolojileriyle ilgili tecrübeleri onlara aktarmak ve maddi zenginliğe de sahip olmak gerektiğini unutmamak lazım. Türkiye, potansiyelleri farkına varılmamış bir ülkedir. İnanılmaz örnekler yaratabilecek bir nesile sahibiz. Ama imkanların yetersizliği bizi AB yolunda elektronik ve bilişim endüstrisi konusunda ciddi bir yeniden yapılanmaya sevk ediyor.'' AB üyeliğinin Türkiye'nin hayatındaki en önemli dönem noktası, hatta bir doğum tarihi olduğunu dile getiren Karakoyunlu, şunları söyledi 
     ''Bu birlikle, entegrasyonumuz açısından gösterilmiş bütün gayretlere gönülden destek vermek, başarıya ulaşılmasını temin edecek gayret ve ciddiyet içinde olmak durumundayız. 
     Ülkenin geleceğini en öncelikli tutan bu siyasi kadronun gerçekleşmesini istediği AB, Türk insanı olarak da hepimizin temel hedefi noktasındadır. Bu düzenlemeler çerçevesinde yapacağımız görevlerimiz, ülke içinde önemli bir fırsat ve imkan sağlayacaktır. Bilginin kaynağını teşkil eden bilişimin en iyi şekilde değerlendirilip işlenmesi, AB yolundaki en önemli ışıklardan, meşalelerden biri olacaktır'' 
     





</TEXT>
</DOC>
