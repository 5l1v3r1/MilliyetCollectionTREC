<DOC>
<DOCNO> 139786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/01/ekonomi/eko02.html </URL>
<DATE> 2003/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Ekonomi büyüdü, ithalat ikinci rekorunu kırdırdı 
</HEADLINE>
<TEXT>

Geçen yıl ekonomi tekrar büyümeye başlayınca ithalat 50.8 milyar dolar ile ikinci rekorunu kırdı. Üretim girdisi olarak kullanılan ara malı ithalatı yüzde 23.1 arttı 
     ANKARA Milliyet 

     Geçtiğimiz yıl ithalat ve ihracatta rekorlar yılı oldu. İhracatta tüm yılların, ithalatta ise Türkiye tarihinin ikinci rekoru kırıldı. Devlet İstatistik Enstitüsü DİE dış ticarette 2002 yılı gerçekleşmelerini açıkladı. Buna göre geçen yıl yüzde 22.8 artan ithalat 50.8 milyar dolar olarak gerçekleşti. Böylece Türkiye tarihinde, 2000 yılında yapılan 54.5 milyar dolarlık ithalattan sonraki en yüksek ithalat rakamına ulaşılmış oldu. 
     
     Tüketim malı ithalatı da arttı 
     İthalattaki artış, üretim girdisi olarak kullanılan ara malı’ ithalatından kaynaklandı. Başka bir ifade ile ithalat rekoruna, üretim artışı yol açtı. 2001 yılındaki yüzde 9.5’lik küçülmeden sonra, geçen yıl ekonominin tekrar büyümeye geçmesinin etkisi ile 36.9 milyar dolarlık ara malı ithalatı gerçekleşti. Buna göre ithalatın yaklaşık dörtte üçünü ara malı ithalatı oluşturdu. 
     Geçtiğimiz yıl ayrıca 8.4 milyar dolarlık yatırım malı, 4 milyar 979 milyon dolarlık da tüketim malı ithalatı yapıldı. En büyük artış yüzde 23.1 ile ara malı ithalatında gerçekleşti. Krize karşın tüketim malları ithalatında da 21.9 artış gerçekleşti. 
     
İhracatta tüm yılların rekoru      Geçen yıl ihracatta da rekor yılıydı. İhracat yüzde 12 artarak 35 milyar 80 milyon dolara ulaştı. Bundan önceki en yüksek ihracat 31.3 milyar dolarla 2001 yılında yapılmıştı. İhracatın 18 milyar 59 milyon dolarlık kısmı, AB ülkelerine yapıldı. AB’ye ihracatın toplamdaki payı yüzde 51.4’ten yüzde 51.5’e çıktı. Geçen yıl dış ticaret açığı yüzde 56.5 artarak 15 milyar 751 milyon dolara ulaştı. İhracatın ithalatı karşılama oranı ise geçen yıl yüzde 69 düzeyinde oluştu. Sanayi mallarının ihracattaki payı yüzde 91.6’dan yüzde 93.1’e çıktı. 
     



 EKONOMİ 




























</TEXT>
</DOC>
