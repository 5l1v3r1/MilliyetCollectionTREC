<DOC>
<DOCNO> 104150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/27/spor/spo20.html </URL>
<DATE> 2002/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Brehme kovuldu      ALMAN Ligi’ne kötü başlayan Kaiserslautern’de teknik direktör Andreas Brehme’nin görevine son verildi. Son iki maçında Schalke ve Mönchengladbach’a farklı yenilen Kırmızı - Beyazlı ekipte, yeni teknik direktör adayları arasında Beşiktaş’ın eski hocası Christoph Daum’un isminin de geçtiği öğrenildi. 
     
Thorpe üçledi      JAPONYA’DAKİ Pan Pasifik Yüzme Şampiyonası’nda Avustralyalı Ian Thorpe, üçüncü altın madalyasına 200 metre serbestte ulaştı. Daha önce 400 ve 4x100 bayrakta zirveye çıkan havuzun dev ismi, yorgun olmasına rağmen 1 dakika 44 saniye 75 ile turnuva tarihinin en iyi dördüncü zamanını elde etti. 
     
İlk kupa Deportivo’nun      İSPANYA’DA Süper Kupa finalinin ilk maçında sahasında 3 - 0 mağlup ettiği Valencia’yı, bu kez deplasmanda tek golle geçen Deportivo, geçen yılki Kral Kupası’nın ardından Süper Kupa’yı da müzesine götürdü. Maçın tek golünü son dakikada Victor kaydetti. 
     
Kona tamam      SÜPER Lig’de sıkıntılı günler yaşayan İstanbulspor, Kongolu golcü Andrea Kona ile anlaştı. Geçen sezon Diyarbakırspor forması giyen ve ligi 9 golle tamamlayan Kona ile bir yıllık sözleşme imzalandı. 
     
Oyuncular uslandı      LİGDE geride kalan 3 haftada kırmızı kartlarda geçen sezona oranla büyük bir düşüş yaşandı. Geçen sezon ilk üç hafta sonunda 14 futbolcu kırmızı kart görürken, bu sezon sadece 4 futbolcu takımlarını yalnız bıraktı. 
     
Bayanlar galip      29. Bayanlar Avrupa Basketbol Şampiyonası yarı final rövanş karşılaşmalarına hazırlanan milli takımımız, İstanbul’da düzenlenen hazırlık turnuvasının ilk maçında İsveç’i 68 - 53 yendi. Ay - Yıldızlı ekibimiz maçın ilk yarısını da 39 - 24 önde kapadı. 
     



 SPOR 

























</TEXT>
</DOC>
