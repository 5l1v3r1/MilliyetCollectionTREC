<DOC>
<DOCNO> 113621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/18/yasam/yas01.html </URL>
<DATE> 2002/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Cinayet gibi ihmal 
</HEADLINE>
<TEXT>

TIR’ın şoförü dorsenin emniyet pimini takmamıştı. Ve o ihmal, evine dönen eczacı Abdullah Öz’ün canına mal oldu 
     ALİ KÖSE, NAMIK KEMAL KILINÇ Antalya DHA 

     Alanya - Antalya Karayolu’nda bağlantı miline emniyet pimi takılmadığı için TIR’dan ayrılıp sürüklenen dorsenin altına giren aracın sürücüsü eczacı Abdullah Öz öldü. 
     Akıl almaz kaza şöyle gelişti Antalya’daki bir inşaat şirketine ait TIR’ın sürücüsü Süleyman Yaldız, önceki gece dorseyi TIR’ın arkasına takarak Alanya’dan yola çıktı. Ne var ki, aşırı hız yapıyordu ve daha da vahimi dorseyi araca sabitleyen emniyet pimi takılı değildi. Ve Belek Kavşağı yakınlarına geldiğinde savrulan dorsenin mili pimi takılı olmadığı için yerinden çıktı. Yaldız, olaydan habersiz yoluna devam ederken, karayolunda kontrolsüz kalan dorse ise sürüklenmeye başladı. 
     Zikzak çizen dorseyi son anda fark eden eczacı Abdullah Öz, fren yapmasına rağmen aracın altına girmekten kurtulamadı ve hurdaya dönen otomobilinin içinde can verdi. 
     Olay yerine gelen polis ve jandarma ekipleri, yolu trafiğe kapatırken, hurdaya dönen dorse otomobilin üzerinden vinçle kaldırıldı. İtfaiye ekipleri otomobilin kapılarını ve tavanını keserek Öz’ün cesedini çıkardı. 
     
     Linç edilmekten polis kurtardı 
     Haberi alır almaz kaza yerine gelen Öz’ün yakınları ise, durumu fark edip geri dönen Yaldız’ı linç etmek istedi ancak polis TIR şoförünü olay yerinden uzaklaştırdı. Eczacının ağabeyi Emin Öz, kardeşinin öldüğünden emin olmak için yoldan geçen ve içinde hasta olan bir ambulansı durdurup kardeşinin nabzını kontrol ettirdi. Ambulans doktorunun "ölmüş" demesiyle yıkılan ağabey, sinir krizleri geçirdi. Kazanın şokunu uzun süre üzerinden atamayan ve gözaltına alınan Yaldız ise, "Teknik bir hata yaptım. Böyle olmasını istemezdim. Sürat de yapmıyordum. Oldu bir kere" diye konuştu. 
     



 YAŞAM 





















</TEXT>
</DOC>
