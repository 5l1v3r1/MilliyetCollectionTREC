<DOC>
<DOCNO> 133356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/27/spor/spo02.html </URL>
<DATE> 2003/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Çetin memnun 
</HEADLINE>
<TEXT>

Sarı - Lacivertli ekibin hocası, futbolcularının maça ikinci yarıda konsantre olduğunu söyledi, Rus Bes’e övgüler yağdırdı 
     TEKNİK Direktör Oğuz Çetin, Kocaeli deplasmanında istediği ortamı bulamadığını, atmosferin beklediğinden düşük çıktığını belirtti. Çetin, "Futbolcularım ilk yarıda yeterli kadar motive olamadılar. Ancak ikinci yarı toparlandılar. Skordan memnunum. Bizim için önemli olan oyun düzenine sadık kalmaktı, bunu başardık" dedi. 
     RUS oyuncu Bes’e de övgüler yağdıran Oğuz Çetin, "Tam bir takım oyuncusu. Kısa sürede neler yapabileceğini gösterdi. İkinci yarı bize büyük katkılar sağlayacak. Ali Akdeniz’i de kazanıyoruz" ifadelerini kullandı. Bu arada Çetin, 2.5 yıldır giydiği eşofmanları çıkarıp, dün ilk kez gündelik elbiseleriyle yedek bankındaki yerini aldı. 
     
G.Saray’ı reddettim      Rebrov, transferinden bir gün önce Sarı - Kırmızılı kulüpten teklif aldığını söyledi, "Ancak bunu dikkate bile almadım. Benim yapım bu tür davranışlara izin vermez" diye konuştu 
     YALÇIN TÜRK 

     Fener’i istedim’ 
     FENERBAHÇE’NİN yeni transferi Rebrov, İstanbul’a gelmeden önce Galatasaray’ın kendisi için devreye girdiğini söyledi. Yıldız oyuncu, Sarı - Kırmızılı kulüpten son gün "Bize gel" teklifi aldığını belirtirken, "Benim yapım, bu tür davranışlara prim vermez. Bir aydan bu yana Fenerbahçe ile görüşüyorum. O nedenle Galatasaray’ın önerisini hiç dikkate almadım" ifadesini kullandı. 
     
     Başarılı olacağım’ 
     UKRAYNALI yıldız Fenerbahçe’ye gelmekten dolayı son derece mutlu olduğunu kaydetti, "Beni Fenerbahçe Teknik Direktörü istediği için tercihimi Sarı - Lacivertli renklere kullandım. Fulham ve Perugia’dan gelen teklifleri hiç düşünmedim. Çünkü bir teknik adamın direkt futbolcuyu istemesi bana çok anlamlı geldi. Fenerbahçe’de başarılı olacağıma inanıyorum" diye konuştu. 
     
     İdman eksiğim yok’ 
     TOTTENHAM’DA oynamamasına rağmen antrenmanları hiç aksatmadığını da sözlerine ekleyen Rebrov, "Tek sorunum maç eksiği. Tottenham’da hocayla aramdaki soğukluk yüzünden forma giyemiyordum. Bu yüzden çok istekliyim. Dil sorunu yaşayacağımı sanmıyorum. Çünkü iyi derecede İngilizce konuşuyorum. Şampiyonlar Ligi’nde 23 tane gol attım. Fenerbahçe’de bunu sürdüreceğim" dedi. 
     
     Kontrolden geçti 
     UKRAYNALI forvet Sergei Rebrov dün sağlık kontrolünden geçti. Kulüp doktoru İsmail Başöz ile birlikte Özel Acıbadem Hastanesi’ne giden yıldız oyuncuya test yapıldı. Kan örneği alınan Rebrov, dahiliye, ortopedi, göz ve diş servislerinde kontrolleri yapıldıktan sonra elektrokardiyografi bölümünde muayene oldu. Herhangi bir sağlık sorunu bulunmayan Ukraynalı oyuncu bugün imza atacak. 
     
Celal Doğan ile randevu      GAZİANTEPSPOR’UN genç yıldızı Kemal için Başkan Celal Doğan ile her konuda anlaşma sağlayan Fenerbahçe yönetimi transferi bugün resmileştirecek. Başkan Aziz Yıldırım ve Futbol Şube Sorumlusu Sadettin Saran İstanbul’da Celal Doğan ile masaya oturacaklar. Kemal için 2.5 milyon dolar isteyen ve bonserviste indirim yapan Doğan ile ödeme konusunun görüşüleceği belirtildi. 
     



 SPOR 

























</TEXT>
</DOC>
