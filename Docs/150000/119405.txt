<DOC>
<DOCNO> 119405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/17/son/sontur03.html </URL>
<DATE> 2002/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM bu hafta Başkanını seçecek... 
</HEADLINE>
<TEXT>

     Seçimlerden sonra oluşan 22. Dönem Parlamento, ilk çalışma haftasında Başkanını seçecek. 
     TBMM Başkan adayları, yarın saat 24.00'e kadar başvuruda bulunabilecek. Danışma Kurulu yarın Geçici Başkan Şükrü Elekdağ başkanlığında toplanarak, oylama günlerini saptayacak. 
     TBMM'nin 22. başkanını seçmek için oylamanın 19 Kasım Salı günü yapılması bekleniyor. Gizli olarak yapılacak oylamada ilk iki turda seçilebilmek için 550 olan üye tamsayısının üçte iki çoğunluğu aranacak. Bu oylamalarda 367 oy alan aday, TBMM Başkanı seçilecek. Adaylardan hiçbirinin bu çoğunluğa ulaşamaması durumunda yapılacak üçüncü tur oylamada seçilebilmek için üye tamsayısının salt çoğunluğu olan 276 oy yeterli sayılacak. Bu turda salt çoğunluk sağlanamazsa, en çok oy alan iki aday için dördüncü oylama yapılacak. Dördüncü oylamada en fazla oy alan milletvekili, Başkan seçilecek. Başkan seçimi, aday gösterme süresinin bitiminden itibaren beş gün içinde tamamlanacak. 
     
     GRUPLAR TOPLANIYOR 
     AK Parti Grubu, Salı günü yapacağı ilk toplantısında TBMM Başkanlık Divanı için gösterilecek adayları belirleyecek. Toplantıda, grup başkanı, başkanvekilleri ve grup yönetim kurulu üyeleri için de seçim yapılması bekleniyor. 
     CHP Grubu, yarın ''Tanışma'' amaçlı bir toplantı yapacak. Bu toplantıda TBMM Başkanlığı'na aday olacak isim de belirlenecek. Çarşamba günü yapılacak ikinci grup toplantısında da TBMM Başkanlık Divanı'na gösterilecek adaylar ile grup yöneticilerinin seçiminin gerçekleştirileceği bildirildi. 
     





</TEXT>
</DOC>
