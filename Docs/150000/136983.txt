<DOC>
<DOCNO> 136983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/15/son/sontur31.html </URL>
<DATE> 2003/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Şavaş karşıtları imza kampanyası başlattılar... 
</HEADLINE>
<TEXT>

     ABD'nin olası Irak harekatını protesto etmeye yönelik olarak düzenlenen savaş karşıtı gösteriler sürüyor. 
     ''Zonguldak Irak'ta Savaşa Karşı'' Platformu'nca, ''Irak'ta Savaş İstemiyorum İmza Kampanyası'' başlatıldı. 
     Hatay'da KESK, ''ABD'ye askeri üsler, limanlar, kara ve hava yolları kullandırılmasın. ABD ile yapılan tüm gizli anlaşmalar halka açıklansın ve iptal edilsin. Savaşa değil, eğitime, sağlığa halka bütçe'' yazılı dilekçeyi imzaya açtı. Eğitim-Sen Kayseri Şubesi de imza kampanyası başlattı. İmzaların TBMM'ye gönderileceği belirtildi. 
     İzmir'in Foça İlçesi'ndeki bir otelde, müşteriler ve otel yönetimi, ''Savaşa Hayır, Sevgiye Evet'' etkinliği gerçekleştirdi. Otel müşterileri, üzerinde ''Savaşa Hayır'' yazan balonlar uçurdu, savaş karşıtı pankartlar açtı. 
     Mersin Emek Platformu da Mersin Limanı önünde, Foça'daki gibi balon uçurarak ''Savaş Karşıtı'' eylem yaptı. 
     
     ''İKİNCİ BİR İSRAİL YARATILMAK İSTENİYOR'' 
     Muğla Belediye Başkanı Osman Gürün, savaşın yıkım, ölüm, yokluk ve yoksulluk olduğuna dikkat çekerek, Türkiye'nin savaşta yer almaması gerektiğini söyledi. Atatürkçü Düşünce Derneği ADD Muğla Şube Başkanı Ali Rıza Koca, ABD'nin Türkiye'yi, olası Irak savaşına karıştırarak, ikinci bir İsrail durumuna düşürmek istediğini öne sürdü. 
     Manisa'da DEHAP, savaş aleyhtarı sloganlar atarak gösteri düzenledi. 
     İzmit'te, Savaş Karşıtı Platform üyeleri, el ele tutuşup barış çemberi oluşturarak, olası Irak savaşını protesto ettiler. KESK Dönem Sözcüsü ve Eğitim-Sen Kocaeli Şube Başkanı Sezai Bayam, ''Yoksulluğa, açlığa hayır demek için, binlerce çocuğun ve suçsuz insanların ölmemesi için savaşa hayır diyoruz'' dedi. 
     
     YTP GÖSTERİLERİ 
     YTP'nin Adana ve İzmir İl Örgütleri tarafından düzenlenen toplantılarında, ABD'nin Irak'a olası operasyonuna, Türkiye'nin bugünü ve yarınını derinden etkileyeceği gerekçesiyle karşı çıkıldı. 
     Toplantıda, Atatürk'ün ''Yurtta sulh, cihanda sulh'' sözü anımsatıldı. Adana teşkilatının açıklamasında, ''Adana İncirlik'ten dolayı hedeftir. Sivil savuma önceliklerinin yerine getirilmesi, halkımızın bilinçlendirilmesi yerel talebimizdir. Savaş istemiyoruz. Savaş vurguncusu ve zengini istemiyoruz'' değerlendirmesi yapıldı. 
     İzmir'de de ''Olası bir Irak operasyonu, bölgede zaten var olan istikrarsızlığı ve yoksulluğu daha da artıracaktır. Türkiye savaş macerasına sürüklenmemeli'' denildi. 
     
     ANTALYA, SİVAS, TRABZON 
     Antalya Demokrasi Platformu'nca yapılan açıklamada, Körfez Savaşı sırasında Irak halkına yönelik terörün sonuçlarının ortada olduğu belirtilerek, ABD'nin, çıkarları için Afganistan'ın ardından Irak'a yöneldiği savunuldu. 
     Sivas'ta, ÖDP İl Başkanı, Saadet Partisi İl Gençlik Kolları Başkanı ve Emek Platformu Sivas Dönem Sözcüsü, olası Irak savaşını protesto eden açıklamalarda bulundu. Açıklamada şöyle denildi 
     ''Savaş, gençlerimizi kaybetmek, ekonomik ve demokratik haklarımızın elimizden alınması, açlık, yoksulluk ve işsizlik demektir. AK Parti Hükümeti, diğer konularda olduğu gibi, Irak konusunda da tam bir kararsızlık ve dağınıklık içindedir. Ankara, savaşın değil barışın, dostluğun, kardeşliğin başkenti olmalıdır.'' Trabzon Savaş Karşıtları Platformu, yaptığı basın açıklamasında, ''Bizler, bu savaştaki her ölümü cinayet sayanlar, düşecek her bombayı vicdanına atılmış hissedecek olanlar, 21. yüzyılı barışın yüzyılı kılmak isteyenler, savaşsız bir dünyanın mümkün olduğuna inananlar, ilan ediyoruz ki, Irak'ta savaşa katılan her hükümeti suçlu sayacağız'' değerlendirmesinde bulundu. 
     





</TEXT>
</DOC>
