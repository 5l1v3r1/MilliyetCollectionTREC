<DOC>
<DOCNO> 124464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/13/son/sonspo29.html </URL>
<DATE> 2002/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakırspor verilen saha kapatma cezasına saygılı... 
</HEADLINE>
<TEXT>

     Diyarbakırspor Teknik Direktörü Ümit Kayıhan, Fenerbahçe maçında gelişen olaylar nedeniyle kendilerine verilen 1 maçlık saha kapatma cezası kararına saygılı olduklarını söyledi. 
     Ümit Kayıhan, Fenerbahçe maçında gelişen olaylar nedeniyle Futbol Federasyonu'nun kendilerine 1 maç saha kapatma cezası verdiğini hatırlattı. 
     Bu ceza nedeniyle 18 Aralık'ta Türkiye Kupası'nda kendi sahalarında yapmaları gereken Büyükşehir Belediyesi Ankaraspor maçını başka bir kentte yapacaklarını ifade eden Kayıhan, şöyle konuştu 
     ''Cezamız nedeniyle bu maçı Futbol Federasyonu'nun daha sonra belirleyeceği yerde yapacağız. Bizim için artık iç saha veya dış saha ayrımı diye birşey yok. Biz, sahaya çıkıp iyi oyunumuzu gollerle süsleyerek, tur atlamak istiyoruz. 
     Kupa maçı öncesi bizi en çok ilgilendiren Elazığspor ile yapacağımız maç. Hazırlıklarımızı sürdürüyoruz. Puan kaybımız çok fazla. Bunları telafi etmemiz gerekiyor. Son haftalardaki başarılı grafiğimizi bu maçta da sürdürmek istiyoruz. Cezalı Ramazan dışında eksiğimiz yok.'' Kayıhan, skorun unutulacağını, dostlukların ise kalıcı olduğunu ifade ederek, 2 komşu kentin takımları arasında yapılacak maçın centilmenlik içinde geçmesini istedi. 
     





</TEXT>
</DOC>
