<DOC>
<DOCNO> 115486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/27/son/sontur13.html </URL>
<DATE> 2002/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İsmail Cem Türkiye 3 Kasım'da YTP mucizesini yaşayacak 
</HEADLINE>
<TEXT>

     Yeni Türkiye Partisi YTP Genel Başkanı İsmail Cem, Türkiye'nin 3 Kasım'da YTP'nin mucizesini yaşayacağını belirterek, ''Çocuklarınızın geleceğini kime emanet edebilecekseniz, esnafın önünü kim açacaksa onu başbakan seçin'' dedi. 
     Cem, partisinin Osmaniye İl Teşkilatı'nın açılışında yaptığı konuşmada, parti olarak 3 ay içinde bir mucize yarattıklarını söyledi. Türkiye'de bir mucize daha olacağını belirten Cem, ''O zaman Türkiye ona mucize diyecek. Türkiye 3 Kasım'da YTP'nin mucizesini yaşayacak'' diye konuştu. 
     Üreticileri içinde bulundukları durumdan kendilerinin kurtaracağını, boş sözlerle değil, hesap ve bilgiyle geldiklerini ifade eden Cem, şunları kaydetti 
     ''Bütün liderler, sadece bağırıp çağırmasını biliyor. Bir tanesi korkak , bir tanesi çürük yumurta , bir tanesi de belanı Allahından bul diyor. Türkiye'yi bunlar mı, yönetecek. Biz dünyayla barışık bir partiyiz. Kendi içimizde de barışık olmalıyız. Bu seçimde, üretim, işsizlik ve eşitsizliği Türkiye'nin belası olmaktan çıkartalım. 3 Kasım'da kardeş olalım. 
     Herkes bizim insanımız, herkesi kardeş bileceğiz. Başörtüsü kullananlar, bale okuluna ve kuran kurslarına gidenler de bizim insanlarımız. Biz insanlarımızı dilim dilim bölmeyeceğiz.'' Cem, ''unutulmuşların partisi'' olduklarını ve köylü, çiftçi, işçi nasıl yaşıyor bunları Türkiye'ye hatırlatacaklarını belirtti. 
     İsmail Cem, ''Her aileden bir oy istiyorum ve o oya namusum gibi sahip çıkacağıma söz veriyorum. Çok iyi bir başbakan olacağım'' dedi. 
     





</TEXT>
</DOC>
