<DOC>
<DOCNO> 116402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/01/son/sonspo07.html </URL>
<DATE> 2002/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'nin Avrupa kupalarındaki performansı... 
</HEADLINE>
<TEXT>

     UEFA Kupası 2. turunda mücadele eden ve bir türlü istediği performansı sergileyemeyen Fenerbahçe, Avrupa kupalarında istediği başarıya bir türlü ulaşamıyor. 
     Sarı-lacivertli takım, bu sezon yapılan 5 Avrupa kupası maçında sadece 1 galibiyet elde ederken, 2 yenilgi, 2 de beraberlik aldı. 
     Fenerbahçe, Avrupa Şampiyonlar Ligi ön eleme turunda Hollanda'nın Feyenoord takımına 1-0 ve 2-0'lık sonuçlarla yenildikten sonra elendi. Sarı-lacivertliler, UEFA Kupası 1. turunda AIK Solna takımıyla deplasmanda 3-3 berabere kaldıktan sonra İsveç temsilcisini İstanbul'daki maçta 3-1 yenerek tur atladı. Fenerbahçe, dün akşam 2. tur ilk maçında Yunanistan'ın Panathinaikos takımıyla 1-1 berabere kalarak, tur şansını zora soktu. 
     
     DEPLASMANDA 6 YILDIR KAZANAMIYOR 
     Panathinaikos karşısında tur umudunu deplasmanda oynayacağı rövanş maçına bırakan Fenerbahçe, 6 yıldır Avrupa kupalarında rakip sahalarda kazanamıyor. 
     Avrupa kupalarında en son deplasman galibiyetini 30 Ekim 1996 tarihinde Avrupa Şampiyonlar Ligi grup maçında Manchester United'ı 1-0 yenerek elde eden sarı-lacivertliler, o tarihten bu yana deplasman maçlarında bir türlü galip gelemedi. 
     Manchester United maçından sonra deplasmanda 11 maç yapan ''Sarı Kanaryalar'', 7 yenilgi, 4 beraberlik aldı. 
     Sarı-lacivertliler, bu maçlarda rakip filelere toplam 7 gol atarken, kalesinde 17 gol gördü 
     





</TEXT>
</DOC>
