<DOC>
<DOCNO> 103189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/21/son/sonspo18.html </URL>
<DATE> 2002/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe, Feyenoord maçına hazırlanıyor... 
</HEADLINE>
<TEXT>

     Fenerbahçe, 27 Ağustos Salı günü Hollanda'nın Feyenoord Rotterdam takımıyla yapacağı Avrupa Şampiyonlar Ligi 3. ön eleme turu rövanş maçı hazırlıklarına, 1 günlük iznin ardından başladı. 
     Teknik direktör Werner Lorant yönetiminde, Samandıra Tesisleri'nde basına kapalı olarak gerçekleştirilen idmanda sarı-lacivertli futbolcuların 1 saat 15 dakika süreyle koşu yaptıkları öğrenildi. 
     Milli takım aday kadrolarına çağrılan futbolcuların yer almadığı idmanda, sakatlığı süren Simao'nun salonda çalıştığı bildirildi. 
     
     TUNCAY SEVİNDİRDİ 
     Fenerbahçe'de, yeni transfer Tuncay Şanlı'nın sakatlığı tam olarak atlatmasının sevinci yaşanıyor. 
     Sarı-lacivertli takımın Sakaryaspor'dan renklerine kattığı ve sezon başındaki performansıyla teknik heyetin gözüne giren genç futbolcu, Avusturya'daki kampta sol köprücük kemiğinin kırılmasıyla bir süredir sahalardan uzak kalmıştı. 
     Tuncay, Ümit Milli Futbol Takımı'nın dün akşam Rize'de Gürcistan ile yaptığı maçın ikinci yarısında görev yaparak, yeniden yeşil sahalara döndü. 
     
     KARTALSPOR İLE MAÇ 
     Feyenoord Rotterdam maçı öncesi, Gaziantepspor ile 23 Ağustos Cuma günü deplasmanda yapacağı 3. hafta maçı Futbol Federasyonu tarafından ertelenen Fenerbahçe, yarın Kartalspor ile özel maç yapacak. 
     İkinci Lig B Kategorisi B Grubu takımlarından Kartalspor ile Fenerbahçe arasındaki karşılaşma, Kartal Stadı'nda saat 18.00'de başlayacak. 
     Fenerbahçe, sezon başında bordo-beyazlı kulüpten kaleci Volkan Demirel'i renklerine katmıştı. 
     Sarı-lacivertliler, Feyenoord Rotterdam maçı hazırlıklarını yarın sabah yapacağı idmanla da sürdürecek. 
     





</TEXT>
</DOC>
