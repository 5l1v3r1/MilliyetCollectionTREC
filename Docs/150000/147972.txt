<DOC>
<DOCNO> 147972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/07/dunya/dun02.html </URL>
<DATE> 2003/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni Irak’ a Kürt Başbakan önerisi 
</HEADLINE>
<TEXT>

Bağdat’ta yönetimi devralacak emekli generaller ile "yeni bakanlar" Kuveyt’te beklerken, ABD Savunma Bakan Yardımcısı da, KYB’li Salih’i "başbakanlığa" yakıştırdı 
     YASEMİN ÇONGAR Washington 

     Bush yönetimi, Irak’taki geçici işgal yönetiminin liderliği için hazırladığı ABD Kara Kuvvetleri’nden emekli general Jay Garner’ı, Bağdat’taki yeni görevi için Kuveyt’te bekletirken, geçici hükümetin "gölge bakanları" olacağı söylenen bir dizi ABD’li diplomat da, bugünden itibaren hazırlıklarını Kuveyt’te sürdürecek. Öte yandan ABD Savunma Bakan Yardımcısı Paul Wolfowitz, Irak’ta, Kürdistan Yurtsever Birliği’nin KYB denetimindeki bölgede "başbakan" sıfatıyla görev yapan Berham Salih’in şimdi belki de "özgür Irak’ın başbakanı" olabileceğinden bahsetti. 
     ABD televizyonlarının pazar günü yayınladıkları tartışma programlarına katılan Wolfowitz, Salih ile ilgili yakıştırmasını bir "örnek" olarak ve Kürtlerin, Irak’ın bütünlüğü içinde bir unsur olarak kalmaya devam etmeleri bağlamında dile getirdi. Washington’da iyi tanınan ve çok güvenilen KYB liderlerinden Salih’e, "Irak’ın demokrasiye geçişi sonrasında, yükselebilecek siyasi isimlerden biri" gözüyle bakılıyor. 
     
     "ALTI AYDAN FAZLA SÜRER" 
     Irak’ta kurulacak işgal yönetimi konusunda mevcut eleştirileri de yanıtlayan Wolfowitz, emekli general Garner liderliğindeki kadronun "sadece geçiş aşamasında" görev yapacağını vurguladı. 
     Wolfowitz, Birinci Körfez Savaşı sonrasında Kuzey Irak’ta bir hükümet kurulmasının altı ay aldığını belirterek, "Şimdi durum daha karmaşık. Yeni Irak hükümetinin kurulması daha fazla zaman alacaktır" dedi. ABD Savunma Bakan Yardımcısı, Irak Ulusal Kongresi INC lideri Ahmed Chalabi’nin "geçici Irak kabinesinin başına getirilip getirilmeyeceği" yönündeki soruyu da, "Bu kararı ben değil, Iraklılar verecek" diye yanıtladı. 
     
Bağdat şerifi Garner olacak      1991’deki Birinci Körfez Savaşı sırasında K. Irak’taki Kürtlere insani yardım götüren ve onları Saddam Hüseyin’e bağlı Irak birliklerine karşı koruyarak bölgede kahraman olan emekli Korgeneral Jay Garner, 12 yıl sonra Irak’a dönmeye hazırlanıyor. Bush yönetiminin "geçici Irak Valisi" olarak atayacağı 64 yaşındaki Garner, geleceğin "Bağdat Şerifi" olarak adlandırılıyor. Garner’ın şu anki unvanı, "Savaş Sonrası Irak’ta Yeniden İnşa ve İnsani Yardım Bürosu" ORHA Başkanı. 
     


DÜNYA 













</TEXT>
</DOC>
