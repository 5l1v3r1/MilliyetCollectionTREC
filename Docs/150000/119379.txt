<DOC>
<DOCNO> 119379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/17/son/soneko04.html </URL>
<DATE> 2002/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul tüp geçit projesi... 
</HEADLINE>
<TEXT>

     Türkiye'nin ulaştırma sektöründe öncelikli olarak yapım programına aldığı Tüp geçit ve Gebze-Haydarpaşa-Sirkeci-Halkalı banliyö hattı MARMARAY yapım projesine yönelik yapım ihalesi yeni bir aşamaya geldi. 
     Demiryolları, Limanlar ve Havameydanları İnşaatı DLH Genel Müdürlüğü'nce yürütülen ihale programı çerçevesinde 4 firma grubundan alınan önseçim başvuruları, Japon finansman kuruluşunun onayına sunuldu. 
     Projeyi finanse eden Japon Hükümeti'nin ilgili kredi kuruluşu olan JBIC'ın onayının alınmasının ardından, 4 firma grubundan inşaata yönelik fiyat teklifleri alınacak. 
     Planlanan program çerçevesinde yapılacak inşaat ihalesi sonrasında sistemi ''anahtar teslim'' olarak üstlenecek grup belirlenerek yapım süreci başlatılacak. Yaklaşık 1 milyar dolara mal olacak sistemin yapımı için Japon firmalarının konsorsiyum liderliği yaptığı ve aralarında da Türk inşaat firmalarının bulunduğu 4 konsorsiyum önseçim başvurusu yapmıştı. 
     
     FİRMA SEÇİMİ 
     Japon finans kuruluşu onayının gelmesinin ardından listede yer alan firma ya da konsorsiyumlara tüp geçit ihalesi için yeterlilik belgesi verilerek hazırlanacak şartname doğrultusunda teklifleri istenecek. 2003 yılı içinde ihale ilgili işlemlerin tamamlanarak tüp geçiti üstlenecek firma grubunun belirlenmesi bekleniyor. 
     Saatte 70 bin adet yolcuya hizmet verecek ''Marmaray'' sisteminin 2006 yılında tamamlanması planlanıyor. 
     





</TEXT>
</DOC>
