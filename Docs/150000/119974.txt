<DOC>
<DOCNO> 119974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/20/son/soneko22.html </URL>
<DATE> 2002/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
BDDK'dan ''Bakan Unakıtan'' hakkında açıklama... 
</HEADLINE>
<TEXT>

     Bankacılık Düzenleme ve Denetleme Kurumu BDDK , bir haberde yeralan, ''BDDK, Kemal Unakıtan hakkında suç duyurusunda bulundu'' yönündeki ifadelerin gerçeği yansıtmadığını bildirdi. 
     BDDK'dan yapılan yazılı açıklamada, dün internet üzerinden yayın yapan bir haber portalında, ''Maliye Bakanı Kemal Unakıtan hakkında Family Finans Kurumu'nda Yönetim Kurulu Üyesi olarak görev yaptığı döneme ilişkin olarak, yapılan incelemeler sonucu İçişleri Bakanlığı müfettişlerince soruşturma başlatıldığına'' ilişkin bilgilerin yer aldığı belirtildi. 
     Aynı haberde, ''BDDK'nın da Bankalar Kanunu'na muhalefetten Kemal Unakıtan hakkında suç duyurusunda bulunduğu ve 9 ayrı suçtan soruşturma yapıldığı''nın ifade edildiği vurgulanan açıklamada, bu konuya ilişkin şu bilgiler yer aldı 
     ''Haberde bahsedilen inceleme İçişleri Bakanlığı Mülkiye Müfettişleri ile bir bankalar yeminli murakıbından oluşan ekip tarafından yapılmış ve söz konusu ekip, Beyoğlu Cumhuriyet Savcılığı'na suç duyurusunda bulunmuştur. Diğer taraftan, Bankalar Kanunu'nun ilgili maddesi uyarınca, Kanunla ilgili kovuşturma yapılması, Kurumumuzun Cumhuriyet Savcılığı'na yazılı başvuruda bulunmasına bağlı olduğundan konu, Bankalar Kanunu açısından incelenmek üzere Kurumumuza intikal ettirilmiştir. Konu ile ilgili olarak bankalar yeminli murakıplarınca yapılan incelemeler devam etmekte olup, Kurumumuzca yapılmış bir suç duyurusu bulunmamaktadır.'' 
     
     ENGİN AKÇAKOCA'NIN İŞ TECRÜBESİ 

     BDDK ayrıca Başkan Engin Akçakoca'nın iş tecrübesi ile ilgili bir açıklama yaptı. Açıklamada, Başkan Engin Akçakoca'nın yurtdışı iş tecrübelerine ilişkin basında, yanlış yorumlara yol açabilecek değerlendirmeler yer aldığı belirtildi. 
     Başkan Akçakoca'nın çalıştığı yerler şöyle bildirildi 
     ''1974-1980 arası İş Bankası Müfettiş Yardımcısı ve Müfettiş, 1980-1982 arası Citibank-İstanbul Muhasebe ve Otomasyondan sorumlu Müdür, 1982-1984 arası American Express Bank-İstanbul Genel Müdür Yardımcısı, 1984-1986 arası Türkiye İthalat ve İhracat Bankası Genel Müdür Başyardımcısı, 1986-1991 Koç Amerikan Bank Genel Müdür Yardımcısı, 1991-2000 Koçbank A.Ş Genel Müdür.'' Açıklamada, Akçakoca'nın BDDK tarafından atandığı pozisyonlar ise ''27 Ekim 2000-26 Ocak 2001 Bank Kapital T.A.Ş Yönetim Kurulu Başkanı ve Genel Müdürü, 5 Aralık 2000-17 Mart 2001 Demirbank T.A.Ş Yönetim Kurulu Başkanı ve Genel Müdürü, 28 Şubat 2001-17 Mart 2001 Ulusal Bank T.A.Ş Genel Müdür, 17 Mart 2001- halen yürütmekte olduğu BDDK Başkanı'' olarak sıralandı. 
     Açıklamada, Akçakoca'nın TMSF tarafından Demirbank'a el konulmasından sonra bu bankanın iştiraklerinde görevlendirildiği, ancak BDDK Başkanlığı'na atanması nedeniyle bu görevinden 17 Mart 2001 tarihinde istifa ederek ayrıldığı hatırlatıldı. 
     





</TEXT>
</DOC>
