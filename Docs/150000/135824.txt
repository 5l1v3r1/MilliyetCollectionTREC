<DOC>
<DOCNO> 135824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/08/ekonomi/eko06.html </URL>
<DATE> 2003/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez’den hükümete vergi ve zam uyarısı 
</HEADLINE>
<TEXT>

     ANKARA Milliyet 

     Merkez Bankası, toptan eşya fiyatlarında yüzde 5.6, tüketici fiyatlarında yüzde 2.6 olan ocak enflasyonunu değerlendirdiği açıklamasında, hükümete vergiler ve kamu zamları konusunda dikkatli olması uyarısında bulundu. Açıklamada, enflasyon hedefinin üzerinde fiyat hareketlerine neden olabilecek gelir artırıcı önlem olarak vergi ve kamu fiyat ayarlamalarının gündeme gelmesi olasılığının, enflasyondaki düşüş eğilimini sürdürme açısından risk oluşturabileceği vurgulandı. 
     
     Yine mali disiplin uyarısı 
     Açıklamada, ocak enflasyonunun, mali disiplini korumaya yönelik önlemlerin niteliğinin de enflasyon açısından önemli olduğunu gösterdiği kaydedildi. Dışsal risk unsurlarının bulunduğu bir dönemde, kamu mali disiplininin sağlanması amacıyla gerekli yapısal reformların gerçekleştirilmesi ve programın enflasyon hedefiyle uyumlu bir şekilde uygulanmaya devam edilmesinin büyük önem taşıdığı kaydedildi. Merkez Bankası Başkanı Süreyya Serdengeçti geçen hafta içinde kamu maliyesinde gevşeme olduğunu ve düzeltilmesi gerektiğini belirtmişti. 
     Açıklamada petrol fiyatları ile döviz kurundaki yükselişin devam etmesi ve tarım fiyat artışları ile kamu zamlarının hızını koruması halinde önümüzdeki aylarda da toptan eşya enflasyonunun TEFE olumsuz etkilenebileceği belirtirildi. TEFE’de ocak ayındaki "arizi" yükselişe rağmen Banka’nın yıl sonu hedefinin tutturulacağına yönelik inancını koruduğu belirtildi. 
     
     Elektrikte zam beklentisi 
     Açıklamada, son iki aydır, enerji üretim maliyetlerinde gözlenen artışa rağmen elektrik fiyatındaki sınırlı artışın önümüzdeki dönemde fiyat ayarlamasını gündeme getirebileceği bildirdi. Merkez Bankası’na göre, bu artışların tüketici fiyatlarına ne ölçüde yansıtılabileceğini, iç talep gelişmeleri ile üretim maliyeti artışına neden olan faktörler, özellikle de Irak’la ilgili gerginliğin kalıcı olup olmayacağı belirleyecek. 
     



 EKONOMİ 


























</TEXT>
</DOC>
