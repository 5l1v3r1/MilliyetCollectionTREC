<DOC>
<DOCNO> 133938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/29/son/sontur12.html </URL>
<DATE> 2003/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Coşkun "Bankaların faturası millete mal oldu" 
</HEADLINE>
<TEXT>

     Sanayii ve Ticaret Bakanı Ali Coşkun, mali sektörün vazgeçilmez unsuru olan bankaların büyük bir sarsıntı geçirdiğini ve bunun 60 milyar dolarlık faturasının millete mal olduğunu söyledi. 
     Türkiye'nin "üst kurullar, kurumlar ve kurullar ülkesi haline gelmekte" olduğunu ifade eden Coşkun, "Bu yüzden bankalar ile ilgili konulara siyasi otorite olarak doğrudan fazla müdahale edemiyoruz. Ama yönlendirmeye çalışıyoruz" dedi. 
     Bakan Coşkun, bankaların sağlıklı bir yapıya kavuşmasının şart olduğunu da dile getirdi. 
     Bütçe rakamlarında devlet yatırımlarının yüzde 5'in altına düştüğünü ve devletin alt yapı bile yapamadığını anlatan Coşkun, son üç yılda sadece parasal politikaların öne çıkarıldığı bir model ile ekonominin döviz, faiz ve borsa üçgeninde çırpınıp durduğunu söyledi. 
     Enflasyonu kontrol altına almak için para politikasının kamu maliyesi politikası ile desteklenip üretimde bütünleşmesi gerektiğini kaydeden Coşkun, vergi sisteminin adil olmadığını kaydetti. 
     Reel faizlerin yüzde 15'ler seviyesine çekilebilmesi durumunda iç ve dış borçların çevrilebileceğini belirten Coşkun, iç borçlarda vadenin kısa faiz nispetlerinin yüksek olması nedeniyle sıkıntı olduğunu söyledi. 
     





</TEXT>
</DOC>
