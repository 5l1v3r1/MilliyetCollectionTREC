<DOC>
<DOCNO> 109927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/27/son/sontur03.html </URL>
<DATE> 2002/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Cem "Bizim partimizde de seçimin ertelenmesini isteyenler var" 
</HEADLINE>
<TEXT>

     Yeni Türkiye Partisi YTP Genel Başkanı İsmail Cem, partisiyle ilgili inanılmaz iddiaların ortaya atıldığını belirterek, ''Partimizle ilgili olmadık şeyler söyleniyor. Diğer partiler işi gücü bıraktı YTP'yi nasıl küçük düşürürüz telaşına girdi'' dedi. 
     Cem, partisinin Didim ve Kuşadası ilçe başkanlıklarını hizmete açtı. 
     Kuşadası'nda yaşanan sel felaketi nedeniyle pazarda dolaşarak vatandaşlara geçmiş olsun dileğinde bulunan Cem, daha sonra YTP Aydın İl Örgütü tarafından Pine-Bay Oteli'nde düzenlenen yemekli toplantıda konuştu. 
     Kendilerinin başlattığı siyasi hareketin yankı getirdiğini, buna halkın bir bölümünün siyasi destek vereceğini, vermeyenlerin de gönüllerinde yer alacağını söyleyen Cem, YTP'nin ülke sorunlarını çözecek kadro ve birikime sahip olduğunu savundu. 
     ''YTP bütün olanlara karşı bir başkaldırıdır, ihtilaldir'' diyen Cem, ancak mevcut devlet anlayışının değişmemesi halinde hangi ekonomik model uygulanırsa uygulansın ülkede hiçbir şeyin değişmeyeceğini söyledi. 
     Türkiye'deki devlet anlayışının yasakçı olduğunu ve vatandaşın kendi beyanını kabul etmeyen çağdışı bir anlayışı içerdiğini ileri süren Cem, bunun dünyada örneğinin kalmadığını ifade etti. 
     İktidar olmaları halinde ilk günden başlayarak her şeyin daha iyiye gideceğini savunan Cem, artık siyasetin tek başına ülkeyi yönettiği modelden vazgeçildiğini, çağdaş demokrasilerde ülkenin toplumla yönetildiğini kaydetti. Cem, ''Biz de ülkeyi toplumla, sivil toplum kuruluşlarıyla birlikte yöneteceğiz'' dedi. 
     Cem, partisiyle ilgili olmadık şeyler söylendiğini, kendi söylemlerinden rahatsızlık duyan bazı kesimlerin YTP ile ilgili çeşitli iddialar ortaya attığını kaydetti. Diğer partilerin ''işi gücü bırakıp kendilerini küçük düşürme telaşına girdiğini'' savunan Cem, şunları söyledi 
     ''İnanılmaz olaylar oldu. Güya tüm arkadaşlar başka bir partiye katılacakmış. Parti içinde bir hareket başlamış. Seçimi erteletmek isteyen bazıları kurultay toplayacakmış. Bunlar olacak iş değil. Çoğu partiden milletvekilleri seçim konusunda bir tereddüt içinde, hatta bir hareket içinde. Bunlar arasında bizim partiden de var. Olmayacak değil, olabilir ama ben bu düşünceye uzak duruyorum. Bütün hadise bundan ibarettir. Bütün bunlar neden oluyor Çünkü alışık değiller. Bizim söylemimizden, halkın sorunlarını konuşan, tartışan tavrımızdan rahatsızlık duyuyorlar. Sağdan, soldan, yukarıdan, aşağıdan üzerimize geliyorlar. Ama biz sonunda başaracağız çünkü biz haklıyız. Çünkü biz doğruyu yapmaktayız. Ben inanıyorum ki Allah iyinin ve doğrunun yanındadır.'' 
     





</TEXT>
</DOC>
