<DOC>
<DOCNO> 110685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/02/spor/aspo.html </URL>
<DATE> 2002/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Cim-Bom, Ali Sami Yen’de newline TARİH YAZARI İZİNDE 0-0 
</HEADLINE>
<TEXT>

Avrupa’daki zaferlerine alıştığımız Galatasaray, Barcelona yenilgisinden sonra sahasında Brugge’a da iki puan kaptırdı 
     

     ŞAMPİYONLAR Ligi’nde evinde Brugge’ü ağırlayan Galatasaray, üç puan parolasıyla çıktığı maçta, hayal kırıklığı yarattı. Belçika temsilcisi karşısında oyuna ağırlığını koyamayan Sarı - Kırmızılı takım, Arif ve Ümit Karan ile yakaladığı gollük fırsatları kaçırdı. İkinci yarıya Galatasaray hızlı başladı, ilk 20 dakikada rakibini bunalttı. Ancak hücum yollarında yapılan girişimlerden gol sesi çıkmadı. Galatasaray bu beraberlikte Brugge’u da devreye soktu, önemli bir avantajdan oldu. 
     
90 dakika      MEHMET DEMİRKOL 

     Küçük Hakan’ın soldan gelip ortaladığı topu, Arif altıpasta kaleye yolladı. Çizgi üzerindeki Verlinden topu mucizevi bir şekilde çıkarttığında Galatasaray tribünleri gol diye ayağa kalktı. Dakika 35... Ve Sarı - Kırmızılılar rakip kaleye gidiyordu. 
     Üç dakika sonra Arif, yerden bir orta ile Ümit Karan’ı buldu. Onun volesi yine 39 yaşındaki kaleciye çizgi üzerinde çarpıp çıktı. Bu iki pozisyon tribünlerden istenen sabrı ayakta tutan etkenlerdi. Kalabalık, enerjili ve yüksek bir fizikli bir dar alan savunmasıyla Galatasaray’ı kilitlediler. Felipe’nin karşısına üç kişilik kademeli bir duvar ördüler. 2 - 5 - 3 gibi dizilen Galatasaray’ın özellikle sağ kanadının iyi işlememesi Brugge’ün işini kolaylaştırdı. Bu Barcelona’nın taktığı kilide çok benziyordu. 6’da Van der Heyden’in serbest vuruşu ile tribünleri korkuttular. 
     8’de yine aynı oyuncunun ortasında dört Galatasaraylı ile birlikte Lange ve Verheyen de ıska geçince bir "oh" çektirdiler. Bundan sonra Galatasaray daha hızlı döndüğü için kontra yemedi. 
     İkinci yarıya Terim beklenen bir değişiklikle başladı Hasan - Baliç 
     Bosnalı da 49’da yaydan çektiği, üstten auta giden şutuyla takımı canlı tutan bir diğer oyuncu oldu. Ama Ümit Karan’ı görse daha fazlası da olabilirdi. 
     Bu dakikalarda Baliç sol kanadı çok iyi kullanıyor, ümit veriyordu. Tribünlerde sabırdan daha fazlası vardı. 63’te Ümit Davala sağdan kesti, Arif penaltı noktası üzerinde müsait pozisyonda dışarı vurdu. 
     Galatasaray’ın baskısı 70. dakikaya kadar sürdü. Bundan sonra Brugge rakip alana daha kalabalık geçmeye başladı. Ve Galatasaray’ın orta sahası büyük boşluklar bırakır oldu. Terim, bunu Felipe - Ayhan değişikliği ile gidermeye çalıştı. Ancak bu tutmadı. Brugge geniş alanda oynayarak Galatasaray’ın baskısını kırdı. 
     73’te Ümit Karan kalecinin hatalı pasında topu boş kaleye göndermek yerine sabrın sınırlarını zorlayarak meşin yuvarlağı kaybetti. İki dakika sonra ise bu kez Mendoza bom boş pozisyonda inanılmazı yaparak topu auta yolladı. Son dakikada Ümit Davala karambolün içinde topu filelere itemedi. Fransız hakem de Ceh’in ceza sahasındaki itişine penaltı düdüğü değil de maçın bitiş düdüğünü çalarak zor gecede küçük bir ödül kazanmamızı sağladı. 
     Şu bir gerçek ki, dün Ali Sami Yen’den istenen sabırdan fazlası vardı. Ama Brugge kilidini açacak bir Hagi bulunamadı. 
     
Tek eksik goldü Terim, ortaya koydukları futboldan memnun olduğunu söyledi, "Çok net pozisyonlar kaçtı" dedi 
     GALATASARAY Teknik Direktörü Fatih Terim, Brugge karşısında kaybettikleri iki puanı artık deplasman maçlarında telafi etmeye çalışacaklarını söyledi. Ortaya konan futboldan memnun kaldığını kaydeden Terim, "70 dakika pres yaptık. Bu kolay bir iş değil. Ancak tek eksiğimiz gol atamamak oldu" ifadelerini kullandı. 
     TERİM, bir metreden pozisyon kaçırdıklarını belirtti, "Sahamızda iki maçta bir puan aldık. Ancak Galatasaray öyle veya böyle bu gruptan çıkacaktır" diye konuştu. İlk yarı sonunda oyundan aldığı Hasan için de tecrübeli hoca, "Neden kötü oynadığını bilemiyoruz. Ancak onu kazanmak için elimizden gelen uğraşı veriyoruz" yorumunu yaptı. 
     
     Maçın adamı SUAT 
     UZUN zamandır ilk kez ilk on birde sahaya çıktı. Onun için zor maçtı. Ama 90 dakika takımının en iyi adamı oldu. Pas hataları yaptı, ancak oyun disiplinini hiç kaybetmedi. Galatasaray’ın en verimli oyuncusuydu. Orta sahada tüm gedikleri kapamaya çalıştı. Hem hücuma hem de savunmaya yardımcı oldu. 
     
     
     Maçın hakemi Kötü yönetim gösterdi 
     FRANSIZ hakem Eric Poulat kötü bir yönetim gösterdi. Kartları yerinde kullanamadı. Yan hakemleriyle uyumu iyi değildi. İkinci yarıda Ümit Karan’ın ceza sahası içinde düşürüldüğü pozisyonda penaltı verilebilirdi. Ancak pozisyonu yakından izlemediği için çözemedi. Yan hakemlerinin kaldırdığı hatalı ofsayt bayraklarının hepsine uyarak, hatalar zincirini sürdürdü. 
     
     



 SPOR 






























</TEXT>
</DOC>
