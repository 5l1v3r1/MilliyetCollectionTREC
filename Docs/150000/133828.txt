<DOC>
<DOCNO> 133828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/29/yazar/zbirand.html </URL>
<DATE> 2003/01/29/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Türkiye tutum değiştiriyor... 
</HEADLINE>
<TEXT>

     BM denetçileri, Saddam'ın idam kararını açıkladılar. Blix'in raporu, beklenenden daha kötümser çıktı. Belki dumanı tüten silah bulamadılar, ancak Irak'ın silahsızlanmaya niyeti olmadığını, olumsuz bir tutum içinde bulunduğunu açıkladılar. 
     Bu kadarı dahi, Başkan Bush'a yetiyor. Hiç bir şey olmasa bile, Saddam'ı boyu uzun diye vuracak. 
     Fransa ve Almanya başta, Türkiye dahil bazı müttefiklerini tatmin edebilmek için, denetimcilere bir kaç hafta daha verilecek. 14 Şubat'ta denetimciler ikinci bir rapor çıkaracaklar ve Mart içinde operasyon başlayacak. 
     Bu arada Türkiye de ilk defa ve açıkça Bush yönetimi ile birlikte hareket edeceğini belirtti. 
     Başbakan Gül, Strazburg'dan katıldığı MANŞET programında, şimdiye kadar görülmemiş oranda, Türkiye'nin de Washington ile birlikte harekata katılacağının işaretlerini verdi. 
     Türkiye'nin savaş durumunda uğrayacağı ekonomik zararları karşılamak üzere, ABD ile anlaşmaya varıldığını açıkladı. Hükümetin iki hafta içinde kesin kararını vereceğini belirtti. 
     Başbakan Gül genelde savaşa daha mesafeli dururdu 
     Artık bu yaklaşımı değişiyor. 
     Savaşın yakınlaştığını ve toplumu hazırlamak gerektiğini görmüş olacak ki, "Türkiye'nin elinden geleni yaptığını, daha da yapacağını, ancak kendini de olayların dışında tutamayacağını, dolayısıyla ülkenin çıkarları yönünde hareket edeceğini"söyledi. 
     Bunun Türkçesi, Ankara'nın Washington ile işbirliği içinde hareket etmek zorunda olduğudur. Kimse savaş sevmiyor, kimse savaş istemiyor, ancak bir de gerçekler var. 
     Başbakan doğrusunu yapıyor. Zira, uzun süre "savaşa mesafeli" bir tutum sürdürünce, ardından viraj almak giderek zorlaşıyordu. İşte bu viraj alındı ve önümüzdeki günlerde daha da keskinleştirilecek. 
     Artık zaman kalmadı. 
     Yine Başbakan Gül'ün söylediklerinden, ABD ile asker sayısı, üslerin nasıl kullanılacağı, nerelerden yararlanacakları konularında da görüş birliğine varılmış durumda. Üslerdeki eksikliklerin tamamlanması için, bu hafta yeşil ışık yakılacak ve ardından da TBMM'nin kararı alınacak. 
     
     TÜRKİYE DOĞRU HAREKET ETTİ 
     Doğrusunu söyleyelim, Başkan Bush ve etrafındaki grup, hem Amerika'yı hem de bizleri büyük bir derdin içine itiyor. İnanılmaz riskler alacağız. Ancak, Gül'ün dediği gibi, Türkiye bu saatten sonra, "ben bu işe girmiyorum" diyemez. Ülke çıkarları -ne yazık ki- savaşa katılmayı gerektiriyor. 
     Bu bölgede taşlar yerinden oynayacak ve bir daha yerlerine oturduğunda, bambaşka bir Orta Doğu ile karşı karşıya kalacağız. 
     
     
     
TARTIŞMA, HAREKAT TARİHİ ÜZERİNDE      Şimdi beklenen, Başkan Bush'un bugünkü Türkiye saati ile 04 00'deydi konuşması. 
     Uluslararası kamuoyu ikiye bölünmüş durumda. Fransa- Almanya-Rusya grubu, denetçilere uzun bir süre daha verilmesini istiyor. Washington ise, en çok birkaç hafta daha beklenebileceği üzerinde duruyor. 
     Bir bölüm "Irak'ta dumanı çıkan silah bulunamadı. Denetçiler delil sağlayamadılar" diyor, diğer bir bölüm özellikle ABD ve İngiltere ise "denetçiler, dedektif gibi saklanmış silahları bulup çıkartmak için çalışamazlar. Asıl, Irak elinde silah olmadığını ispat etmeli" diye karşı çıkıyor. 
     Genel izlenim, bu tartışmanın önümüzdeki günlerde süreceği, ancak Washington- Londra ekseninin yeni bir BM Güvenlik Konseyi kararı çıkartmak için baskılarını arttıracakları yönünde. 
     Savaş olasılığı hergün biraz daha artıyor. Tahminlere bakılacak olursa, Şubat'ın 2 inci yarısı olarak öngörülen harekat başlangıcı, şimdi Mart ortası ile Mart ayı sonuna doğru erteleniyor. 
     Aslında kimse ne olacağını bilmiyor. Pentagon'un kafasından geçenler hakkında spekülasyondan ileri gidilemiyor. 
     
Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com.tr yayınlanmaktadır.      
     
     







Davos’ta türban 


Cinler balesi 


ABD üsleri... 


İstenen nedir 


Gidiş galiba savaşa doğru 


Üç şifre 


Zor olanı başarmanın keyfi 


Murat Sertel’i kaybettik 


Amerikan takiyesi 


Bu soyguna "Dur" diyecek yok mu 


Davos’tan derin haberler... 


Davos ahalisi depresyonda 


Açlık ile savaş yerine Irak ile savaş 


Sabancı yerli marka arıyor 


</TEXT>
</DOC>
