<DOC>
<DOCNO> 125979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/21/ekonomi/eko06.html </URL>
<DATE> 2002/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Memur maaş zammında sosyal yardım seçeneği 
</HEADLINE>
<TEXT>

Bakanlar Kurulu’nun yetkisine bırakılan memur zammında yüzde 5-10 oranındaki kademeli seçenek ağırlık kazandı. Zammın sosyal yardımlar ve tazminat artışları ile yapılması düşünülüyor 
     SEÇKİN ÜREY Ankara 

     Geçici Bütçe Kanunu tasarısı memur maaş artışını belirleme yetkisi Bakanlar Kurulu’na verilirken, yapılacak kademeli zammın yüzde 10 ve yüzde 5 aralığında olması görüşünün ağırlık kazandığı belirtildi. Başbakanlık’ta yapılan toplantılarda maaş artışının tazminatlar ve sosyal yardımlarda düzenleme yapılarak gerçekleştirilmesi seçeneğinin üzerinde çalışıldığı öğrenildi. 
     Kademeli zammın en düşük memur maaşı için yüzde 10 ve en yüksek memur maaşı için yüzde 5 olması düşünülürken, maaş katsayılarının düşük tutulması düşünülüyor. Bürokratların ise yüzde 5 - 8 oranında zam istediği öğrenildi. 
     Bakanlar Kurulu, kamu personeline ödenecek aylık ve ücretlerin belirlenmesinde esas alınacak katsayılar ile sözleşme tavan ücretlerini gelecek hafta belirleyecek. Sosyal yardım ve tazminatlarda iyileştirme seçeneğinin, katsayılar düşük tutularak nisan sonrası zamların bütçeye yükünün hafifletilmesi amaçlanıyor. Bakanlar Kurulu’nun sosyal yardımları beş kata kadar artırma yetkisi kullanılarak maaş artışının gerçekleştirilmesi düşünülüyor. 
     
     Memurlar ne kadar alacak 
     Memur maaşı yüzde 10 oranında artırılırsa, bu 36 milyon 488 bin liralık zam anlamına gelecek. 364 milyon 880 bin lira olan en düşük memur maaşı, böylelikle 401 milyon 368 bin liraya yükselecek. En yüksek memur maaşı Başbakanlık Müsteşarı’nınki kabul edildiğinde ise yapılacak zam 108 milyon 384 bin 500 lira olacak. 2 milyar 167 milyon 690 bin lira olan Başbakanlık Müsteşarı’nın maaşı 2 milyar 276 milyon 74 bin 500 liraya çıkacak. 
     



 EKONOMİ 




















</TEXT>
</DOC>
