<DOC>
<DOCNO> 143987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/20/son/sonspo18.html </URL>
<DATE> 2003/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor Maçın Avni Aker'de oynanmaması bizim için avantaj... 
</HEADLINE>
<TEXT>

     Bursaspor'da, Kocaelispor deplasmanında alınan puanın ardından, Trabzonspor maçının tarafsız sahada yapılacağı haberi yüzleri güldürdü. 
     Bursaspor Kulübü Teknik Asbaşkanı Nurettin Karayaka, matematiksel olarak da olsa ligde kalma umudu bulunan Kocaelispor karşısında iyi futbol oynadıklarını söyledi. 
     Maçta çok sayıda pozisyon ürettiklerini, ancak son vuruşlarda etkili olamadıklarını anlatan Karayaka, ''Hedefimiz galibiyetti. Beraberliğe sevinmiyoruz ama deplasmanda alınan 1 puan iyidir'' dedi. 
     Karayaka, PFDK'nın Trabzonspor'a verdiği saha kapatma cezasından dolayı, bu takımla hafta sonunda yapacakları maçın Samsun'a alınmasının da Bursaspor'a avantaj sağlayacağını savundu. 
     Bordo-mavili ekibin gücünü bildiklerini, ancak çekinmediklerini anlatan Karayaka, ''Biz de güçlü rakiplere karşı daha iyi oynuyoruz. Zor ve çekişmeli maç olacak. Maçın Trabzonspor'un cezası nedeniyle Avni Aker'de oynanmaması bizim için avantaj. Çünkü, Avni Aker'in havası her zaman başkadır. Trabzonspor, Samsun'da aynı taraftar desteğini bulamayacak. Maçta beraberliği dahi düşünmüyoruz, tek hedefimiz galibiyet olacak'' diye konuştu. 
     





</TEXT>
</DOC>
