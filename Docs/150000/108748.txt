<DOC>
<DOCNO> 108748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/20/son/sontur32.html </URL>
<DATE> 2002/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan Küskün değilim... 
</HEADLINE>
<TEXT>

     AK Parti Genel Başkanı Recep Tayyip Erdoğan, ''Başıma gelen bu haksızlıklardan dolayı devletime küsmem kızmam ya da kırılmam söz konusu değildir. Çünkü bu devlet, milletin devletidir'' dedi. 
     Erdoğan, AK Parti Genel Merkezi'nde yaptığı açıklamada, mücadelelerinin hak arama mücadelesi olduğunu ifade etti. Erdoğan, şöyle konuştu 
     ''Tayyip Erdoğan'ın hikayesi de benim şahsi hikayem olmaktan çıkmıştır. Bu hikaye, milletimizin öz hikayesidir. Bizim siyasetimiz, milletimizin iradesinden güç almıştır. Genel başkanı olduğum AK Parti Türkiye'nin, milletimizin taleplerinden doğmuştur. Bunun için de kısa zamanda halkımızın umudu olmuştur. 
     Ak Parti'yi doğuran irade, Türkiye'nin değişmez adalet ve kalkınma iradesidir. AK Parti milletimizin vicdanının sesidir.'' Toplumsal vicdandan bu vekaleti alarak milletle birlikte bu umut yolculuğuna çıktıklarını ifade eden Erdoğan, hiçbir zaman bu vekalete sırt dönmediklerini ve dönmeyeceklerini dile getirdi. Erdoğan, şöyle devam etti 
     ''Halkımızın hak arama arayışı devam ettiği müddetçe, biz de mücadelemize devam edeceğiz. Çünkü, bizim için bu millete hizmete devam etmek anamızın ak sütü gibi helal ve mukaddes bir vazifedir. Bu nedenle yüce milletim şunu bilmelidir, Ak Parti'ye verilecek oylar da ana sütü gibi helal ve mukaddestir. 
     Bizim milletimize hizmet etmek üzere çıktığımız yolda hizmet aşkımıza atılan düğümler, 3 Kasım'da çözülecektir. Düğümün çözüleceği gün 3 Kasım'dır. Aziz milletim bilmelidir ki bu süreçte ben değil, milletimizin iradesi engellenmek isteniyor. Bizim mücadelemiz, milletimizin bahtını ak etme mücadelesidir. 
     Yasaklarla milletin ak bahtını karartmak isteyenler bilsin ki korkuların ve yasakların hakim olduğu bir Türkiye'de kaybeden ben olmuyorum, kaybeden tüm Türkiye oluyor. 
     
     "HER KARANLIK AYDINLIĞA GEBE" 

     Yasaklar Türkiye'nin acı gerçeklerini değiştirmiyor. Ben yasaklandığım zaman benimle beraber başkaları da yasaklandığı zaman, çocuğuna kitap ve defter alamayan anne ve babaların üzüntüsü dinmiyor. Banka kuyruğunda çile çeken yaşlı insanların acıları azalmıyor. Geleceğinden ümit kesmiş gençlere umut verilmiyor. Akşam evine başı önünde dönen esnafın işleri düzelmiyor. Benim yasaklanmam banka hortumlamayı, torpilciliği, rüşvetçiliği, suiistimali, insan hak ve hürriyetlerinin zedelenmesini yasaklamıyor. 
     Karanlık bir Türkiye tablosu arzulayanlar, bu emellerine asla erişemeyeceklerdir. Kuşku ve korku üretenler, hukuku ve adaleti halktan esirgeyenler, zeminlerini kaybetmiş milletimizin gözüne bakamayacak duruma gelmişlerdir. 
     Türkiye, girdiği bu karanlık tünelden er geç çıkacaktır. Çünkü hiçbir tünel ebedi değildir. Her gecenin bir sabahı vardır, her karanlık aydınlığa gebedir.'' 
     
     "DEVLETİMİZİ TARTIŞMA KONUSU YAPMAYACAĞIZ" 

     Bugüne kadar bir hukuksuzluk yapmadığını ifade eden Erdoğan, şunları söyledi 
     ''Milletimin ve devletimin zarar göreceği bir yanlışlık üzerinde yakalanan bir siyasetçi olmadım. Hiçbir değeri istismar etmedim ve etmeyeceğim. Biz sadece sessiz kalabalıkların sesi olduk ve biz sadece bu ülkede maalesef bir tarafa itilenlerin, farklı görülmek istenenlerin temsilcisi olduk. 
     Bu vatan birileri için para kazanılan bir yerdir, kimileri için ömür tüketilen bir yerdir, bizler içinse bir sevdadır. Biz, bu ülkeye işte böyle büyük bir sevdayla bağlıyız. Bunun için bütün enerjimizi milletimizin hizmetine sunacağız. Bu zamana kadar olduğu gibi, bundan sonra da gayretimizin tamamını Türkiye'de güven duygusunun sağlamlaşması, Edirne'den Hakkari'ye ülkenin selameti ve devletimizin dünyadaki itibarı için harcayacağız. Hiçbir zaman milletimize bedel ödetmeyeceğimiz gibi, devletimizin de tartışma konusu yapılmasına rıza göstermeyeceğiz. Bu yolda husumete yer yoktur.'' 3 Kasım'da seçim yapılacağını anımsatan Erdoğan, AK Parti olarak metanet, sabır ve vakarlarını koruyarak iktidara geleceklerini söyledi. Erdoğan, ''Başıma gelen bu haksızlıklardan dolayı devletime küsmem, kızmam ya da kırılmam söz konusu değildir. Çünkü bu devlet milletin devletidir'' dedi. 
     
     NOTLAR 

     Erdoğan'ın konuşma yaptığı salona partililer akın edince izdiham yaşandı. 
     Erdoğan'ın konuşması sık sık sloganlarla kesildi. 
     Merkez Yönetim Kurulu MYK üyelerinin tamamı genel başkan konuşurken arkasında durdular. Açıklamasının ardından sloganlar eşliğinde makam katına geçen Erdoğan, MYK üyeleriyle biraraya geldi. Parti önündeki Ceyhun Atıf Kansu Caddesi'nde trafik kilitlenirken, parti etrafında da geniş güvenlik önlemleri alındığı görüldü. 
     





</TEXT>
</DOC>
