<DOC>
<DOCNO> 116207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/31/son/sontur06.html </URL>
<DATE> 2002/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP davası yarın Anayasa Mahkemesi'nde 
</HEADLINE>
<TEXT>

     Anayasa Mahkemesi, AKP'nin kapatılması istemiyle açılan davada, "ön incelemeyi" yarın yapacak. 
     Yüksek Mahkeme Heyeti, yarın 10.00'da yapacağı toplantısında, Yargıtay Cumhuriyet Başsavcısı Sabih Kanadoğlu'nun AK Parti'nin kapatılması istemiyle açtığı davayı ele alacak. 
     Toplantıda, davanın ilk incelemesini yapacak olan Heyet, Recep Tayyip Erdoğan'ın genel başkanlık görev ve yetkilerinin tedbiren önlenmesi istemini de görüşecek. 
     Anayasa Mahkemesi, ön inceleme sonucunda iddianamede herhangi bir eksiklik tespit etmezse, davanın bundan sonraki sürecini gösteren "tensip tutanağını" hazırlayacak ve iddianameyi, yazılı ön savunmasını hazırlaması için AKP'ye tebliğ edecek. 
     Kanadoğlu'nun hazırladığı iddianamede, "AKP'nin, Anayasa Mahkemesi'nin daha önce verdiği ihtar kararının gereğini, yasaya uygun olarak yerine getirmediği" ileri sürülüyor. Erdoğan'ın kurucu üyelikten ayrılmasına rağmen genel başkanlıktan ayrılmamasının "yasaya karşı hile" olduğu savunulan iddianamede, Erdoğan'ın mevcut sabıkası nedeniyle partiye üye de olamayacağı kaydediliyor. 
     İddianamede, Siyasi Partiler Kanunu'nun 104. maddesinin 2. fıkrasına göre, AKP'nin kapatılması, ayrıca Erdoğan'ın genel başkanlık görev ve yetkilerinin tedbiren önlenmesi isteniyor. 
     





</TEXT>
</DOC>
