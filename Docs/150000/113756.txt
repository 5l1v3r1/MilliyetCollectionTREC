<DOC>
<DOCNO> 113756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/18/son/sontur33.html </URL>
<DATE> 2002/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Katil zanlısını koruması yapan Tatlıses'e suç duyurusu 
</HEADLINE>
<TEXT>

     Edirne'de, 15 ay önce bir kişiyi öldürmek suçundan aranan zanlının televizyonda türkücü İbrahim Tatlıses'in yanında görüntülenmesi üzerine, öldürülen gencin ailesi, Tatlıses hakkında, Edirne Savcılığı'na suç duyurusunda bulundu. 
     Öldürülen Cüneyt Bilgiç'in babası Hayri ve annesi Melika Bilgiç, davayı yürüten Savcı Müsebbih Ergin'e verdikleri dilekçede, oğullarının katilini saklayan Tatlıses hakkında yasal işlem yapılmasını istediler. 
     Savcı Ergin, suç duyurusunu aldıktan sonra Tatlıses hakkında, cinayet zanlısı Mehmet Enver Tatlı'yı sakladığı gerekçesiyle "Suça yataklık ve cürüm işlemek" suçundan işlem yapacaklarını söyledi. 
     Ergin, İstanbul Cumhuriyet Savcılığı'ndan, 23 Eylül 2002 tarihinde İbrahim Tatlıses ve oğlu Ahmet Tatlıses hakkında işlem yapılmasını istediklerini de belirterek, "Gazetelerde çıkan haber üzerine, yeniden harakete geçtik. Bu kişiler hakkında İstanbul Pendik Cumhuriyet Savcılığı'na ve emniyet birimlerine yeniden birer yazı yazarak, işlem yapılmasını isteyeceğiz" dedi. 
     Edirne'de Teras Bar'da çıkan kavgayı ayırmak için araya giren Cüneyt Bilgiç, Mehmet Enver Tatlı tarafından 27 Temmuz 2001 tarihinde bıçaklanmıştı. Aşırı kan kaybeden Bilgiç, hastanede yaşamını yitirmişti. 
     Olaydan sonra firar eren Tatlı, hakkında gıyabi tutuklama kararıyla aranıyordu. 
     





</TEXT>
</DOC>
