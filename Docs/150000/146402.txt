<DOC>
<DOCNO> 146402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/30/son/sonspo04.html </URL>
<DATE> 2003/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA'de Hidolu Kings, Chicago'yu rahat geçti... 
</HEADLINE>
<TEXT>

     ABD Profesyonel Basketbol Ligi'nde NBA 22. hafta mücadelesine, bu sabaha karşı yapılan 6 maçla devam edildi. 
     Pasifik Grubu lideri Sacramento Kings, deplasmanda Chicago Bulls'u farklı skorla yenerek, 73. maçında 52., üstüste de 6. galibiyetini elde etti. Konuk ekipte oyuna sonradan girerek 22 dakika sahada kalan Hidayet Türkoğlu, 5 sayı kaydetti, 1'er savunma ve hücum ribaundu aldı, 2 de asist yaptı. Türkoğlu, 2 sayılık atışlarda 7'de 1, 3 sayılık atışlarda da 3'de 1 isabet kaydetti. 
     Kings'de Sırp forvet Predrag Stojakoviç, 19'u 3. periyotta olmak üzere 27 sayı kaydederken, 7 de ribaunt aldı ve galibiyette başrolü oynadı. Takımda ayrıca Chris Webber, 21 sayı ve 10 ribaunt, Mike Bibby de 16 sayı ve 4 asistle Stojakoviç'e eşlik etti. 
     Evsahibi ekipte ise Eddy Curry, 24 sayı ve 14 ribaunt, Cemal Crawford, 18 sayı ve 10 asist, Tyson Chandler da 15 sayı ve 12 ribauntla oynadı. 
     Atlantik Grubu lideri New Jersey Nets ise sahasında Golden State Warriors'a şans tanımayarak, 73. maçında 45. galibiyetini aldı. Nets'de Jason Kidd, 22 sayı, 7 ribaunt, 13 asist ve 6 top çalma, Richard Jefferson 22 sayı, Aaron Williams da 14 sayı ve 5 ribauntla takımlarını galibiyete taşıyan isimler olarak dikkati çekti. 
     Konuk ekipte ise Antawn Jamison, 28 sayı ve 9 ribaunt, Jason Richardson 20 sayı, Gilbert Arenas da 19 sayı, 4 ribaunt ve 6 asistle oynamalarına karşın yenilgiyi önleyemedi. 
     Lige, yarın sabaha karşı yapılacak 9 maçla devam edilecek. 
     NBA'de, günün maçlarında alınan sonuçlar şöyle 
     

Philadelphia 76'ers-Atlanta Hawks 110-89 New Jersey Nets-Golden State Warriors 109-97 Boston Celtics-Cleveland Cavaliers 110-106 Sacramento Kings-Chicago Bulls 107-92 San Antonio Spurs-Utah Jazz 101-81 Houston Rockets-Denver Nuggets 102-89      





</TEXT>
</DOC>
