<DOC>
<DOCNO> 134486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/01/son/sonspo04.html </URL>
<DATE> 2003/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş ligde, Fenerbahçe Kadıköy'de yenilmedi... 
</HEADLINE>
<TEXT>

     Birinci Süper Futbol Ligi'nde Fenerbahçe ile Beşiktaş arasında yarın yapılacak erteleme maçı öncesinde Beşiktaş'ın bu sezon resmi maçlarda, Fenerbahçe'nin ise Kadıköy'deki lig maçlarında yenilgisi bulunmuyor. 
     Kadıköy'de Beşiktaş'ı ağırlayacak Fenerbahçe, kendi sahasında sezonun ilk bölümde 8 maç yaparken, bu karşılaşmalarda 6 galibiyet, 2 beraberlik aldı. 
     Kendi sahasında ezeli rakibi Galatasaray'ı 6-0 gibi tarihi bir farkla yenen sarı-lacivertliler, cezası nedeniyle seyircisiz yaptığı maçta Adanaspor ile 1-1 berabere kalırken, diğer beraberliğini de Göztepe karşısında 0-0'lık skorla aldı. 
     Sarı-lacivertliler, Fenerbahçe Şükrü Saracoğlu Stadı'nda rakip filelere toplam 20 gol atarken, kendi kalesinde 7 gol gördü. 
     Bu arada Fenerbahçe, Kadıköy'de oynaması gereken, ancak cezası nedeniyle Ankara'da yaptığı maçta da Bursaspor'u 7-1 mağlup etti. 
     
     FENERBAHÇE, EVİNDEKİ SON YENİLGİYİ BEŞİKTAŞ'TAN ALDI- 
     Fenerbahçe, ligde kendi sahasındaki son yenilgisini de geçen sezon yine Beşiktaş'a 2-1 mağlup olarak almıştı. 
     Beşiktaş, Fenerbahçe'yi 2 Aralık 2001 tarihinde Fenerbahçe Şükrü Saracoğlu Stadı'nda Ronaldo'nun 2 golüyle mağlup ederek, rakibinin 24 maçlık galibiyet serisine de son vermişti. 
     Bu arada Fenerbahçe, Beşiktaş karşısında aldığı yenilgi sonrası yine kendi sahasında lig maçlarında yenilgiyi adeta unuttu. 
     Geçen sezon Beşiktaş yenilgisinin ardından ligde kendi sahasında 10 maç yapan Fenerbahçe, bu sezon da 8 kez taraftarının önüne çıktı ve bu 18 karşılaşmada yenilgi yüzü görmedi. 
     
     BEŞİKTAŞ, EZELİ RAKİPLERİNİN SERİSİNİ BOZDU 
     Ligde 1 maç eksiğine rağmen lider durumda bulunan Beşiktaş, aynı zamanda ezeli rakipleri Fenerbahçe ve Galatasaray'ın kendi sahasındaki galibiyet serisini bozma başarısı gösterdi. 
     Beşiktaş, kendi sahasında 24 maçlık galibiyet serisi yakalayan Fenerbahçe'yi 2 Aralık 2001 tarihinde Ronaldo'nun 2 golüyle yenerek, rakibinin evindeki serisine son verdi. 
     Siyah-beyazlılar, son olarak bu sezon kendi sahasında 25 maçlık galibiyet serisi yakalayan Galatasaray'ı İbrahim'in golüyle 1-0 mağlup ederek, bir diğer ezeli rakibinin galibiyet serisini bitirdi. 
     
     GOLCÜLER 
     Fenerbahçe'de Kadıköy'deki en golcü futbolcu rahatsızlığı nedeniyle takımdan uzak kalan Washington olurken, Beşiktaş'ta ise Sergen attığı 3 golle deplasman golcüsü oldu. 
     Sarı-lacivertli takımda evindeki maçlarda Washington'un yanı sıra Johnson, Ortega, Tuncay ve Serhat 2'şer, Yusuf, Ceyhun, Ümit Özat ve devre arasında Galatasaray'a giden Revivo 1'er gol attı. 
     Beşiktaş'ta ise Sergen'in yanı sıra dış sahada Tümer, Pancu ve Ahmet Dursun 2'şer, İlhan ve İbrahim de 1'er gol kaydetti. 
     





</TEXT>
</DOC>
