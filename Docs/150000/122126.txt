<DOC>
<DOCNO> 122126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/01/son/soneko04.html </URL>
<DATE> 2002/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayramın baştacı Baklava 
</HEADLINE>
<TEXT>

     Türk mutfağının özgün tatlılarından olan ve Gaziantep ile özdeşleşen baklava, Ramazan Bayramı'nda Türkiye'nin dört bir yanına, hatta Avrupa ülkelerine dahi gönderiliyor. 
     Gaziantep'te 1887 yılından bu yana baklava ve kebap başta olmak üzere yöre mutfağının özgün yemeklerini müşterilerine sunan ''İmam Çağdaş Lokantası''nın üçüncü kuşak temsilcisi Burhan Çağdaş, lezzet deryası olarak tanımladığı baklavanın hazırlığının, hiç de yemesi kadar kolay olmadığını, çok uzun ve zahmetli bir uğraş sonrasında servis edildiğini söyledi. 
     Lezzetli bir baklava için, emek ve sabrın yanı sıra temkinli olmak gerektiğini, bazıların sandığı gibi birkaç kat yufka ve bir avuç antepfıstığı ile işin bitmediğini ifade eden Çağdaş, ''Baklavanın unundan yağına, işçiliğinden fırın sıcaklığına ve kıvamına kadar her şeyi özeldir'' dedi. 
     
     BAKLAVAYI ÖZGÜN KILANLAR 

     Baklavanın vitrine konulana kadar çok maceralı ve sabırlı bir süreçten geçtiğini belirten Çağdaş, şunları anlattı 
     ''Yufkada kullanılan un, Harran Ovası'nda yetişen ve diğerlerine göre daha sert olan buğdaydan hazırlanır. Bu un ile açılan yufka ince olur ve daha hızlı açılır. Hem de kolay kolay yırtılmaz. Antepfıstığı ise ürün tam olgunlaşmadan toplanır. Boz iç denilen antepfıstığı içi, hem daha yağlı ve lezzetli hem de iç rengi tam yeşil olur. 
     Baklavada kullanılan sadeyağ, tam bir yıl öncesinden hazırlanır. Harran Ovası'nda beslenen keçi ve koyunların sütlerinden yapılan sadeyağı tercih ediyoruz. Çünkü, o yörede beslenen keçi ve koyunun sütü ve bundan üretilen sadeyağı, hayvanların yediği otlar nedeniyle hoş koku içeriyor. Ayrıca bu yağın asit oranı çok düşük olduğundan mideyi yakmaz.'' 
     
     İMALAT SÜRECİ 

     Baklava imalatının yaz aylarına göre, kış ve bahar aylarında arttığına işaret eden Çağdaş, ''Gaziantepliler günde 1-1.5, Gaziantep dışından gelenler ise 3 ton dolayında baklava tüketir'' dedi. 
     Burhan Çağdaş, baklava imalatında çalışan işçilerin her gün saat 04.00'te işbaşı yaptığını bildirerek, üretim sürecine ilişkin şunları söyledi 
     ''Bir ABD'li gazeteci, imalathaneyi makine atölyesine, genç, yaşlı 70-80 işçimizi ise ayin yapan kişilere benzetmişti. Kirpiklerinin en uç noktasından saçlarının diplerine kadar una bulanmış bu işçilerin bir kısmı yufka açar. Yufka çok ince açılmalı, aynen aydınger kağıdı gibi, yufkanın üzerinden altındaki yazıyı okuyabilmelisiniz. 
     Yufkalardan 10-12 kadarı üst üste konulduktan sonra, araya kaymak ve antepfıstığı serilir. 10-12 kat yufka daha, kaymağın ve antepfıstığının üzerine konulur. Bu aşamaya gelinince, tepsideki baklava hamuru, kare , mekik , muska ve havuç adı verilen şekillerde kesilir, dilimlenir. Üzerine eritilmiş sadeyağı dökülür ve pişirilmesi için fırına konulmak üzere tepsilerle bir kenarda bekletilir.'' 
     
     KALİTENİN GÖSTERGESİ... 

     Baklavanın asırlardır meşe odunuyla ısıtılan fırınlarda pişirildiğini ifade eden Çağdaş, fırının ''koltuk'' denilen yanlarına konulan tepsilerdeki baklava pişerken, ocağın başında bulunan ustanın 40-45 dakika boyunca, küreğinin yardımıyla durmaksızın tepsileri çevirmek zorunda olduğunu belirtti. Çağdaş, şunları kaydetti 
     ''Sıcak fırından çıkan baklavaya, asıl tadını ve notunu verecek olan kıvam, bir kenarda bekletilir. Hem ustaya hem de baklavaya kalite ve değer kazandıracak olan kıvamın verilme aşaması çok önemlidir. Çünkü, o zaman ağza alınan baklavadan 'hış' sesi duyulur. Baklavanın iyisi, 'hış' deyişinden belli olur. 
     Baklava yemenin de adabı vardır. Baklava asla çatalla, bıçakla yenmez. Turistler çatal-bıçak kullanıyor, onlara bir şey söyleyemeyiz. Ancak, dilim ağza alındığında, baklavaya baklava olma özelliğini, işçiliği, kıvamı ve kullanılan malzemeyi yansıtan 'hış' sesini duymak için, dilimi dişlerin arasına alıp, yavaşça ısırmak gerekir.'' Çağdaş, baklava çeşitlerinin, normal 12, özel kare 16.5, şöbiyet ve havuç dilimi 15, dolama, sarı burma ve antepfıstığı ezmesinin ise ise 18 milyon lira fiyatla satıldığını sözlerine ekledi. 
     





</TEXT>
</DOC>
