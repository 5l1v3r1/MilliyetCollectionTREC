<DOC>
<DOCNO> 107348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/13/spor/spo15.html </URL>
<DATE> 2002/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
HABER TURU 
</HEADLINE>
<TEXT>

     Aslan’a gözdağı 
     KOCAELİSPOR Teknik Direktörü Hikmet Karaman, "İlk puanlarımızı Galatasaray’dan alacağız" dedi. Futbolcularının hırsına güvendiğini belirten genç teknik adam, "Birçok oyuncumun sakat olmasına rağmen Galatasaray maçından umutluyum. Bu kez iyi futbolumuzun karşılığını alacağımıza inanıyorum" diye konuştu. Körfez ekibinde Altan, Orhan Ak, Paco ve Capone’nin sakatlıkları sürüyor. 
     
     Antep öfkeli 
     GAZİANTEPSPOR Futbol Şube Sorumlusu Asım Atmaz, Fenerbahçe maçının hakemi Metin Tokat’a tepki gösterdi. Tokat’ın haksız penaltı verdiğini vurgulayan Atmaz, "Maalesef sahada rakibin yanı sıra hakemle de mücadele ettik. Ve, Fenerbahçe maçında alın terimiz, emeğimiz gasp edildi" dedi. Bu arada sağ dizi dönen Preko’nun çekilen MR’ı sonrası Altay maçında forma giymesinin zor olduğu açıklandı. 
     
     Emre’de son raund 
     İTALYA’NIN köklü kulüplerinden Torino, transferin bitmesine bir gün kala Inter’den Emre Belözoğlu’nu kiralık olarak almak için görüşmelerini hızlandırdı. Torino kentinin gazetesi Tutto Sport, "Boğalar, her şeylerini Emre’nin üzerine oynuyorlar" başlığı altında verdiği haberde, milli oyuncunun kiralanması için Inter Başkanı Massimo Moratti’nin ikna edilmesi gerektiği vurgulandı. 
     
     Çaresiz şampiyon 
     HALTERDE geçen yıl Fransa’daki Avrupa Şampiyonası’nda yıldızlarda şampiyon olan Semih Yağcı’nın babası İbrahim Yağcı, oğlunun ihtiyaçlarını karşılayamadığı için Sakarya Valiliği’nden yardım istedi. Yağcı, "Oğlumun geleceği var, ama ona bakamıyorum. Beslenme ve eğitim ihtiyaçlarını karşılamakta zorluk çekiyorum. Bu yüzden Sosyal Yardımlaşma ve Dayanışma Derneği’nden yardım istiyorum" dedi. 
     
     Bursa’dan milli çağrı 
     BURSASPOR Asbaşkanı Erkan Körüstan, A Milli Futbol Takımı’nın maçlarını oynayacağı en uygun kentin Bursa olduğunu savundu. Körüstan, Ay - Yıldızlı ekibin Bursa’da Hollanda ve Almanya gibi güçlü ekipleri yendiğini hatırlatarak, "Milli maçlar İstanbul dışında oynatılacaksa, en uygun yer Bursa’dır. Burasının Milli Takım’ın Evi olması için girişim başlatacağız" dedi. 
     
     Eskortlar devrede 
     SPORDAN Sorumlu Devlet Bakanı Erdoğan Toprak, İçişleri Bakanlığı ile spor kafilelerine eskort verilmesi konusunda anlaşma sağladıklarını açıkladı. Toprak, "Böylece Sakaryaspor’un başına gelenlerin bir daha yaşanmaması için tedbir alacağız" dedi. Bakan Toprak, ikinci spor hamlesinin meşalesini de doğudan yakacaklarını ifade etti. 
     
     Potada Göztepe atağa geçti 
     BASKETBOL Erkekler 1. Ligi ekiplerinden Göztepe, ABD’li oyuncu Lee Nosse’u transfer etti. ABD’nin Middle Tennessee takımında geçen yıl 29 lig maçında 13 sayı, 8 ribaunt, 2 blok ve 2 asist ortalaması ile oynayan 23 yaşında, 2.08 metre boyundaki oyuncu, düzenlenen törende kendisini Sarı - Kırmızı renklere bağlayan imzayı attı. 
     
     Avrupa’ya açık golf şampiyonası 
     GOLF Federasyonu’nun düzenlediği "1. Türkiye Açık Golf Şampiyonası" Antalya Belek’te başladı. Şampiyonaya Türkiye’den 29, İngiltere’den 3, Galler’den 2, Fransa’dan 2, Finlandiya’dan 3, Slovenya’dan 3, Danimarka’dan 4 olmak üzere toplam 46 golfçü katılıyor. 15 Eylül’e kadar sürecek müsabakalarda yarışmacılar 72 çukur üzerinden yarışacaklar. 
     
     



 SPOR 



























</TEXT>
</DOC>
