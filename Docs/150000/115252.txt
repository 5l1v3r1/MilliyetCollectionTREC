<DOC>
<DOCNO> 115252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/26/son/sondun20.html </URL>
<DATE> 2002/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
AFP Çeçenistan, Rusya için "açık yara" 
</HEADLINE>
<TEXT>

     Fransız haber ajansı AFP , Moskova'da tiyatro basan Çeçen isyancıların, Rus güvenlik güçleri karşısında bu sabah büyük yenilgiye uğradıkları, ancak bağımsızlık isteyen Çeçenlerin azminin böylece daha da bilendiği yorumunu yaptı. 
     Ajansın yorumunda, Çeçenistan'ın Rusya için ''açık yara'' olmaya devam edeceği belirtildi. 
     Carnegie Enstitüsü'nün Rusya şubesinden siyasetbilimci Lilya Şevtsova da, ajansa yaptığı durum değerlendirmesinde, '' Rusya Devlet Başkanı Vladimir Putin'in, bu sabahki kanlı operasyonla Çeçen sorununu çözmediğini, olsa olsa bu tür dramların tekerrür etmesinin önüne geçmiş olabileceğini'' söyledi. 
     
     ŞAHİNLER GÜÇLENDİ 
     Ajansın gönderme yaptığı uzmanlara göre, Kremlin'deki ''şahinler'' de, bu sabahki operasyondan güçlenerek çıktılar. Bu nedenle ''terörle mücadele'' daha da sertleşecek. Yani, Çeçenistan'da üç yıldır süren savaş şiddetini artıracak, silahlı baskınlar çoğalacak, kaybolacak Çeçen gençlerinin sayısı artacak, Rus askerleri, Çeçen isyancıların direnişine son verdiklerini göremeden ölmeye devam edecek. 
     Uzmanlara göre, bağımsızlık peşinde olan Çeçenler, bu sabahki operasyona diş bileyecekler ve öç alma peşine düşecekler. 
     Ajans, Çeçen halkının Moskova'da tiyatro basan eylemcileri ''anlayışla karşıladığını'' da belirterek, bu genç insanların, halkın gözünde ''terörist'' olmadığına işaret etti. 
     AFP'ye görüşlerini bildiren Moskova Stratejik Araştırmalar Merkezi uzmanı Andrey Piontovski de, Moskova'da kaygı dolu üç günün, Rusya'da olduğu kadar Çeçenistan'da da savaş isteyenlerin ekmeğine yağ süreceğine dikkati çekti ve ''Bütün bunlar, Çeçen sorununa siyasi çözüm arayışları ortaya çıkmaya başladığı bir sırada olup bitti'' diye konuştu. 
     
     RUSLARIN İŞİNE YARAR 
     Uzman Pavel Felgenhauer de, ''Teröristlerin istekleri Rusya'nın işine yaradı. Çeçenistan'dan er geç çekileceğiz. Ama bu, artık 5-10 yıldan önce olmayacaktır'' diye görüş belirtti ve Çeçenlerin, savaşı ''düşman topraklarına taşımalarının çok muhtemel'' olduğunu belirtti. 
     Fransız uzman Helene Blanc da, Putin'in bu sabahki operasyondan zaferle çıktığını, ancak bunun uzun sürmeyeceğini söyledi. 
     Blanc, ''Rus lideri, teröristlere boyun eğmeyerek bugünkü sorunun altından başı dik çıktı, ancak uzun vadeli olarak düşünülecek olursa kazın ayağının öyle olmayacağı anlaşılır. Çünkü Çeçenistan'daki savaş daha da kızışacaktır. Üstelik Ruslar çete savaşını bilmiyorlar. Bundan böyle soruna siyasi ve diplomatik çözüm bulmak şart olacak'' dedi. 
     





</TEXT>
</DOC>
