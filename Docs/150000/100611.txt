<DOC>
<DOCNO> 100611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/07/son/sontur27.html </URL>
<DATE> 2002/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Ve Yaşar Okuyan istifa etti... 
</HEADLINE>
<TEXT>

     Ankara kulislerinde sabahtan beri yayılan söylenti sonunda gerçekleşti ve Çalışma ve Sosyal Güvenlik Bakanı Yaşar Okuyan görevinden istifa etti. 
     Dışişleri Bakanı ve Başbakan Yardımcısı Şükrü Şina Gürel, Yaşar Okuyan'ın Çalışma ve Sosyal Güvenlik Bakanlığı'ndan istifa ettiğini, yerine Devlet Bakanı Nejat Arseven'in getirildiğini bildirdi. 
     Okuyan'ı istifaya götüren ise İş Güvencesi Yasa Tasarısı oldu. Bu sabah yapılan Bakanlar Kurulu toplantısına 10 dakika katılıp ayrılan ve makamına giden Yaşar Okuyan, "Bu yasa çıkmazsa ben istifa ediyorum" diye rest çekti. 
     Bu sırada Okuyan'ı istifadan vazgeçirmek için yapılan tüm girişimler sonuçsuz kaldı. 
     Aynı saatlerde Türk-İş Genel Başkanı Bayram Meral, Hak-İş Genel Başkanı Salim Uslu ve DİSK Genel Başkanı Süleyman Çelebi, Çalışma ve Sosyal Güvenlik Bakanı Yaşar Okuyan'ı makamında ziyaret etti. 
     Salim Uslu, Okuyan'ın istifası açıklanmadan önce gerçekleşen ziyaretin ardından yaptığı açıklamada, Bakan Okuyan'ın işsizlik sigortası başta olmak üzere iş güvencesi konusunda yoğun bir çaba sarf ettiğini belirtti. 
     Okuyan'ın çağdaş bir yasanın arkasında durduğunu ifade eden Uslu, şunları söyledi 
     ''Bundan dolayı Sayın Bakan'a yönelik baskıları asla doğru bulmadığımızı ifade ettik. Kaldı ki, İş Güvencesi Yasası Ulusal Program'da yer almıştır. Kısa vadede gerçekleştirilmesi gereken hedefler arasındadır. Hükümet de buna imza koymuştur. Bakanın ötesinde hükümetin de bunun arkasında durması gerekir. Bugün, bakanın yanında, arkasında olduğumuzu da ifade ettik.'' Türk-İş Genel Başkanı Meral de, bir gazetecinin, ''Bakan Okuyan, istifa ettiğini ya da böyle bir şey düşündüğünü size söyledi mi '' sorusuna şu karşılığı verdi 
     ''Sayın Bakanımızın bakanlıktan alınması için belli çevrelerin uzun süreli bir uğraşı vardı. Nitekim bu, bugünlere denk geldi. Sayın Uslu'nun da söylediği gibi, Sayın Bakanımız her yönüyle görevinin gereğini yerine getiren bir insandır. Kendisine yapılan bu haksız işlemlerden son derece rahatsız olduğumuzu ifade etmek istiyorum. 
     Sayın Bakan üzerinde oyun oynanıyor. Kısacası emek ve hakların üzerinde oyun oynanıyor. Bu oyuna karşı, üç konfederasyon olarak, sonuna kadar mücadele edeceğiz.'' 
     





</TEXT>
</DOC>
