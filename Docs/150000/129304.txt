<DOC>
<DOCNO> 129304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/07/son/soneko31.html </URL>
<DATE> 2003/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
SPK Endüstri Holding ile ilgili yargı yollarına başvuruldu 
</HEADLINE>
<TEXT>

     Sermaye Piyasası Kurulu SPK , Endüstri Holding ortaklarının ve para yatıran kişilerin haklarının korunması amacıyla, başvuruların mevzuat çerçevesinde değerlendirildiğini, gerekli denetimlerin yapıldığını, denetim sonuçlarına göre gerekli işlemlerin tesis edildiğini ve yargı yollarına başvurulduğunu açıkladı. 
     SPK, Kurul kayıtlarına göre, Endüstri Holding'in kronolojisi ve Holding'le ilgili yapılan çalışmalara ilişkin bir basın açıklaması yaptı. 
     Buna göre, Endüstri Holding, 3 Kasım 1998 tarihli başvurusu ile ortak sayısının 100'ü aştığı gerekçesiyle Sermaye Piyasası Kanunu çerçevesinde Kurul kaydına alınma talebinde bulundu. 
     Şirket'in söz konusu başvurusuna ilişkin olarak yapılan incelemeler sonucunda, Şirket'in kayda alınması için gerekli yasal koşulların oluşmadığı gerekçesiyle kayda alınmamasına karar verildi. 
     Ayrıca, gerçek ortak sayısının sağlıklı bir şekilde tespit edilebilmesi ve ''Holding Merkez Kasa'' hesabında 16 Kasım 1998 tarihi itibariyle görünen yaklaşık 10,5 trilyon liranın Şirket dışına çıkarılarak muhtelif suiistimallerin ortaya çıkmasını önlemek için, derhal Şirket adına açılmış bir banka hesabına yatırılması istendi. 
     Şirketin ortak sayısının sağlıklı bir şekilde tespit edilmesinden sonra, hisse senetlerinin Kurul kaydına alınması talebi ile yeniden başvuru yapılması yönünde karara varıldı. 
     Halka kapalı Şirket olması sebebiyle, söz konusu tespitler ayrıca Sanayi ve Ticaret Bakanlığı'na da bilgi ve gereği için gönderildi. 
     
     SPK'YA İKİNCİ BAŞVURU 
     Açıklamaya göre, Şirket, 20 Aralık 2000 tarihinde Kurul'a başvurarak, mevcut 25 trilyon lira tutarındaki sermayesini ve hisse senedi ihraç primlerinin sermayeye eklenmesi suretiyle yapılması planlanan 10 trilyon lira nominal değerli sermaye artırımı sırasında ihraç edilecek payları temsil edecek hisse senetlerinin Kurul kaydına alınmasını talep etti. 
     SPK yaptığı değerlendirme sonucu, kayıt yükümlülüğüne uyulmaksızın hisse senedi satışına Şirketçe devam edilmesi ve Şirket'in gerçek ortaklık yapısının Kurul tarafından tespit edilememesi nedenleriyle Şirket'in ortaklık yapısının ve hak sahiplerinin tespit edilmesi için ilgili mahkeme nezdinde dava açılmasına ve bu dava sonuçlanıncaya kadar kayda alma başvurusunun işlemden kaldırılmasına karar verdi. 
     Şirket'in Kurul'a kayıt yükümlülüğüne uymaksızın gerçekleştirdiği izinsiz halka arz işlemleri sonucu toplanan parada hak sahibi olan yatırımcılar ile alacak tutarının ve davalının ortaklık yapısının tespiti ve aktif toplamı üzerine ihtiyati tedbir konulması için Kurul tarafından Konya Asliye Ticaret Mahkemesinde dava açıldı ve mahkemenin 3 Ekim 2001 tarihli kararıyla dava sonuna kadar ihtiyati tedbir konuldu. 
     Mahkeme nezdindeki yargılama ve verilen ihtiyati tedbir kararı halen devam ediyor. 
     
     ŞİRKET'TE YAPILAN DENETİMLER 
     Açıklamada, Şirket nezdinde Kurul tarafından 1998, 1999 ve 2001 yıllarında gerçekleştirilen denetim sonuçları da yer aldı. 
     Buna göre, Şirket'in banka ve özel finans kurumlarındaki hesaplarını yasal defterlere yansıtmadığı, Sermaye Piyasası Kanunu'na aykırı şekilde, Kurul tarafından istenilen bilgi ve belgelerin eksik verildiği, kayıt yükümlülüğüne uyulmaksızın izinsiz halka arz faaliyeti sonucunda halktan para toplamaya devam ettiği, Şirket'in ortaklık yapısına ilişkin olarak Kurul'a gerçeğe aykırı bilgi verildiği ve ortak sayısının 100'ü aşmış olmasına rağmen zamanında Kurul'a bilgi verilmediği tespit edildi. 
     
     SUÇ DUYURUSU 
     Şirket nezdinde yapılan denetimler sonucunda alınan Kurul kararları uyarınca Şirket yönetim kurulu üyeleri hakkında suç duyurusunda bulunuldu. 
     Açılan kamu davalarında Sermaye Piyasası Kanunu'nun 47 A-4 2 adet , 47 B-1 2 adet ve 47 B-4 için 4616 sayılı Kanun uyarınca erteleme kararı verilirken, Kurul tarafından Sermaye Piyasası Kanunu'nun 47 A-4 hükmü uyarınca yapılan suç duyurusu halen Savcılık incelemesinde bulunuyor. 
     Öte yandan, Şirket yöneticileri hakkında Kanunun 47 B-1 hükmü uyarınca Kurul tarafından suç duyurusunda bulunulması üzerine açılan davada, yargılama devam ediyor. 
     
     BAŞVURULAR DEĞERLENDİRİLDİ 
     Açıklamada, SPK tarafından Şirketin mevcut ortaklarının ve para yatıran kişilerin haklarının korunması amacıyla, başvuruların mevzuat çerçevesinde değerlendirildiği, gerekli denetimlerin yapıldığı, denetim sonuçlarına göre gerekli işlemlerin tesis edildiği ve yargı yollarına başvurulduğu kaydedildi. 
     ''Şirketle anlaşma yaptığımız yönünde yayınlanan haberler doğru değildir'' denilen açıklamada, şöyle devam edildi 
     ''Şirket ortaklarının ellerinde bulunan hisse senetlerine resmi tahvil ihracı ile yasal kimlik kazandırılacağına ilişkin açıklamalarla ilgili Kurulumuza herhangi bir müracaat ulaşmamıştır. Şirket tarafından Kurulumuza yapılan bir başvuru olmadığı gibi, Kurulumuzca bu konuda alınan herhangi bir karar da bulunmamaktadır.'' 
     





</TEXT>
</DOC>
