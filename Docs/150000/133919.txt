<DOC>
<DOCNO> 133919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/29/son/sonspo22.html </URL>
<DATE> 2003/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıvanç Oktay Fenerbahçe derbisi zor geçecek... 
</HEADLINE>
<TEXT>

     Beşiktaş Kulübü Asbaşkanı Kıvanç Oktay, Fenerbahçe ile 2 Şubat Pazar günü zorlu bir derbi maçı yapacaklarını, ancak en önemli noktanın karşılaşmanın centilmence ve dostça geçmesi olduğunu söyledi. 
     Kıvanç Oktay, derbi maç için gerekli güvenlik önlemlerinin alınacağını, taraftarlardan da sakin olmalarını ve centilmenlik kuralları içinde takımlarını desteklemelerini beklediklerini ifade ederek, ''Ezeli rakibimiz ve ebedi dostumuz olan Fenerbahçe ile karşılaşacağız. Sahada alınan sonuç ne olursa olsun, kazananın dostluk olmasını istiyoruz'' dedi. 
     Beşiktaş'ın iyi ve hazır durumda olduğunu belirten Oktay, ''Takımımız, devre arasında iyi çalışarak hazır duruma geldi. Futbolcularımız ve teknik heyetimiz herşeyiyle bu karşılaşmaya hazırlar. Derbi olduğu için maçın sonucunu önceden tahmin etmek zor ama futbolcularımızın ellerinden geleni yaparak, sahadan iyi bir sonuçla ayrılacaklarına inanıyorum'' diye konuştu. 

     
</TEXT>
</DOC>
