<DOC>
<DOCNO> 125048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/16/son/sontur16.html </URL>
<DATE> 2002/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Chomsky "Kopenhag Zirvesi'nden başka karar çıksa iyi olurdu" 
</HEADLINE>
<TEXT>

     ABD'li yazar ve dilbilimci Noam Chomsky, Kopenhag Zirvesi'nden Türkiye'nin AB'ye girişini hızlandıracak başka bir kararın çıkmasının daha iyi olacağını söyledi. 
     Türkiye Yayıncılar Birliği tarafından İstanbul'da kendisine ''2002 Barış Ödülü'' verilen ve ardından İnsan Hakları Haftası kutlamaları kapsamında düzenlenecek etkinliklere katılmak amacıyla Diyarbakır'a gelen Chomsky, Turistik Otel'de basın toplantısı düzenledi. 
     Geçen yıl Türkiye'ye yaptığı ziyaretin ardından ABD'ye çok iyimser bir hava içinde döndüğünü anlatan Chomsky, bir gazetecinin 12 Aralık'taki Kopenhag Zirvesi'nde çıkan karara ilişkin sorusuna, zirveyi ''çok önemli bir konu olarak ele almamak gerektiği'' yanıtını verdi. Chomsky, şöyle konuştu 
     ''Kopenhag Zirvesi'den çıkan karar yerine Türkiye'nin AB'ye girişini hızlandıracak başka bir karar çıksaydı daha iyi olurdu. Kopenhag Kriterleri'ni yerine getirmek, Türkiye'nin AB'den bağımsız olarak yapması gereken şeylerdir. Türkiye, insan hakları konusunda olumlu adımlar atarsa AB'ye girme konusunda önemli bir engel ortaya çıkmayacaktır.'' -OLASI IRAK OPERASYONU- Chomsky, ''ABD Irak'a operasyon yapacak mı '' sorusuna da, Birleşmiş Milletler'in BM aldığı karara gerekçe bulmanın çok kolay olduğunu belirterek, ''Herhangi bir ülkenin bir üniversitesinde biyoloji laboratuvarı varsa o ülkenin biyolojik silah üretimi yapacağı yönünde bir kanıttır'' yanıtını verdi. 
     Irak'ın teorik kriterlere uymasının mümkün olmadığını anlatan Chomsky, ABD'nin ''Yapmak istediklerimize izin verirlerse, BM'nin kararını uygularız'' açıklamasında bulunduğunu belirterek, şunları kaydetti 
     ''Irak'ta silah denetimi yapanların raporu ne olursa olsun ABD ve İngiltere daha başından beri savaşa gitmeye kararlı. Benim tahminim de Saddam Hüseyin'in kitle imha silahları üretebildiği yolundadır. BM'nin kararı açık bir şekilde bölgede bir silahsızlanmayı öngörmektedir. İsrail'in elinde de binlerce nükleer silah var. Saddam Hüseyin, bölgenin tek sorunu değildir.'' 
     
     OLASI SAVAŞIN SONUÇLARI 
     Chomsky, Irak'ta savaş başlaması halinde, bunun ne şekilde sonuçlanacağını şimdiden kimsenin bilemeyeceğini ifade ederek, savaşın, bölgede yaşanan Kürtlerin çok ciddi bir şekilde acı çekmesine neden olacağını söyledi. 
     Irak'ın kuzeyinde yaşayan Kürt grupların pek de beklenmeyecek şekilde önemli gelişmeler kaydettiğini, Irak'ın kuzeyindeki genel durumun çok kırılgan ve hassas olduğunu anlatan Chomsky, bölgeye giden gıda maddelerinin yüzde 50'sinin dışarıdan, enerji kaynağının büyük kısmının da Bağdat'tan sağlandığını ve böyle hassas bir sistemin çok kolay şekilde tahrip edilerek, yıkılabileceğini anlattı. 
     Chomsky, savaşın başlaması durumunda yüzbinlerce insanın Irak'ı terkedeceğini belirterek, konuşmasını şöyle sürdürdü 
     ''Irak'ın komşuları da bu misafirleri karşılamaya pek sıcak bakmıyor. Türk Silahlı Kuvvetleri uzun süredir Kuzey Irak topraklarında. Olası bir saldırı durumunda ABD ve Türk kuvvetleri Kerkük'ü ele geçirebilirler. ABD zaman zaman Kürt gruplarını destekler görünse de, Türklerin bunu istemediğini çok iyi biliyor.'' 
     





</TEXT>
</DOC>
