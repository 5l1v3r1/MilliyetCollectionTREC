<DOC>
<DOCNO> 128390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/02/son/sontur31.html </URL>
<DATE> 2003/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüfekle oyun ölüm getirdi... 
</HEADLINE>
<TEXT>

     Kastamonu'nun Doğanyurt İlçesi'nde, evlerine ziyarete gelen bir yakınlarının salona bıraktığı av tüfeği ile oynayan iki kardeşten biri öldü, diğeri yaralandı. 
     Alınan bilgiye göre, ilçeye bağlı Haskavak Köyü'nde oturan Mesut D, halasının oğlu Mehmet Gök'ün evine ziyarete geldi. Geceyi Mehmet Gök'ün evinde geçiren Mesut D. sabah kahvaltısından sonra beraberinde getirdiği av tüfeğini de alarak evden ayrıldı. Ancak, unuttuğu teyp kasetini almak için yeniden eve dönen Mesut D, av tüfeğini salona bırakarak başka odaya geçti. 
     Gök ile Mesut D. odada iken, tüfeğin bulunduğu salona giren ev sahibinin oğlu 7 yaşındaki Emre Gök, silahı aldı. Patlayan tüfek sesi üzerine salona giren Mehmet Gök ve Mesut D, Emre Gök ile kardeşi 4 yaşındaki Eray'ı kanlar içinde buldu. 
     Tüfekteki 9'luk domuz kurşunlarından çıkan misketlerden 3'ü Eray'ın kafasına, boğazına ve koluna isabet ederken, misketlerden biri duvardan sekerek, tüfeği ateşleyen Emre'nin sağ bacağına saplandı. Eray Gök, babası tarafından hastaneye götürülürken yolda öldü. Ağabeyi Emre Kastamonu Devlet Hastanesi'nde tedavi altına alındı. 
     Olaydan sonra tüfek sahibi Mesut D'nin gözaltına alındığı, soruşturmanın sürdürüldüğü bildirildi. 
     





</TEXT>
</DOC>
