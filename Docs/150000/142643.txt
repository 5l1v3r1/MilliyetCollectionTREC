<DOC>
<DOCNO> 142643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/14/son/sondun05.html </URL>
<DATE> 2003/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
CBC televizyonu "ABD'nin Türkiye'ye güveni zayıfladı" 
</HEADLINE>
<TEXT>

     ABD, Tomahawk füzeleri fırlatabilen 10 savaş gemisini Doğu Akdeniz'den, Kızıldeniz'e doğru yönlendirirken, CBS televizyonu bu durumu, ''Amerikan savaş uçaklarına Türkiye'nin hava sahasını açacağına olan güvenin zayıflamasına'' yordu. 
     Savaş gemilerinin, Kızıldeniz'den, Tomahawk füzelerinin Irak'a atılmasında rol oynayacağı belirtiliyor. Bu gemilerin, USS Harry S. Truman ve USS Theodore Roosevelt savaş gemileri grubuna ait olduğu ve haftalardır Akdeniz'de beklediği biliniyordu. 
     Amerikan CBS televizyonu, Tomahawk füzelerinin, Türkiye'nin hava sahasından geçerek uçurulmasının planlandığını, ancak Türk hükümetinin şu ana kadar uçuş hakkı garantisi vermediğini bildirdi. CBS, ABD'nin, askeri müttefik olarak Türkiye'ye güveninin zayıfladığını da öne sürdü. 
     Öte yandan ABD'nin, Irak'a savaşı başlatmak için BM Güvenlik Konseyi kararını beklemeyeceği de Washington'da dile getirilmeye başladı. Geçen hafta düzenlediği basın toplantısında, BM Güvenlik Konseyi'nde oylama yaptırma kararlılığını ''Herkes kartlarını göstersin'' sözleriyle ifade eden ABD Başkanı George Bush, Fransa ve Rusya'nın açıkça kararı veto edeceğini bildirmesinin ardından, sadece gereken 9 oyu elde etmekle yetinmeyi planlıyordu. Veto gücü bulunan Fransa ve Rusya'yı bir kenara bırakmayı düşünen ABD, ''Bakın işte gereken 9 oyu aldık. Dünya arkamızda'' demeye hazırlanırken, 9 oyun bile elde edilememesi riski karşısında, oylamadan toptan vazgeçebilecek. 
     Washington'a son darbe, İngiltere Başbakanı Tony Blair'in, ülkesindeki savaş karşıtlarının baskısıyla, savaşı destekleyen tutumunu yumuşatması olmuştu. Blair de Irak'a savaş için BM oylamasını destekliyor. 
     ABD Dışişleri Bakanı Colin Powell ise, Temsilciler Meclisi Tahsisler Komitesi'nde bakanlığının bütçe görüşmeleri için katıldığı oturumda, BM Güvenlik Konseyi üyelerinden ne kadar destek alabileceklerini tartmaya çalıştıklarını söyledi. ABD'nin, ''oylamaya gitmemek'' dahil olmak üzere seçeneklerini gözden geçirdiğini kaydeden Powell, BM desteği olmasa bile, İngiltere, Avustralya, Bulgaristan, İtalya, İspanya, Japonya ve 8 Doğu Avrupa ülkesinin ABD'nin arkasında olduğunu ifade etti. 
     ABD Başkanı Bush, BM'de diplomatik destek için son 4 gününü telefon başında geçirmişti. Washington'daki gözlemciler, ABD'nin, gelecek hafta ortasında, BM kararı olsun veya olmasın Irak'a savaşı başlatacağı yorumunu yapıyor. 
     





</TEXT>
</DOC>
