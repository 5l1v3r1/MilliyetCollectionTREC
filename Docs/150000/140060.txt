<DOC>
<DOCNO> 140060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/02/son/sondun04.html </URL>
<DATE> 2003/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Iraklı muhalifler Irak ile ilgili son sözü halk söylemeli 
</HEADLINE>
<TEXT>

     Iraklı muhalif grupların, ülkenin kuzeyindeki Selahaddin kentinde düzenlediği toplantı sona erdi ve ortak nihai bildiri yayınlandı. 
     Muhalifler, karara bağlanmayan birçok konu ve farklılığa rağmen yayınladıkları 4 sayfalık bildiride, Devlet Başkanı Saddam Hüseyin'in devrilmesinin ardından Irak ile ilgili kararlarla ülkenin yönetimine ilişkin ilk ve son sözü halkın söylemesi gerektiğini belirtti. 
     Iraklı muhaliflerin 54 temsilcisinin katıldığı, çoğunlukla basına kapalı yapılan toplantıda 6 üyeli yönetim konseyi ile yönetim, siyaset ve güvenlik konularında doğacak boşluğu engelleyeceği ve ülkeyi kurtuluşa hazırlayacağı belirtilen 14 uzman komite kuruldu. 
     ABD Başkanı George Bush'un Irak danışmanı Zalmay Halilzad, toplantıdan sonra gazetecilere yaptığı açıklamada, gelecekte Irak hükümetinin geniş tabanlı, örnek ve demokratik olacağı yönünde verilen söz doğrultusunda toplantıya katıldığını belirterek, ''Irak halkına, Saddam'ın zamanının azaldığını ve yardımın yolda olduğunu söylemek istiyorum'' dedi. 
     Toplantı sonrasında Irak Kürdistan Demokrat Partisi IKDP lideri Mesud Barzani, Irak'ta rejim değişikliği halinde karışıklık ve misillemeye yer olmayacağını belirtirken, Irak Kürdistan Yurtseverler Birliği IKYB lideri Celal Talabani, Avrupa ülkelerinin ABD önderliğindeki olası operasyona yönelik eleştirileri için, ''Bizi eleştirenler, Paris'in Nazi işgalinden nasıl kurtulduğunu hatırlamalı. Onların hak ettiğini, biz de ediyoruz'' dedi. 
     Irak Ulusal Kongresi Başkanı Ahmed Çelebi de ABD Başkanı George Bush'u, ''bağımsızlık, demokrasi ve insan haklarının en büyük savunucusu'' olarak nitelendirdi. 
     Bildiride, Türkiye'nin olası savaşta Kuzey Irak'a asker göndermesi yönündeki plan konusunda, ''Türk ordusunun, bölgeye girmesine karşı çıkıyoruz'' denildi. 
     IKYB lideri Celal Talabani, Türkiye'nin, Iraklı muhaliflerden oluşan bir heyeti kabul etmesini umduklarını belirtti. 
     





</TEXT>
</DOC>
