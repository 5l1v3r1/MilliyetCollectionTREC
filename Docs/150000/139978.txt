<DOC>
<DOCNO> 139978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/02/ekonomi/eko01.html </URL>
<DATE> 2003/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Piyasanın senaryosu tutmadı 
</HEADLINE>
<TEXT>

Piyasalarca önceden satın alınan tezkere Meclis’ten geçmedi. Bu durumda, ABD ve IMF ile ilişkilerin olumsuz etkilenmesinden endişelenen piyasalarda dalgalı bir seyirin hakim olması bekleniyor 
     SONGÜL HATISARU 

     Mecliste kabul edileceğine neredeyse kesin gözle bakılan ve beklentisi satın alınan ABD’nin Türkiye’de asker bulundurmasına yönelik tezkere onaylanmadı. Piysadaki ilk tepki, Eğer AKP hükümeti tezkereyi tekrar grup kararı alarak Meclis’e getirme kararı alırsa piyasalardaki tepki sınırlı kalır’ şeklindeydi. 
     Ancak eğer hükümet "Meclis kararına saygılıyız" der ve yeni bir tezkere söz konusu olmazsa, faizlerde ilk etapta yüzde 60’a varabilecek yükselişler, dövizde 1 milyon 650 binin test edilmesi beklenebilir. Borsanın ise hızla 10.000 seviyesindeki desteğine çekilebileceği kaydediliyor. Özellikle geçen hafta tezkerenin çok büyük bir ihtimalle Meclis’te kabul edileceği varsayımıyla piyasalarda pozisyon alınmıştı. Faizler yüzde 54’lere kadar gerilemiş, döviz 1 milyon 600’lerin altına kaymış borsa ise 12.000 seviyelerine dayanmıştı. Bütün pozisyonlar tezkerenin Meclis’ten geçmesi ve ABD’den gelecek destek paketinin Türk ekonomisini rahatlatması senaryosu üzerine kurulmuştu. Dün Meclis’te yapılan oylamada red kararının çıkması bu nedenle adeta şok etkisi yarattı. Gözler şimdi AKP yönetiminde. Hükümetin önünde ikin seçenek var. Ya yeniden bir tezkere hazırlanıp Meclis’e grup kararıyla birlikte getirilecek ya da "Meclis’in kararına saygılıyız" denilecek. Eğer ikinci tezkere gündeme gelirse beklentiler buraya kayacak ve piyasaların olumsuz tepkisi sınırlı kalacak. 
     
     Gözler IMF görüşmelerinde 
     Piyasalar IMF’yle dördüncü gözden geçirme tamamlanmamasına ve 2003 yılı bütçe kanunu çıkmamasına karşın, şu ana kadar ABD’den gelecek destek paketiyle iyimser hareket etti. Burada satın alınan biraz da IMF’in toleranslı davranacağı beklentisiydi. ABD tarafı her ne kadar Irak süreciyle, IMF ilişkilerinin ayrı süreçler olduğunun altını çizse de pazarlıkların aynı masada yapıldığı biliniyordu. 
     
25 milyar dolar gelmeyecek      ANKARA Milliyet 

     TBMM’de tezkerenin kabul edilmemesinin ABD ile Türkiye arasındaki ekonomik ilişkilerini de olumsuz yönde etkilemesi bekleniyor. 
     Bu durumda, ABD, Türkiye’nin kayıplarının karşılanması için vaad ettiği 25 milyar dolarlık ekonomik destek paketini göndermeyecek. Türkiye Irak’ta olası savaşın yaratacağı ekonomik kayıplara karşı yeni bir strateji izlemesi gerekecek. Savaş olması halinde ABD’nin vereceği destekle 2003 bütçesinde yüzde 6.5 faiz dışı fazla oranına ulaşılacağı hesaplandığı için bu durumda IMF’le ilişkilerde de pürüz yaşanabilecek. ABD’nin IMF’de yüzde 18 payı olduğu için veto yetkisini de bulunuyor. 
     
Programa sıkı sıkı sarılmamız lazım’      Ergun Özen Garanti Bankası Genel Müdürü 

     Türkiye’nin yurtdışına askar gönderme ve topraklarında yabancı asker bulundurmasına ilişkin tezkerenin kabul edilmemesinin piyasalarda tepkiye neden olacağını belirten Garanti Bankası Genel Müdürü Ergun Özen, mevcut ekonomik programın gereklerinin yerine getirilmesi halinde bu tepkinin sınırlı kalacağını söyledi. Özen şöyle konuştu "Tabiki piyasalar bu gelişmeye olumsuz tepki verecek. Döviz ve faiz yukarı doğru hareket edecek. Şayet bundan sonra Türkiye bu konuda tarafsız kalacaksa IMF programına sıkı sıkı sarılmamız gerekiyor. Bu program için yapılması gerekenler yapılırsa, piyasalar sakinleşir." 
     
ABD ile ilişkilerin seyri önemli olacak’      Alp Tekinci Ekinciler Menkul Genel Müdürü 

     İkinci tezkere çıkacak mı, çıkmayacak mı sorusu gündemde. İkinci tezkere gündeme getirilmezse faizlerde ciddi bir yükseliş olur. 10 puana varan bir yükseliş olabilir. Doların 1 milyon 650 binin üzerine çıkma ihtimali yükselir. Borsada 10 bin desteğine çekilebilir. İkinci bir tezkere hazırlanırsa o zaman tepki sınırlı kalır. Çünkü bonoda oyuncular ciddi pozisyondalar. Faiz bu koşulda belki 2 puan yükselebilir. Ancak borsada çok fazla pozisyon alan olmadığı için tepki daha sert olabilir. ABD Türkiye ilişkilerinin seyri önemli. ABD kuzey cephesini açmaktan vazgeçip, IMF’yle ilişkiler çıkmaza girerse zorlu bir süreç başlar." 
     
Piyasalar dalgalı bir hareket izleyecek’      Zafer Onat Finans Portföy Genel Müdürü 

     İkinci tezkere hazırlanırsa sınırlı bir dalgalanma olur. Veya "Meclis böyle karar verdi. Buna saygılı olmak lazım" denir. Böyle olursa sert bir dalgalanma yaşarız. 
     Tezkerenin geçeceğine neredeyse kesin gözüyle bakılıyordu ve pozisyonlar hep buna göre alınmıştı. ABD’nin sabrı tükenmek üzere. Üç - dört gün daha beklerler mi, veya gemilerini Süveyş’e mi yönlendirirler bilmiyoruz. Dengeler bozulacağı için döviz bazında sert hareketler olacaktır. Piyasalarda dalgalı ve aşağı yönlü bir hareket olacaktır. ABD’yle ilişkilerin bozulması Türkiye’nin kredibilesini sarsabilir." 
     



 EKONOMİ 

















</TEXT>
</DOC>
