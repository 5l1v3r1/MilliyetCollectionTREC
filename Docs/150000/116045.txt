<DOC>
<DOCNO> 116045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/31/ekonomi/eko06.html </URL>
<DATE> 2002/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Efes, Moskova’da internet bar açacak 
</HEADLINE>
<TEXT>

Efes, Rusya’da 20 internetli bar açacak. İlk bar Moskova’nın göbeğinde, Kremlin’in hemen önünde olacak 
     CENK BAŞLAMIŞ Rusya 

     Rusya’daki internet meraklıları, sanal dünyanın keyfini Türk birası içerek çıkarabilecek. 
     Moskova’daki fabrikasında ürettiği değişik markalarla bira piyasasında önemli bir yer edinen Moscow - Efes, şimdi de internet barlarından oluşan bir zincir kurmak için harekete geçti. 
     İlk aşamada 20 internet bar açmayı hedefleyen Efes, bu amaçla Efes - Entertainment adında bir milyon dolar sermayeli bir şirket kurdu. İlk kurulacak internet bar, Moskova’nın tam göbeğinde, Kremlin’in önünde bulunan Manej alanındaki alışveriş merkezinde yer alacak. 
     
     Marka internetle satılacak 
     Şirket internet barları aracılığıyla kendi ürettiği bira markalarını yaygınlaştırmayı planlıyor. Internet barları kurma projesiyle Efes Rusya’da zincirini oluşturan ilk bira markası olacak. 
     Özellikle Moskova’da internete ilginin büyük hızla artmasına karşın internet cafe türü yerlerin sayısı fazla değil. 
     Efes’in Moskova’daki fabrikasında ürettiği Starıy Melnik markası, en sevilen biralar arasında yer alıyor. Bir araştırmaya göre Starıy Melnik, kendi segmentinde en çok tüketilen bira. 
     



 EKONOMİ 






















</TEXT>
</DOC>
