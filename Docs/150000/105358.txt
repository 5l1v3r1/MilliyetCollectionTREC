<DOC>
<DOCNO> 105358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/02/son/sontur20.html </URL>
<DATE> 2002/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Grevci işçilere yemek dağıtılırken kavga çıktı... 
</HEADLINE>
<TEXT>

     Adana'nın Merkez Seyhan İlçe Belediyesi'nde grevdeki işçilere yemek dağıtımı sırasında kavga çıktı. Yemek kuyruğuna girmemekte ısrar eden ve görevlilere küfrettiği öne sürülen bir işçi ile kardeşi, linç edilmek istendi. 
     Alınan bilgiye göre, Genel-İş Sendikası Adana 2 Nolu Şubesi'nce Seyhan Belediyesi'nde başlatılan ve Celal Bayar Köprüsü altında süren grevin 5. gününde, bir siyasi partinin getirdiği yemekler işçilere dağıtılmaya başlandı. Dağıtım sırasında, Yol İşleri Müdürlüğü'nde çalışan Zeynel Tekbaş'ın yemek kuyruğuna girmek istemeyerek bir görevliye küfretmesi sonucu tartışma çıktı. 
     Tartışma sırasında, tarafların birbirlerine hakaretlerini sürdürmesi üzerine çıkan kavgada, Zeynel Tekbaş ile o sırada yanında bulunan kardeşi Fatih Tekbaş, işçiler tarafından linç edilmek istendi. 
     D-400 Karayolu'na taşan kavgada yüzlerinden yaralanan Zeynel ve Fatih Tekbaş, sendika temsilcilerince işçilerin arasından çıkartılarak yakında bulunan bir işyerine, daha sonra olay yerine gelen polis ekiplerince ifadeleri alınmak üzere karakola götürüldü. 
     Sendika Başkanı Kemal Aslan, grev süresince çıkabilecek olaylar karşısında soğukkanlı olmaları ve saldırgan tavırlardan kaçınmaları konusunda işçilere çağrıda bulundu. 
     





</TEXT>
</DOC>
