<DOC>
<DOCNO> 141855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/10/son/sonspo23.html </URL>
<DATE> 2003/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
2004 Avrupa Futbol Şampiyonası programı açıklandı... 
</HEADLINE>
<TEXT>

     Avrupa Futbol Federasyonları Birliği UEFA, Portekiz'in evsahipliğini yapacağı 2004 Avrupa Futbol Şampiyonası'nın programını açıkladı. 
     UEFA teknik ile milli takımlar komitesi, Portekiz Futbol Federasyonu ile İsviçre'nin Nyon kentinde toplandı. Şampiyonanın bazı kurallarını değiştiren UEFA, açılış maçının 12 Haziran'da FC Porto'nun Antas Stadı'nda evsahibi Portekiz ile A grubundan bir takım arasında oynanacağını açıkladı. Daha önceki şampiyonalarda açılış maçını, bir önceki turnuvanın şampiyonu oynuyordu. 
     2'si Lizbon, 2'si Porto'da olmak üzere maçlar, 10 ayrı yerde organize edilecek. 
     Programa göre, çeyrek final maçları üst üste 4 gün oynanacak. Belçika ve Hollanda'nın organize ettiği 2000'deki şampiyonada çeyrek final maçları, 2 günde 2'şer maçla tamamlanmıştı. Yarı final maçları, 30 Haziran 1 Temmuz'da oynanırken, final 4 Temmuz'da Lizbon'da Benfica'nın Estadio Da Luz Stadı'nda gerçekleştirilecek. 
     2004 Avrupa Futbol Şampiyonası'nın elemeleri, bu yılın ekim ayında tamamlanacak. 10 grupta birinci olacak takımlar, finale kalacak. Grup ikinciler ise kasım ayında play-off maçları yapacak, buradan çıkacak 5 takım, finalde mücadele etmeye hak kazanacak. 30 Kasım'da Lizbon'da yapılacak kura çekiminde de finallerin fikstürü belirlenecek. 
     Maçların yapılacağı diğer statların ise stat sahipleriyle yapılacak kontrat sonrası açıklanacağı bildirildi. 
     





</TEXT>
</DOC>
