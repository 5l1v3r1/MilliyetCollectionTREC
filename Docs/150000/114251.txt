<DOC>
<DOCNO> 114251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/21/son/sonspo10.html </URL>
<DATE> 2002/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Maça değil savaşa gelmişler... 
</HEADLINE>
<TEXT>

     İkinci Lig B Kategorisi A Grubu'nda dün yapılan Bursa Merinosspor-Eskişehirspor maçı öncesi, konuk ekibin taraftarlarının üzerinden çıkan suç aletleri görenleri şaşkına çevirdi. 
     Alınan bilgiye göre, grupta liderin belirleneceği karşılaşma için Bursa'ya gelen yüzlerce Eskişehirspor taraftarını taşıyan otobüs ve otomobiller, kent girişinde arandı. Aramada, 1 el yapımı tabanca, 2 balta, 1 kürek, 1 satır, 1 polis copu, 5 tornovida, 4 demir çengel, çok sayıda demir ve tahta boru ile içki şişeleri ele geçirildi. 
     Polisin bugün basına gösterdiği suç aletlerini taşıyan ya da otomobilinde bulunduran 5 kişi gözaltına alınırken, bu kişilerle ilgili soruşturmanın sürdüğü belirtildi. 
     Bu arada, polisin, aşırı alkollü oldukları gerekçesiyle 70 taraftarı kente sokmadığı öğrenildi. 
     





</TEXT>
</DOC>
