<DOC>
<DOCNO> 147596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/04/son/sontur19.html </URL>
<DATE> 2003/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Komşusuna tecavüz girişimine 3,5 yıl hapis... 
</HEADLINE>
<TEXT>

     Eskişehir'de, bodrumdan evine girdiği komşusuna bıçak zoruyla tecavüz girişiminde bulunduğu iddiasıyla yargılanan kişi, 3 yıl 6 ay hapis cezasına çarptırıldı. 
     Ağır Ceza Mahkemesi'nde görülen davanın karar duruşmasında, tutuklu sanık Mustafa Kahraman 51 hazır bulundu. Mahkeme heyeti, savcının iddianameyi okumasının ardından sanık Mustafa Kahraman'dan savunma yapmasını istedi. 
     Mustafa Kahraman, 6 ay öncesine kadar komşu oldukları Nazlı Kapucu 30 ile yaklaşık 2 yıldır ilişkileri olduğunu öne sürerek, olay günü evine kömür götürdüğü mağdurenin kendisini polise ihbar etmesine anlam veremediğini söyledi. 
     Evde oturduğu sırada polislerin geldiğini ve kendisini gözaltına aldığını anlatan Kahraman, aşırı alkollü olduğu için olayları net olarak hatırlayamadığını ifade etti. 
     Evli ve bir çocuk sahibi Nazlı Kapucu ise komşuları Mustafa Kahraman'ın sürekli kendisine cinsel ilişki teklif ettiğini, ancak kabul etmediğini belirterek, olay gününden bir ay önce de Kahraman'ı polise şikayet ettiğini söyledi. 
     Bodrumdan eve giren Kahraman'ın, kızı Esra ile kendisine bıçak çektiğini ve tecavüz girişiminde bulunduğunu belirten Nazlı Kapucu, aşırı alkollü sanığı iterek bakkala gittiğini ve olayı eşi ile polise bildirdiğini kaydetti. 
     Mahkeme başkanı, görgü tanığı 5 yaşındaki Esra Kapucu'yu duruşma salonuna çağırıp koltuğuna oturttu. Olayı anlatması istenen Esra Kapucu, mahkeme başkanının çikolata ikramına karşın konuşmaktan çekindi. 
     Mahkeme heyeti, hırsızlıktan sabıkalı Mustafa Kahraman'ı ''tecavüze eksik teşebbüs'' ve ''Meskene zorla girme'' suçlarından 3 yıl 6 ay 27 gün hapis cezasına çarptırdı. 
     





</TEXT>
</DOC>
