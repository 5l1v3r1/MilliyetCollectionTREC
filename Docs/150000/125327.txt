<DOC>
<DOCNO> 125327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/18/spor/aspo.html </URL>
<DATE> 2002/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Cim-Bom’da sürpriz gelişme 
</HEADLINE>
<TEXT>
ÜMİT DAVALA INTER’İN KAPISINDA 
Gaziantep kadrosunda yer almayan Ümit gizlice İtalya’ya gidip, "Devre arasında geleyim" dedi 
     ERHAN TELLİ 

     Interliler ile görüştü 
     GALATASARAY’IN sezon başında Milan’dan geri alarak yeniden formasını giydirdiği Ümit Davala’nın, geçtiğimiz hafta cezalı olduğu için oynamadığı Gaziantep deplasmanı sırasında gizlice İtalya’ya gittiği ve bonservisini elinde bulunduran Inter kulübü ile masaya oturduğu öğrenildi. İtalyan yöneticilerle görüşen Ümit’in, devre arasında Inter’e dönmek istediği belirtildi. 
     
     Eski günlerini arıyor 
     ASLAN’DA mutlu olmadığını ve İtalya’ya geri dönmek istediğini bildiren yıldız oyuncunun Interli yöneticilerden bu konuda yardım istediği ifade edildi. Sarı-Kırmızılı kulüpte aradığı ortamı bulamayan ve eski günlerini mumla aratan yıldız futbolcunun olumsuz performansı nedeniyle Teknik Direktör Fatih Terim’in de bu oyuncuyu gözden çıkardığı sızan haberler arasında yer aldı. 
     
     Krize yol açtı 
     SEZON başında bonservisi Milan tarafından Inter’e verilen Ümit Davala’nın, yıllık ücreti ödenmesi koşuluyla Galatasaray’da bedelsiz olarak oynamasına izin verilmişti. Sarı - Kırmızılılar da, eski oyuncusuyla 900 bin dolarlık ücret karşılığında bir sezonluğuna anlaşma sağlamıştı. Şimdi Ümit’in yeniden İtalya’ya dönmek istemesi yeni bir krize yol açtı. 
     



 SPOR 






















</TEXT>
</DOC>
