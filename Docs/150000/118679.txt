<DOC>
<DOCNO> 118679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/13/son/sonspo14.html </URL>
<DATE> 2002/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlispor, Sparta Prag maçına hazır... 
</HEADLINE>
<TEXT>

     Çek Cumhuriyeti'nden Sparta Prag ile yarın yapacağı UEFA Kupası 2. tur rövanş maçının hazırlıklarını tamamlayan Denizlispor, Pamukkale'deki kampta maç saatini bekliyor. 
     Teknik Direktör Rıza Çalımbay, yaptığı açıklamada, ilk maçı 1-0 kaybetmelerine rağmen umutsuz olmadıklarını belirtti. Oyuncularının bu maça motive olduğunu ve tur atlamayı çok istediklerini kaydeden Çalımbay, ''Rakibimiz güçlü bir takım. Bunu da kendi liginde lider olması gösteriyor. Temkinli bir oyun sergileyeceğiz. Gol yemememiz gerekiyor. Bu arada ilk yarıda mutlaka golü bulmalıyız'' dedi. 
     Tarihinde ilk kez UEFA Kupası'na katılan Denizlispor, 2. turu da geçerek bir başka ilki gerçekleştirmek istiyor. Hafif sakatlığı bulunan Mustafa Özkan, son antrenmanda düz koşu yaptı ve maç kadrosuna alındı. Yeşil-siyahlıların eksiğinin bulunmaması ve tüm futbolcuların yarınki karşılaşmaya odaklanması umutları artırıyor. 
     Denizlispor yönetimi daha önce 5'er milyar lira olarak belirlediği tur primini artırma kararı aldı, ancak rakam açıklanmadı. 
     Vali Yusuf Ziya Göksu ve Kulüp Başkanı Mustafa Baysal'ın çağrılarından sonra tribünlerin dolması bekleniyor. 
     Denizli Atatürk Stadı'nda yarın yapılacak maçın bilet fiyatları, kapalı 10, açık ve kale arkası 3 milyon lira olarak belirlenmişti. Öğrenci ve bayanlar ise karşılaşmayı 1 milyon liraya izleyebilecek. 
     





</TEXT>
</DOC>
