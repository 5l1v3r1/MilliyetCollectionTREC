<DOC>
<DOCNO> 117002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/04/son/sontur14.html </URL>
<DATE> 2002/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte Çiller'i yenilgiye götüren nedenler... 
</HEADLINE>
<TEXT>

     Yüzde 27 ile 1993 yılında devraldığı DYP'yi 9.5 ile baraj altında bırakan Genel Başkan Tansu Çiller'i 
     "Mavi Kart Projesi", 9. Cumhurbaşkanı Süleyman Demirel ile Hüsamettin Cindoruk'un işaretiyle DTP ve ATP ittifakı da kurtaramadı. 
     Önümüzdeki dönemde toplanacak olan partinin 7. Büyük Kongresi'nde aday olmayacağını açıklaması ile birlikte DYP'de Çiller dönemi kapanmaya yüz tutarken, DYP'yi baraj altına sürükleyen tehlike de 1995 seçimlerinin ardından ilk sinyallerini vermeye başladı. 
     DYP'nin oy oranını yüzde 27'den 1995'de yüzde 20'nin altına, 18 Nisan 1999'da yüzde 12.5'e ve 3 Kasım'da da 9.5'e düşüren Çiller'in parti kulislerinde konuşulan ancak yönetim tarafından dile getirilmeyen hataları seçim gecesi ile birlikte tartışmaya açıldı. 
     
     EN BÜYÜK DARBE İTTİFAK 
     Çiller, Meclis'te ittifak düzenlemelerine karşı çıkmasına karşın "sağda güçbirliği" adı altında "merkez sağın tek adresi DYP" mesajını vermek için DTP ve ATP ile son dakika ittifaklarına gitti. 
     Ancak, her iki ittifak da parti örgütünde ters teperken ilk rahatsızlıklar milletvekili aday listelerinin açıklanması ile patlak verdi. DTP ve ATP kontenjanına karşı Kırşehir, Yozgat, Denizli, Sivas, Kayseri, Ankara gibi illerde örgütün desteğini kaybetti. 
     Buna karşın Mehmet Ali Bayar'ın ardından göreve gelen Yılmaz Hastürk başkanlığındaki yeni DTP yönetiminin DTP teşkilatını DYP'ye oy vermeme yönünde örgütlemesi sonucu da Çiller, DTP ile ittifaktan beklediği sonucu alamadı. 
     Parti tabanında ATP ile ittifak da rahatsızlığa neden olurken, ATP'ye "gereğinden fazla kontenjan" ayrıldığı eleştirilere neden oldu. Ülkücü kökenli isimler ile parti örgütleri arasında yer yer rahatsızlıklar da yaşandı. 
     
     AŞİRETLERİ KÜSTÜRDÜ 
     Öte yandan seçim sürecinde Çiller'in en büyük hatalarından birini bölgelerinde ağırlığı olan Şıhanlıoğlu, Cevheri ve Septioğlu gibi aşiretleri küstürmesi oldu. 
     Çiller, Şanlıurfa'da Necmettin Cevheri'nin yeğeni Sebahattin Cevheri'yi ve söz verdiği halde aday yapmadığı Fevzi Şıhanlıoğlu'nun oğlu İdris Şıhanlıoğlu'nu listeye almayınca ilk büyük darbeyi yedi. Buna Elazığ'da ATP kontenjanından Turgut Nasun'un birinci sıradan aday gösterilmesine bölgede ağırlığı olan Fevzi Septioğlu'nun bağımsız adaylığı da eklenince DYP bu şehirde de bir varlık gösteremedi. 
     Hakkari'de ise Hakkı Töre ve Mustafa Zeydan'ı küstürdü. 
     
     ÖRGÜTE LİSTE TIRPANI 
     3 Kasım sürecinde Çiller'in en büyük hatalarından 
     birini ise aday listelerinde teşkilat isimlerine yeterince ağırlık vermemesi oluşturdu. 40 il başkanı ile 88 ilçe başkanının adaylık için istifa ettiği DYP'den bunlardan yarısı listelerde yer bulması, örgütlerinde ağırlığı olan isimleri partiden uzaklaştırdı. Öte yandan Çiller'in bir diğer hatasını da 18 Nisan'ın ardından yaptığı her yerde "önseçim" vaadine uymaması oluşturdu. Çiller, sadece 28 ilde önseçim yaparken, buralarda daha sonra kontenjan kullanması bu bölgelerde depreme neden oldu. 
     
     BABA DA YETMEDİ 
     Seçime günler kala DYP'nin eski genel başkanları olarak 9. Cumhurbaşkanı Süleyman Demirel ile TBMM eski Genel 
     Başkanı Hüsamettin Cindoruk'un işaretleri de yetmedi. 
     Çiller, özellikle Demirel'i sık sık ziyaret ederek görüntü vermeye özen gösterdi. 
     1999 seçimlerinde CHP barajı aşamadığı için 
     parlamentoya girebilen Çiller'in seçim bölgesini "babaocağı" olarak nitelediği Muğla ile değiştirmesi de kötü sonucun ilk işareti olarak yorumlandı. Çiller'in Muğla'dan aday olmasının yanı sıra ATP ve DTP ile de ittifak yapması "partide baraj sendromu" yaratırken morallerin bozulmasına neden oldu. Çiller'in, "mavi kart", "sporcu kart", "engelli kart", "kütüphane kart" gibi projeleri de 1991 seçimlerinde vaattiği iki anahtar projesi nedeniyle inandırıcı bulunmadı. 
     
     LİDERLİKTE ON YIL 
     DYP'nin 13 Haziran 1993 yılında yapılan Olağanüstü Büyük Kongresi'nde Köksal Toptan ve İsmet Sezgin'i yenerek Demirel'in koltuğuna oturan Çiller, siyasete 1990 yılında DYP'den girdi. Demirel hükümetinde ekonomiden sorumlu Devlet Bakanlığı görevini yürüten Çiller, ünlü "yeşil kart"ın da mimarları arasında yer aldı. 
     5 Nisan kararları ile ekonomide bir döneme imza atan, 
     Susurluk kazasının ardından Abdullah Çatlı için "Bu devlet için kurşun atan da, yiyen de şereflidir" diyen Çiller, siyasette ilk büyük zigzagını 1995 seçimleri sonrasında açıklamalarının aksine Refah Partisi ile koalisyon olarak yaptı. 
     ANAP'la kısa süreli bir "ANAYOL" macerası yaşayan ancak daha sonra ANAP Genel Başkanı Mesut Yılmaz'la "düşman kardeşler" olan Çiller, "A Takımı" ve tarşılan "mal varlığı" bunu Türkiye'ye getirme, bağışlama ile "örtülü ödenek" skandalı ile ünlendi. 
     
     GAFLARIYLA ÜNLENDİ 
     Uzun süre ABD'de eğitim görmesi nedeniyle kendisini Türkçe ifade etmekte zorlanan Çiller, partinin internet sitesi tarafından "gül yaprağı" olarak nitelenen bir çok gaf ve dil sürçmesine de imza attı. 
     Bunların en ünlüleri ise "çekiç güç" yerine çekici güç, "Kırat" yerine beyaz at, "Karabüklüler" yerine Karagümrüklüler, "Aliyev" yerine Alibey olarak arşivlerdeki yerini aldı. Çiller gaflarını 3 Kasım mitinglerinde de sürdürerek, "5 yıldır iktidardayız", "Açılan fabrikaları açacağız" ve "Cenab-ı Allah'ı size emanet ediyorum" dedi. 
     





</TEXT>
</DOC>
