<DOC>
<DOCNO> 145474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/26/son/sondun30.html </URL>
<DATE> 2003/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Annan "Irak'a insani yardımdan ABD sorumlu" 
</HEADLINE>
<TEXT>

     BM Genel Sekreteri Kofi Annan, savaşın devam ettiği Irak'ta sivil halka yapılacak insani yardımdan ABD'nin sorumlu olduğunu söyledi. 
     Sözcüsü Fred Eckhard'in açıklamasına göre, Annan, bu konudaki görüşünü, ABD Başkan George Bush'un ulusal güvenlik danışmanı Condoleeza Rice'a iletti. 
     BM'nin, güvenlik koşulları elverir vermez kendi personelini bölgeye göndererek insani yardım dağıtımına yeniden başlamaya hazır olduğunu bildiren Annan, o zamana kadar yardımın, savaşa giren koalisyon güçleri tarafından koordine edilmesi gerektiğini'' kaydetti. 
     Annan, insani yardım operasyonlarının savaş nedeniyle ciddi biçimde aksadığına, yardımın gecikmesi yüzünden Irak'ta büyük insani felaketler yaşanabileceğine işaret etti. 
     Bush'un Irak'a kısa süre içinde insani yardım ulaştırılacağını açıklamasına karşın, şu ana kadar bu alanda herhangi bir gelişme olmadığı bildiriliyor. 
     Savaştan önce BM'nin ''gıda karşılığı petrol'' uygulaması, 22 milyonluk Irak halkının yüzde 60'ı olan yaklaşık 13 milyon kişinin ihtiyacını karşılıyordu. 
     Güvenlik Konseyi, bugün yapacağı toplantıda, bu programın yeniden nasıl canlandırılabileceği konusunu ele alacak. 
     




</TEXT>
</DOC>
