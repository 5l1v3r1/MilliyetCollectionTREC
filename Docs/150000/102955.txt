<DOC>
<DOCNO> 102955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/20/son/sonspo01.html </URL>
<DATE> 2002/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Muhammed Ali'nin kızı Laila ringlerde fırtına gibi 
</HEADLINE>
<TEXT>

     Efsanevi boksör Muhammed Ali'nin kızı Laila da babasının izinden gidiyor. 
     Ringlerde adeta fırtına gibi esen bayan boksör, ilk şampiyonluk unvanını kazandı. Laila, ABD'nin Las Vegas kentindeki müsabakada, Suzy Taylor ile yaptığı karşılaşmayı 2. raundun başında hakem kararıyla kazanarak, süper orta siklette Dünya Kadınlar Profesyonel Boks Şampiyonu unvanını elde etti. 
     Rakibini sağlı sollu yumruklarla köşeye sıkıştıran ve hakemi maçı durdurmak zorunda bırakan Laila, bunun sadece başlangıç olduğunu, Muhammed Ali'nin kızı olmanın bazı şeyleri başarmayı gerektirdiğini ve babasının adının kendisi için büyük bir güç olduğunu söyledi. 
     Boks kariyerine başlayalı 3 yıl olan ve şimdiye kadar hiç yenilgisi bulunmayan Laila, yaptığı 12 maçın 9'unu nakavtla kazandı. Las Vegas'ta yaşayan Laila, eski boksör olan menajeri Johnny McClain ile evli bulunuyor. 
     





</TEXT>
</DOC>
