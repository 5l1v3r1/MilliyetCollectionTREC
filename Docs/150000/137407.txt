<DOC>
<DOCNO> 137407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/18/guncel/agun.html </URL>
<DATE> 2003/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD’yi telaşlandıran ziyaret ertelendi 
</HEADLINE>
<TEXT>

TSK komuta kademesinin sınır bölgesinde yapmayı planladığı denetimler, ABD’yi telaşlandırdı. Komutanların, üç mesaj vermeyi planladığı ziyaret, ileri bir tarihe kaldı 
     SERPİL ÇEVİKCAN ANKARA 

     Başbakanlık’ta önceki gece gerçekleştirilen zirveden ABD ile müzakerelerin bir süreliğine kesilmesi kararı, askeri alanda hareketlenmeye yol açtı. Müzakerelerin kesilmesinin hemen ardından Genelkurmay Başkanı ve kuvvet komutanlarının Irak sınırında Türk birliklerini ziyaret etme kararı alması, ABD tarafını telaşlandırdı. 
     Komutanların bu kararı Türk Silahlı Kuvvetleri’nin TSK ABD’den "bağımsız hareket edeceğinin" bir işareti olarak değerlendirilince, Amerikalı yetkililer müzakerelerin yeniden başlaması için askeri sorunlarla ilgili adım atılabileceği mesajını verdiler. 
     Müzakerelerin kesilmesinde ABD tarafının son birkaç gündür "tutum değiştirmelerinin" etkili olduğu belirlendi. ABD tarafının daha önce TSK’nın Kuzey Irak’ı kontrol etmesini kabul ettiği, ancak son temaslarda Türk askerinin bölgede h kim durumda olmasına karşı çıktığı öğrenildi. 
     ABD yetkililerinin KDP Lideri Mesud Barzani’nin Türk askerinin bölgeye girmesine karşı çıkması nedeniyle tutum değiştirdikleri, bunun da TSK komuta kademesini rahatsız ettiği kaydedildi. 
     
     ZİYARETİN ÜÇ MESAJI 
     ABD tarafının Kuzey Irak’ta komutanlık sorunu konusunda ısrar etmesinin de iplerin kopma noktasına gelmesinde rolü olduğu bildirildi. Bu aşamada görüşmelerin askıya alınmasıyla birlikte dün sabah saatlerinde Genelkurmay Başkanı Orgeneral Hilmi Özkök ve kuvvet komutanlarının sınıra gitme kararı verdikleri bilgisi kamuoyuna yansıdı. Kulislere yansıyan bilgilere göre, TSK’nın askeri konularda geri adım atılmasını istemediği mesajını da içeren komutanların ziyaret planı şu üç mesajı taşıyordu 
     1- ABD ile görüşmelerde hangi aşamaya gelinirse gelinsin, TSK, Irak ve Kuzey Irak’taki gelişmeler karşısında Türkiye’nin çıkarlarını korumak üzere bağımsız hareket edecektir. 
     2- TSK’nın hazırlıkları ABD’den bağımsız hareket edecek şekilde tamamlanmıştır. TSK birlikleri "takviye" aşamasından "yığınaklandırma" aşamasına geçmek üzeredir. Bu aşamada komuta kademesine yerinde brifing verilmesi uygundur. 
     3- Komuta kademesinin ziyareti cephede görev yapacak askerlere moral amacı taşır, ziyaretin gerçekleştirilmesi TSK’nın kararlılığını gösterir. 
     
     İLERİ BİR TARİHE 
     Alınan bilgilere göre, komutanların bu kararlılığı göstermeleri, askeri anlaşmazlık konularının çözülmesi için ABD tarafından adım atılabileceği mesajının gelmesine neden oldu. Sabah saatlerinde çarşamba günü başlayacağı yansıyan ziyaret bu nedenle ertelendi. Komuta kademesinin Genelkurmay’da yaptığı toplantı da bu çerçevede dikkat çekti. Kaynaklar, ziyaretin olası gelişmeler ve müzakere sürecine ilişkin yeni açılım beklentisi üzerine ileri bir tarihe ertelendiğini vurguladılar. 
     Kaynaklar, komutanların İncirlik Üssü’nü ziyaret etmelerinin de beklendiğini belirttiler. 
     
     



 GÜNCEL 














</TEXT>
</DOC>
