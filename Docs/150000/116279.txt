<DOC>
<DOCNO> 116279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/01/siyaset/siy03.html </URL>
<DATE> 2002/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
SEÇİME DOĞRU 
</HEADLINE>
<TEXT>

     Bahçeli Erdoğan gerilim yaratıyor 
     MHP lideri Devlet Bahçeli, başbakan adayını henüz belirlemeyen AKP Genel Başkanı Recep Tayyip Erdoğan’a "Bencil ve ihtiraslı olma" diye seslenirken, "Niye tartışıyorsun, artık bu sorunu çöz" dedi. Kahramanmaraş ve Gaziantep mitinglerinde Erdoğan’ın genel başkanlığının bile tartışmalı olduğunu ifade eden Bahçeli, "Sanki AKP yok. Sadece ve sadece kendisi varmış gibi bundan yararlanıyor. Türkiye’nin gündeminde gerilim yaratıyor" diye konuştu. 
     
     Cem seçim sonrası sigarayı bırakacak 
     YTP Genel Başkanı İsmail Cem, partisinin seçimlerde başa güreşen partilerden olduğunu söyledi. Gazetecilerden sigara içerken görüntü almamalarını isteyen Cem, "Kötü örnek oluyor. Zaten seçim sonrası sigarayı bırakacağım" dedi. Bodrum İskele Meydanı’ndaki bir kahvede vatandaşlarla sohbet eden Cem, YTP’yi engellemek için çok uğraşanlar olduğunu öne sürerek, "Baraj YTP’nin önünde değil, bazılarının beyninde, zihinlerinde. Türkiye’de siyasi hava döndü" diye konuştu. 
     
     TKP’ye komünist’i atması için 24 saat 
     Yargıtay Cumhuriyet Başsavcılığı, 27 Ekim’e kadar ismindeki "komünist" ifadesini değiştirmesi için "ihtar" verilen Türkiye Komünist Partisi’ne tebligat göndererek, 24 saat içinde ihtarın gereğini yerine getirip getirmediğini bildirmesini istedi. TKP’ye gönderdiği yazıyla 24 saat içinde ihtar kararına uyup uymadığını bildirmesini isteyen Yargıtay Cumhuriyet Başsavcısı Sabih Kanadoğlu’nun partinin kapatılması istemiyle AKP davası gibi Anayasa Mahkemesi’ne dava açacağı öğrenildi. 
     
     
     Ya bize oy verin ya doktora gidin’ 
     Kapatılan RP’nin siyasi yasaklı Genel Başkanı Necmettin Erbakan, SP’nin Manisa mitinginde halka hitap ederken, sıraladığı seçim vaatlerine karşılık kendilerine oy vermeyenlerin "doktora götürülmesi" gerektiğini savundu. Erbakan, Sultan Meydanı’ndaki mitingde seçim otobüsü üzerinde, partililerin kendisini güneşten korumak için tuttuğu şemsiye altında halka seslendi. 
     
     Eyüp Aşık yine tabancaya sarıldı 
     Trabzon Şalpazarı’nda 5 ay önce yerleşim alanında silah kullandığı için savcılıkça dokunulmazlığının kaldırılması istenen DYP Trabzon Milletvekili Eyüp Aşık, yine silaha sarıldı. Aşık, önceki gün Arsin’in Elmaalan köyünde muhtarlar, bazı belde belediye başkanları ve partililerle bir araya geldi. Gördüğü destek karşısında coşan Aşık, toplantının ardından muhtarların havaya eteş açmasını fırsat bilerek, silahına sarıldı. Fotoğraf çekildiğini görünce muhabirlere sırtını dönen Aşık, havaya iki el ateş etti. Arsin Başsavcısı Ekrem Dinçer, ihbar üzerine soruşturma açtı. 
     
     Alevi oyları cepte değil 
     Alevi - Bektaşi Kuruluşları Federasyonu ABF , Cem Vakfı Başkanı İzzettin Doğan’ın "Aleviler oylarını DSP, DYP ve YTP partilerine versin" açıklamasına tepki gösterdi. ABF Genel Sekreteri Kazım Genç, "Hiçbir örgütsel güç ya da kişi Alevilerin oyunu cebinde görmesin" dedi. Genç, Alevi örgütlerinin görevinin oyları siyasi partilere pazarlayarak kanalize etmek değil, Alevi kültür ve inanışını geliştirmek olduğunu ifade etti. 
     



 SİYASET 













</TEXT>
</DOC>
