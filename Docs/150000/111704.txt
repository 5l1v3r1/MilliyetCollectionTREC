<DOC>
<DOCNO> 111704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/08/guncel/agun.html </URL>
<DATE> 2002/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Görünen köy kılavuz ister mi 
</HEADLINE>
<TEXT>
İstanbul’da yeni gecekondu yokmuş 
Gecekonduların her gün mantar gibi bittiği İstanbul’da ilçe belediyeleri valiliğe 6 ayda bir kaçak yapı raporu veriyor. Çoğu "Bizde gecekondulaşma yok" diyor 
     ŞENOL DEMİRCİ İstanbul 

     Her altı ayda bir düzenli olarak valiliğe gecekondulaşma ve imara aykırı yapılaşma rakamlarını bildiren belediyelere göre İstanbul’da artık gecekondu ve kat ilaveleri yok denecek kadar az Belediyelerden alınan son altı aylık raporlara Ocak - Haziran 2002 göre İstanbul’da Ocak ayından bu yana sadece 166 gecekondu yapıldı, 213 gecekondu yıkıldı. 
     İstanbul genelinde 1021 adet kaçak kat ilavesi tespit edilirken sadece 179’u yıkıldı. Son olarak İstanbul Valiliği’ne kaçak yapılaşma ile ilgili 6 aylık durum raporu veren Sarıyer, Bağcılar, Beykoz, Bayrampaşa, Güngören, Kağıthane, Kartal, Pendik, Tuzla, Ümraniye ve Üsküdar belediyeleri, ilçelerinde gecekondu yapılmadığını açıkladı. 
     
     YÜZDE 70’İ KAÇAK 
     Kaçak yapı tespit etmeyen belediyelerin başları ağrımıyor. Çünkü belediye tutanaklarında herhangi bir tespit bulamayan müfettişler, başkan ve imar müdürü hakkında işlem yapamıyor. Oysa istatistiki verilere göre İstanbul’daki yapıların yüzde 70’i kaçak. Ve birçoğunun yasa gereği yıkılması gerekiyor. Belediyeler, devletin bu isteğini teknik imkansızlıkları’ gerekçe göstererek yerine getirmiyor. Yine bilirkişi raporlarına göre altı katlı bir apartmanın yıkılması için 10 - 20 milyar liralık bir harcama yapılması gerekiyor. Sorun bununla da bitmiyor. Belediyelerin mazeretleri arasına yıkım ekiplerinin güvenlik sorunu da ekleyince işin içinden çıkılamıyor. 
     
     9 BELEDİYE MAHKEMEDE 
     Gecekondu ve imara aykırı yapılaşmalar için iki yasa bulunuyor. İmar Kanunu’nun 775. maddesi, belediyelere gecekondu tespiti durumunda herhangi bir karara gereksinim duymadan yıkma yetkisi veriyor. 3194 sayılı kanuna göre ise imara aykırı yapılar belediye encümeni kararı sonrasında yıkılabiliyor. Belediyeleri denetleyen mülkiye müfettişleri, zabıt tutulan, fakat bugüne kadar yıkım gerçekleştirmeyen Fatih, Beykoz, Bahçelievler, Eminönü, K. Çekmece, Sarıyer, Pendik, Ümraniye, Üsküdar Belediye Başkanları ve İmar Müdürlerini mahkemeye verdi. Mahkemeye verilen 9 belediyenin yıkması gereken yapı sayısı 149 bin 532 olarak bildirildi. Belediye başkanları ve İmar Müdürleri "Görevi Suistimal" iddiasıyla hakim karşısına çıktı. 
     Avcılar, Beyoğlu, Eyüp, Bağcılar, Kartal, Kağıthane, Maltepe, Şişli ve Tuzla belediyeleri imara aykırı yapılar hakkında bilgi vermekten kaçındı. 
     
175 bin yapının yıkılması gerek      İstanbul’da yıkılması gereken yapıların ilçelere göre dağılımı şöyle 
     
Adalar 762 Beykoz 4 bin 16 Bakırköy 2 bin 700 Bahçelievler 5 bin 689 Beşiktaş 213 Bayrampaşa 871 Eminönü 2 bin 500 Esenler 6 bin 500 Fatih Bin 546 G.O.Paşa 6 bin 022 Güngören 9 bin Kadıköy 602 K.Çekmece 19 bin 955 Pendik 39 bin 950 Sarıyer 3 bin 950 Üsküdar 15 bin 925 Ümraniye 56 bin TOPLAM 175 bin 201      
     



 GÜNCEL 






















</TEXT>
</DOC>
