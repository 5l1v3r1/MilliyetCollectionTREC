<DOC>
<DOCNO> 122285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/02/son/soneko22.html </URL>
<DATE> 2002/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez Bankası, dolar alarak piyasaya müdahale etti... 
</HEADLINE>
<TEXT>

     Merkez Bankası, döviz kurlarında gözlemlenen dalgalanmayı önlemeye yönelik, bugün döviz piyasalarına doğrudan müdahale etti. 
     Banka'dan konuya ilişkin yapılan yazılı açıklamada, ''söz konusu müdahalenin döviz kurlarının mevcut seviyesinden duyulan bir rahatsızlık nedeniyle değil, döviz kurlarının aşırı dalgalanması sonucunda yapıldığının özellikle bilinmesi gerekmektedir'' denildi. 
     Merkez Bankası'ndan konuya ilişkin yapılan yazılı açıklamada, Banka tarafından değişik tarihlerde yapılan duyurularda, uygulanmakta olan dalgalı kur rejiminde, döviz kurunun piyasalarda arz ve talep koşulları tarafından belirlendiği, ancak döviz kurundaki oynaklığın her zaman yakından takip edilmekte olduğu ve kurlarda her iki yönde oluşabilecek aşırı oynaklık durumunda, piyasalara doğrudan müdahale edilebileceğinin kamuoyuna açıklandığı hatırlatıldı. 
     Nitekim, en son 11 Temmuz 2002 tarihinde, döviz kurlarında gözlemlenen aşırı dalgalanmayı önlemeye yönelik, Merkez Bankası'nca döviz piyasasına doğrudan müdahale edildiği kaydedilen açıklamada, şu görüşlere yer verildi 
     ''Son günlerde ise finansal piyasalarda olumlu bekleyişlerin etkisinin yanı sıra yaklaşmakta olan Bayram tatili öncesinde ortaya çıkan Türk lirası likidite ihtiyacının döviz satışları yoluyla karşılanmaya çalışılması, başarılı geçen Hazine ihalesinin yarattığı ilave Türk lirası likidite talebi ve döviz piyasasında yaşanan talep eksikliği nedeniyle, döviz kurlarında aşırı bir hareketlilik yaşanmaktadır.'' Bu nedenle, döviz kurlarında gözlemlenen dalgalanmayı önlemeye yönelik, Merkez Bankası tarafından bugün döviz piyasasına doğrudan müdahale edildiği belirtilen açıklamada, söz konusu müdahalenin, döviz kurlarının mevcut seviyesinden duyulan bir rahatsızlık nedeniyle değil, döviz kurlarının aşırı dalgalanması sonucunda yapıldığının özellikle bilinmesi gerektiği ifade edildi. 
     
     ''DOLAR ALIM İHALESİ'' 

     Açıklamada, Merkez Bankası'nın döviz alım ihalelerine tekrar başlamasına ilişkin, bazı yayın organlarında çeşitli yorumların yer aldığı da kaydedildi. 
     Merkez Bankası'nın ödemeler dengesi ve ters para ikamesi sürecinde yaşanan gelişmeler sonucu döviz arz fazlasının artması ile birlikte döviz alım ihalelerine başlayabileceği vurgulanan açıklamada, şöyle denildi 
     ''İçinde bulunduğumuz Aralık ayı mevsimsel olarak, özellikle ödemeler dengesi açısından döviz arz fazlasının oluşmadığı bir dönemdir. Buna rağmen, ters para ikamesi sürecine ilişkin gelişmeler Merkez Bankası ve bankacılık sistemimizce yakından takip edilmekte ve sürekli olarak değerlendirilmekte olup, programlı döviz alım ihalelerine önümüzdeki dönemde tekrar başlanabilecektir.'' 
     
     BANKALARA UYARI 

     Bu arada Merkez Bankası tarafından, zaman zaman döviz pozisyonlarına ilişkin uyarıların yapıldığı ifade edilen açıklamada, şu görüşlere yer verildi 
     ''Özellikle dalgalı kur rejiminde, döviz pozisyonlarından kaynaklanacak risklerin, diğer kur rejimlerine göre çok daha fazla olduğu açıktır. Bu nedenle, bankalar gibi finansal kuruluşlar ile ekonomideki diğer karar alıcıların, döviz kuru riski alma konusunda son derece ihtiyatlı davranmaları gerekmektedir. 
     Bu doğrultuda Merkez Bankası'nın, geçmişte yaşanan tecrübelerin ışığında, döviz açık ya da fazla pozisyonu taşımanın getirdiği risklere dikkat çekmeye devam edeceği kuşkusuzdur.'' Finansal sistemde kur riskinin etkin yönetilmesi ve etkin yönetimin izlenmesini sağlayacak mekanizmaların oluşturulmasının, Merkez Bankası'nca hazırlıkları devam eden ''enflasyon hedeflemesi'' rejimi altında özel bir öneme sahip olduğu da vurgulanan açıklamada, ''bu açıdan Merkez Bankası, uzun süredir döviz piyasalarını derinlemesine irdelemekte olup, bu uygulama önümüzdeki dönemde de devam edecektir'' denildi. 
     
     1 MİLYON 512 BİN LİRADA MÜDAHALE ETTİ 

     Merkez Bankası, 1 milyon 512 bin lira seviyesinden piyasalara müdahale ederek, dolar alımı gerçekleştirdi. 
     Merkez Bankası'nın dolar alımı yaptığının duyulması üzerine, dolar 1 milyon 530 bin lira sevilerine çıkarken, piyasaların satış eğilimine dönmesi üzerine yeniden bir miktar geriledi. 
     Merkez Bankası'nın piyasalara müdahale çerçevesinde, bankalardan ne kadar dolar aldığı açıklanmazken, bankacılık çevreleri Merkez Bankası'nın piyasaları yakından takip ettiğini söylediler. 

     
</TEXT>
</DOC>
