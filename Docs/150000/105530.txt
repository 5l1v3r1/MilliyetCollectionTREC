<DOC>
<DOCNO> 105530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/03/son/sonspo16.html </URL>
<DATE> 2002/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Şenol Güneş çark etti... 
</HEADLINE>
<TEXT>

     Milli Takımlar Teknik Direktörü Şenol Güneş, dünkü basın toplantısında yaptığı bazı açıklamaların bugün medyada değiştirilerek yayınlandığını savunarak, ''Benim söylediklerimle medyada yazılanlar örtüşmüyor'' dedi. 
     Şenol Güneş, Florya Metin Oktay Tesisleri'nde gerçekleştirilen antrenmanın ardından yaptığı açıklamada, şunları söyledi 
     ''Maalesef bazı arkadaşlar benim söylediklerimi kendi yorumları içinde değiştirmişler. Bu bizi üzmüştür. Benim ve takım için Slovakya maçı önemli. Diğer oyuncularımla ilgili verdiğim bilgiler çarpıtılarak yazılmış. Daha önce değişik adlardan beyanat alınmamasını söyledim. Kendi söylediklerim değiştiriliyorsa bu işin zorluğunu anlarsınız.'' Güneş, Hakan Şükür ile ilgili dün olumsuz bir açıklama yapmadığını da ileri sürerek, şöyle devam etti 
     ''Hakan ile ilgili davranış bozukluğu var demedim. Tekzip ediyorum. Ben hiçbir oyuncumla ilgili olumsuz birşey söylemem. Eğer söylersem kendime söylerim, kamuoyuna anlatmam. Biz görevimizi yapıyoruz. Verdiğimiz bilgileri size faydalı olsun diye söylüyoruz. Ama maalesef görüyorum ki ne size, ne bize, ne de Türkiye'ye faydası var. Başkan ve 2 oyuncuyla ilgili gündem oluşturarak, Türkiye-Slovakya maçını unutturmak ve onun arkasından gelişmeleri beklemeyi, Türkiye'nin geleceği için karanlık görüyorum. Türkiye'nin geleceğini sizinle beraber yazmak istediğimiz söyledim. Ama maalesef anlaşılamadı. Ağzımdan çıkmayan sözleri asla kabul etmiyorum. Eğer ben o sözü kullanmışsam istifa ederim.'' Güneş, Almanya'da tedavi olan Rüştü'nün durumunun iyi olduğunu ve bugün milli takıma katılacağını sözlerine ekledi. 
     





</TEXT>
</DOC>
