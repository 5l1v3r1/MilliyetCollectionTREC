<DOC>
<DOCNO> 140686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/05/spor/aspo.html </URL>
<DATE> 2003/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
CİM-BOM TERS TAKLA 1-2 
</HEADLINE>
<TEXT>

Galatasaray, derbi öncesi, üç asından yoksun Malatyaspor karşısına idman havasıyla çıktı, ancak ummadığı bir darbeyle Türkiye Kupası’nda safdışı kaldı 
90 dakika      MEHMET DEMİRKOL 

     İlk yarı sonunda sinirler iyice gerilmişti. Bu gerginliği bir pozisyon çok iyi anlatıyor. Uzatmada Mondragon, Sertan’ın önündeki topa çift dalarak topu taca atıyor. Sertan bir adım daha atmış olsa kırmızı karta gidecek hamle... Sertan şaşkın şaşkın hakeme bakıyor, hakem de ona... Sertan sadece gülüyor. Galatasaray’ın en soğukkanlı oyuncusunun ne kadar sinirlendiğini tahmin edin. 
     Peki neden oldu bu Terim, beş hücuma dönük, ama santrforsuz bir takımı sahaya sürmüştü. Fabio’dan Hasan’a, Arif’e kadar... Bu küskünler ordusu, sürekli Malatya ceza sahası önüne yığılıp kalabalık savunma arasında eriyordu. Kanatlara inemiyorlardı. Orta saha ve savunmadan destek geldiğinde ise Malatya için mükemmel boşluklar açıldı. Öyle ki, sadece Sertan, Fazlı ve Mithat ile rakibi darmadağın ettiler. Özellikle Sertan, Galatasaray’ın yumuşak karnı olan Suat ve Xavier’in bölgesine geçtiğinde çok etkiliydi. 18’de Mithat’ın kornerinde Ziya, Mondragon’u yıktı 1 - 0. Bu Galatasaray’ı hareketlendirmedi. 24’de Arif’in Milosevski’de kalan serbest vuruşu, Cim - Bom’un ilk yarıda çerçeveyi bulan ilk şutu olarak istatistiklere geçti. 29’da Ziya’nın kırmızı kart görmesi sonrasında neler olabileceğini tartacak vakit bulamadık. Çünkü 36’da Berkant da aynı kaderi yaşadı. Bülent Uzun ile girdiği "Ben seni kandırırım" oyununda önce bir penaltı blöfüyle sarı kart görmüştü, 36’da bu kez smaçla attığı gol onu evine yolladı. Sakarlıklar bununla da kalmadı. 45’te Sertan’ın kötü şutu önce Mondragon, sonra Xavier, en son da Bülent’in müdahalesiyle Fazlı’ya ikinci golün asisti oldu. Sinirler yay gibi olmuştu. 
     Soyunma odasına ıslıklarla gidip, alkışlarla döndüler. Bu kez yanlarında iki Ümit vardı Davala ve Karan... Ama asıl ümit 65’de doğdu. Revivo’nun oyuna girişiyle... 68’de ortaladığı serbest vuruş, Karan’ın ayağından gol olduğunda herşey değişti. Üçlü savunmaya döndüler, İsrailli’nin tek pasları, Hasan’ın delici oyunuyla dirildiler. 72’de müstakbel Interli’nin şutu kaleciye, bir dakika sonra Ümit Karan’ın kafası ofsayta takıldı. 78’de ise Mert, çizgi üzerinde yaptığı röveşatayla gole engel oldu. 
     Galatasaray büyük bir hırsla bastırıyordu. Mondragon, kalesinden 40 metre uzaklıkla taç kullanıyor, son dakikada rakip kalede gol, olmadı penaltı arıyordu. Ama olmadı. Malatya, 10 günlük İstanbul mesaisinden iki yenilgiyle ama aslında en çok istediği galibiyetle evine döndü. Hem de Galatasaray’a en büyük zararı vererek... Galatasaray’ın Fenerbahçe derbisinde en çok ihtiyacı olan adamı, Batista’yı safdışı bırakarak... 
     
Terim Endişem yokGalatasaray Teknik Direktörü, kupadan elenmelerinde derbiye yoğunlaşmanın etkisi olduğunu savundu. Sakat ve cezalılara değinen Fatih hoca, Fenerbahçe maçının farklı olacağını vurguladı 
     Lukunku sakattı 
     TÜRKİYE Kupası’nda Malatya’ya elenen Galatasaray’da Teknik Direktör Fatih Terim, ilk yarıya konsantre olamadıklarını ancak ikinci devrede kazanmak için ellerinden geleni yapmaya çalıştıklarını belirtti. Dünyanın her yerinde bu tip kupa maçlarında az görev almış oyunculara şans tanındığına dikkat çeken Fatih hoca, "Fenerbahçe maçı öncesinde son durumlarını görmek istedim. Lukunku’nun aşil tendonundaki sorun vardı" dedi. 
     
     "Berkant’a ders oldu" 
     BERKANT’IN ilk sarı kartının yoruma açık olduğunu ifade eden Terim, "Bu ona iyi ders oldu. Açıkçası Batista’yı oyunu kazanma adına değiştirmeyi hiç düşünemedik" diyerek bu konuda kendisinin de hatası olabileceğine değindi. Fatih hoca şöyle devam etti "Berkant ve Batista ile birlikte cezalı olan Ayhan yok. Sakatlıkları süren Ergün ile Cihan’ın durumu belirsiz. Ancak Fenerbahçe maçı için hiçbir şey beni endişeye sevk etmez." 
     
     Revizyon sinyali 
     FUTBOLCULARIN ligde beş puan geride olmanın ve kaybetmeleri halinde farkın açılacağı baskısıyla maçlara çıktığını dikkat çeken Cim - Bom’un çalıştırıcısı, "Malatya maçı da Fenerbahçe derbisinin konsantre yoğunluğundan kaynaklanabilir" dedi. "Oyuncularımın geçmişte kazandıkları büyük zaferler nedeniyle doymuş olabileceklerine inanmıyorum" ifadesini kullanan Terim, buna rağmen sezon sonu revizyon olacağına dikkat çekti. 
     
Aslan ağır yaralıGalatasaray, Türkiye Kupası’na veda ederken, Fenerbahçe sınavı öncesinde darbe aldı. Kırmızı kart gören Brezilyalı Batista ve Berkant derbi maçında yok 
     Moraller bozuldu 
     MALATYA karşısında alınan 2-1’lik yenilgi Galatasaray’ın Türk Kupası’ndan elenmesine neden olurken, 90 dakika sonunda iki futbolcunun kırmızı kart görmesi moralleri alt üst etti. İlk yarıda kırmızı kart gören Berkant ile maçın son anlarında ikinci sarı kartını görererek oyun dışında kalan Batista, Fenerbahçe karşılaşmasında takımlarındaki yerini alamayacak. 
     
     Orta saha krizi 
     BATİSTA ile Berkant’ın yanısıra Ayhan’ın da cezası nedeniyle cumartesi günü forma giyemeyecek olması Sarı - Kırmızılılar’ın orta sahasında işleri karıştırdı. Terim’in Fenerbahçe sınavında Ümit Davala’yı orta alanda görevlendirmesi bekleniyor. İki haftadır sakatlığı nedeniyle oynama şansı bulamayan Ergün’ün zorlu maça yetişip yetişemeyeceği ise belirsiz. 
     
     Maçtan notlar 
     Yıldız izledi 
     FENERBAHÇE Teknik Direktörü Oğuz Çetin’in yardımcısı Nurettin Yıldız, dün geceki karşılaşmayı tribünden izledi. Galatasaray maçı öncesinde Yıldız, tüm oyuncular ve takımın formuyla ilgili olarak sık sık notlar tuttu. 
     
     Berkant Refleksti 
     MAÇIN ilk yarısında kırmızı kartla oyun dışında kalan Berkant kendini savundu. Gurbetçi futbolcu, "İlk sarı kartım yanlış karar. Çünkü pozisyon penaltıydı. Ceza sahasının içinde topa elimle dokunmam ise refleksti" dedi. 
     
     Başkana jest 
     MALATYASPOR Başkanı Hikmet Tanrıverdi’nin ligde oynadıkları Galatasaray maçı sonrasında "Rakibimiz bileğinin hakkıyla yendi" sözlerini tribünler unutmadı. Tribüne, "Sayın Hikmet Tanrıverdi’ye sevgilerle" pankartı açıldı. 
     
     Aslan’a ilgi 
     GALATASARAYLI taraftarlar, Malatyaspor karşısında tribünleri doldurdu. Yönetimin bilet fiyatlarını indirmesi karşılaşmayı ilgili arttırırken, özellikle Fenerbahçe aleyhine asılan pankartlar gözden kaçmadı. 
     
     Sertan’a tepki 
     79. dakikada Ziya Doğan, tarafından oyundan çıkarılan Sertan, ağır adımlar atınca Mondragon büyük tepki gösterdi. Kolombiyalı eldiven kalesinden fırlayıp, Sertan’ı kolundan çekerek dışarı çıkardı. 
     
     Derbi tedbiri 
     FATİH Terim, Fenerbahçe maçı öncesinde kadroda değişime gitti. Terim Haim Revivo, Ümit Davala ve Ümit Karan’ı yedek bırakırken, Lukunku’yu tribüne yolladı. Revivo ve iki Ümit, 2. yarıda forma buldu. 
     
     Tünelde olay 
     SOYUNMA odasının önünde maçtan sonra ortalık karıştı. Alkollü olduğu tespit edilen bir taraftar, Berkant’a hakaret etti. Ardından gurbetçi futbolcunun üzerine yürüyen taraftarı güvenlik güçleri staddan dışarı attı. 
     
     Maçın hakemi 
     Uzun hatalı 
     BÜLENT Uzun, son haftalardaki hakem hatalarına dün gece de eşlik etti. Faul kararlarında bir türlü istikrarı oturtamayan Uzun, Berkant’a gösterdiği iki sarı kartta nasıl haklıysa, Malatyasporlu Ziya için çıkardığı kırmızı kartta o kadar haksızdı. Ayrıca Malatyaspor’un ikinci golünde Sertan kesinlikle ofsayttı. 
     



 SPOR 



























</TEXT>
</DOC>
