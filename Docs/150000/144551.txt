<DOC>
<DOCNO> 144551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/22/son/sondun74.html </URL>
<DATE> 2003/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Pentagon Kara güçleri Fırat'ı geçti 
</HEADLINE>
<TEXT>

     ABD Savunma Bakanlığı Pentagon , Irak'ın güneyinden ilerleyen kara güçlerinin Fırat nehrini başarılı biçimde aştıklarını ve ülke içerisinde yaklaşık 150 mil 241 km ilerlediklerini bildirdi. 
     Pentagon yetkilileri Victoria Clarke ve Tümgeneral Stanley McChrystal tarafından düzenlenen basın brifinginde, koalisyon güçlerinin, ana hedef olan Bağdat yönünde başarılı şekilde ilerlemekte oldukları belirtildi. McChrystal, Fırat'ın geçilmesinin ''çok önemli bir başarı'' olduğunu belirtti. 
     Sözcü Clarke, Irak'taki Saddam Hüseyin rejiminin devrilmesinin ve bölgeye tehdidinin sona ermesinin ''an meselesi olduğunu'' da kaydetti. 
     McChrystal, koalisyon güçlerinin son 24 saat içerisinde Irak'a yönelik 1000'den fazla sorti yaptıklarını, 100'den fazla hedefi vurduklarını belirtti. McChrystal, bir gün içerisinde 500 kadar seyir tipi cruise ve yüzlerce lazer güdümlü füzenin hedefe gönderildiğini belirtti. 
     Irak ordusunda komuta kontrolünde kopukluklar olduğuna dair ellerinde sağlam istihbarat bilgileri bulunduğunu ifade eden yetkili, ''Toplam bin, iki bin Irak askeri esir alındı veya teslim oldu, aralarında üst düzey komutanlar da var. Birçok Irak askeri cepheden kaçıyor'' dedi. 
     





</TEXT>
</DOC>
