<DOC>
<DOCNO> 121926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/30/spor/spo01.html </URL>
<DATE> 2002/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Arjantinli futbolcu Lorant’ın kellesini istedi 
</HEADLINE>
<TEXT>
ORTEGA'nın gözü döndü 
Maç toplantısında ilk onbirde olmadığını gören Ortega, masaları tekmeleyerek hocasının üstüne yürüdü. Alman çalıştırıcının kaderi bugün netlik kazanacak 
     YUSUF KOBAL 

     Eşyalarını topladı 
     FENERBAHÇE’DE Lorant’ın ilginç kararları ilk sert tepkiyi buldu. Maç toplantısında ilk onbirde olmadığını gören Ortega, Alman hocanın üstüne yürürken, arkadaşlarının araya girmesi ile sakinleşebildi. Masaları tekmeleyen, bağırıp - çağıran Ortega, kafileyi Saracoğlu Stadı’na götüren otobüse binmedi ve dolabındaki eşyalarını toplayarak evine gitti. 
     
     "Ya o, ya ben" 
     SAMANDIRA’DAKİ "deprem" yönetime hemen ulaştı. Ortega’nın kendisini arayan Başkan Aziz Yıldırım’a, "Ya o, ya ben" restini çektiği iddia edildi. Lorant’ın Ortega’ya "Üç gündür hastasın, idmana çıkmıyorsun o yüzden yedek olacaksın" dediği öğrenilirken, Arjantinli futbolcunun kendisini çok iyi hissettiğini söyleyip, bir aydır idmana çıkmayan Revivo’nun oynamasına sinirlendiği belirtildi. 
     
     Destek çekiliyor 
     SEZON başından beri Lorant’ın arkasında duran Başkan Aziz Yıldırım’ın bu olayın sonrasında, desteğini çektiği de sızan bilgiler arasında. Arjantinli futbolcuyla bugün bir toplantı yapacak olan Yıldırım, daha sonra konuyu yönetimdeki arkadaşlarıyla tartışacak. Yöneticilerin Alman hocanın kararını desteklemedikleri ve görevine son verecekleri belirtiliyor. 
     
Yarayı dikeriz ’      LORANT, Ortega tartışmasını ilginç bir boyuta taşıdı. Alman hoca, "Ortega ile aramızdaki sorun yaşandıktan 2 dakika sonra herşeyi öğrendiniz. Takım bir kişiden ibaret değil. Son 5 maçta kaç gol attığımızı gördünüz, bu herşeyi anlatır. Her zaman disiplin vardır. Buna herkes uymak zorunda. Ortega ile ilgili yarayı dikmemiz lazım. Sonuçta Tuncay’ın dizindeki yarayı da diktik " dedi. 
     



 SPOR 



























</TEXT>
</DOC>
