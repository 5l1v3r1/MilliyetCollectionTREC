<DOC>
<DOCNO> 133856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/29/son/sondun28.html </URL>
<DATE> 2003/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıvrıkoğlu'nun RSP hakkında açtığı dava reddedildi... 
</HEADLINE>
<TEXT>

     Paris mahkemesi, eski Genelkurmay Başkanı emekli Orgeneral Hüseyin Kıvrıkoğlu'nun Sınır Tanımayan Gazeteciler RSF hakkında açtığı davayı reddetti. 
     Kıvrıkoğlu'nun avukatlarının, karara itiraz ederek bir üst mahkemeye başvuracakları bildirildi. 
     Paris mahkemesinin bugün açıklanan kararında, Kıvrıkoğlu'nun başvurusu kabul edilmezken, 2 bin Euro tutan mahkeme masraflarının da Kıvrıkoğlu'na ödetilmesi kararlaştırıldı. 
     RSF örgütü başkanı Robert Menar, basına yaptığı açıklamada, karardan memnun olduklarını belirterek, Fransız yargısının ''doğru ve adil bir karar verdiğini'' söyledi. 
     Paris mahkemesi, geçen ay yapılan duruşmada Kıvrıkoğlu'nun avukatı ve RSF'nin avukatının görüşlerini dinlemişti. Kıvrıkoğlu, resminin kullanılarak kişilik haklarına hakaret edildiği gerekçesiyle 100 bin euro maddi tazminat talebinde bulunmuştu. 
     RSF'nin avukatı ise geçen duruşmada, ''davanın ifade özgürlüğü ihlali çerçevesinde ele alınmasını'' istemişti. 
     RSF'nin, ''insan haklarının ihlal edildiği ülkelerin liderlerini teşhir etmek'' gerekçesiyle Haziran ayında Paris'te bir tren garında açtığı sergide, dönemin Genelkurmay Başkanı Orgeneral Hüseyin Kıvrıkoğlu'nun resmine de yer vermesi, Ankara ile Paris arasında diplomatik krize yol açmış, Saint Lazare tren garı işletmesi, yolcuların güvenliği açısından, serginin zamanından önce kaldırılmasına karar vermişti. 
     





</TEXT>
</DOC>
