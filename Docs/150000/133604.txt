<DOC>
<DOCNO> 133604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/28/son/sondun01.html </URL>
<DATE> 2003/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Cep telefonu şoförleri "körleştiriyor"... 
</HEADLINE>
<TEXT>

     ABD'de yapılan bir araştırmada, araçta cep telefonu kullanan şoförlerin, kendilerini ve başkalarını tehlikeye atan ''tünel görüşüne'' maruz kaldıkları belirlendi. 
     Araştırmayı yürüten Utah Üniversitesi psikoloji bölümünden Doçent David Strayer ve ekibi, yaptıkları deneylerde, 20 gönüllüye, araçta bazen cep telefonu kullandırdılar, bazen kullandırmadılar. Deneyler sırasında gönüllülerin tepkileri, sürüş tarzı ve performansı gözlemlendi. Araştırma sonucunda, kulaklık gibi cihazlarla kullanma halinde bile, cep telefonunun şoförlerin dikkatini dağıttığı açıkça belirlendi. 
     Doçent Strayer, ''İnsanların, cep telefonu ile konuşurken tepkileri yavaşlıyor. Daha çok arkadan çarpıyorlar. Önlerindeki aracın bozulması halinde ya da trafik ışıklarında tepki göstermeyen ağır kanlı bir tarzları var'' dedi. 
     Strayer, araştırmanın en can sıkıcı noktasının, gönüllülerin kötü araç kullandıklarını farketmemeleri olduğunu söyledi. Bir çeşit ''tünel görüşünün'' söz konusu olduğunu kaydeden Strayer, gönüllülerin cep telefonuyla konuşurken baktıkları afişi bile hatırlamadıklarını kaydetti. 
     Deneylerde, müzik dinleyen ya da yanındaki yolcuyla konuşan şoförlerin dikkatinin dağılmadığı belirlendi. 
     





</TEXT>
</DOC>
