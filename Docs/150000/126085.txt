<DOC>
<DOCNO> 126085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/21/son/sontur07.html </URL>
<DATE> 2002/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Sır, Hablemitoğlu'nun alış veriş yaptığı markette mi çözülecek 
</HEADLINE>
<TEXT>

     Evinin önünde uğradığı silahlı saldırı sonucu yaşamını yitiren Dr. Necip Hablemitoğlu'nun katillerini yakalamak için çalışan polis, olayı gerçekleştiren kişilerin izini ortaya çıkarmak için ipucu arıyor. 
     Necip Hablemitoğlu'nun evinin yakınında bulunan Ansera İş Merkezi'nde yer alan Migros'un daimi müşterisi olduğunu ve her gün buradan alışveriş yaptığını tespit eden polis, bu sabah Migros'a giderek, mağazanın güvenlik kameralarının çekmiş olduğu kasetleri aldı. Terörle Mücadele Şubesi'ne bağlı polisler kasetleri zaptederek, TRT'den istedikleri bir uzman eşliğinde görüntüleri kare kare incelemeye aldılar. 
     Mağazada, her gün büyük bir kaset kullanılarak 8 ayrı kameradan alınan görüntülerin kaydedildiği bildirildi. Emniyet yetkilileri, olay günü ve daha öncesi görüntülerde Hablemitoğlu'nun bulunduğu bölümlerde kendisini takip eden ya da şüpheli gördükleri kişileri belirleyerek, cinayeti aydınlatmak için ipucu aradıklarını söylediler. 
     Öte yandan, soruşturmayı yürüten DGM Savcısı Cengiz Köksal'ın terörle mücadele şube yetkilileriyle yaptığı toplantının ardından Terörle Mücadele'de konuyu araştıran ekipler, kendi aralarında görev bölümü yaptı. Cinayetle ilgili yeni açılımlar yapmak için delil toplamayı hedefleyen ekiplerin bir bölümünün, Hablemitoğlu'nun oturduğu semtte yarından itibaren yeniden incelemede bulunacakları belirtildi. Polis, burada oturan vatandaş ve işyeri sahipleriyle görüşerek, son zamanlarda şüphelerini çeken kişi ya da araçların bulunup bulunmadığını belirleyecekler. 
     Ekiplerden bir bölümünün ise Hablemitoğlu'nun yazdığı eserleri, internet sitesindeki yazışmaları inceleyeceği, diğer bir ekibin de konuyla ilgili olarak gelen ihbarları tek tek, titizlikle araştıracağı öğrenildi. 
     





</TEXT>
</DOC>
