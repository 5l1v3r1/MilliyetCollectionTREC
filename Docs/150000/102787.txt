<DOC>
<DOCNO> 102787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/19/son/sontur35.html </URL>
<DATE> 2002/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağanak yağış Gemlik'te hayatı olumsuz etkiliyor 
</HEADLINE>
<TEXT>

     Bursa'nın Gemlik İlçesi'nde, sağanak yağış hayatı olumsuz etkiledi. 
     Sağanak yağış yüzünden 500'e yakın ev ve işyerinin alt katını su bastı. Belediye ekipleri ve vatandaşlar, suların tahliye edilmesi için yoğun çaba gösterdiler. 
     Sağanak yağış, ilçenin işlek caddelerinde araç ulaşımının bir süre yapılamamasına da neden oldu. Gemlik-Orhangazi karayolu üzerindeki bazı bölgelerde küçük heyelanlar meydana gelirken, 1 metre derinliğindeki su birikintisinden geçmeye çalışırken arızalanan 2 araç, çekiciler tarafından güçlükle kurtarılabildi. 
     Bu arada, son 2 haftadır belli aralıklarla devam eden yağışların ilçedeki zeytin üretimini de etkilediği bildirildi. 
     İlçe Tarım Müdürlüğü yetkilileri, Küçükkumla, Karacaali ve Büyükkumla beldelerindeki 3 bin dönüm arazinin yağışlardan etkilendiğini, buralardaki kesin hasarın ancak önümüzdeki günlerde tespit edilebileceğini bildirdiler. 
     





</TEXT>
</DOC>
