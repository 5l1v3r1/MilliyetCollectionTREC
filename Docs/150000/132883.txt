<DOC>
<DOCNO> 132883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/24/son/sondun21.html </URL>
<DATE> 2003/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Türklere hakaret eden politikacıya suç duyurusu... 
</HEADLINE>
<TEXT>

     Hollanda'da, çarşamba günü yapılan parlamento seçimleri öncesinde katıldığı bir toplantıda, Türklere hakaret ettiği bildirilen Emile Ratelband adlı politikacı hakkında suç duyurusunda bulunuldu. 
     Friesland Ayrımcılıkla Mücadele Bürosu'nun sözcüsü, Hollandalı politikacının, geçen hafta Leeuwarden'da 300 kişinin katıldığı bir seçim toplantısında yaptığı konuşmada, ''Türk gençlerinin, ayak avam takımının bir bölümünü oluşturduğu ve bunların tekmelenmesi gerektiği'' şeklinde bir ifade kullandığının öğrenildiğini, bu nedenle ırkçılık suçlamasıyla hakkında suç duyurusunda bulunulduğunu bildirdi. 
     Sözcü, politikacının konuşmasını çok üzücü olarak nitelendirdi ve konuşmanın gerçek olması halinde, bunun, halkı, doğrudan yabancı düşmanlığına teşvik etmek anlamına geldiğini belirtti. 
     Dinleyicilerden birinin, haber vermesi üzerine, konunun, kendileri tarafından geçen hafta Cumartesi günü polise bildirildiğini ve suç duyurusunda bulunulduğunu belirten sözcü, politikacı hakkında kısa süre içinde yasal işlem başlatılacağını kaydetti. 
     Emile Ratelband ise Türkler hakkında ırkçı sözler söylemediğini, şikayette bulunan dinleyicinin, kendisini yanlış anladığını savundu. 
     Partisinin Türkiye'nin Avrupa Birliği'ne alınmasını istediğini belirten Emile Ratelband, göçmenlerin ülkeye kabul edilmesiyle ilgili önerdiği yeni sistemi beğenmeyen yabancı kökenli birinin, kendisine kızarak bu şikayette bulunduğunu öne sürdü. 
     Pim Fortuyn Listesi adlı sağ partiye liderlik için aday olan, ancak seçilmeyince partiden ayrılarak kendi adına ''Ratelband Listesi'' adıyla parti kuran Emile Ratelband, seçimlerde, ülke düzeyinde ancak 9 bin oy toplayabildi ve üye çıkaramadı. 
     





</TEXT>
</DOC>
