<DOC>
<DOCNO> 141085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/06/son/sontur21.html </URL>
<DATE> 2003/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakır ve Batman'a intikal ettirilen bataryalar harekata hazır 
</HEADLINE>
<TEXT>

     Hollanda'dan deniz yoluyla İskenderun Limanı'na, daha sonra da karayoluyla Diyarbakır ve Batman'a intikal ettirilen Patriot hava savunma sistemlerine sahip 3 Hollanda karadan havaya füze bataryasının harekata hazır olduğu bildirildi. 
     NATO Güney Avrupa Müttefik Kuvvetler Komutanlığı'ndan yapılan yazılı açıklamaya göre, bataryaların harekat kontrolünü NATO Güney Avrupa Müttefik Kuvvetleri Başkomutanı CINCSOUTH Amerikalı Oramiral Gregory G. Johnson üstlendi. 
     Açıklamaya göre, NATO Savunma Planı Komitesi'nin Türkiye'ye yardım amacıyla alınan savunma tedbirlerini acilen uygulama kararı uyarınca Diyarbakır ve Batman'a intikal ettirilen Hollanda Patriot birliklerinin füzelerine ilaveten Alman Hava Kuvvetleri de geliştirilmiş füzeler sağladı. 
     Patriot füze sisteminin, düşmanın taktik balistik füzeleri ile Türk NATO hava sahasını ihlal etmesi muhtemel düşman uçaklarını önleme ve imha etme yeteneğine sahip olduğu belirtildi. 
     NATO Güney Avrupa Müttefik Hava Kuvvetleri Komutanı Amerikalı Hava Korgeneral Glen W. Moorhead, Türkiye'ye intikal ettirilen NATO hava savunma füzelerinin komuta ve kontrolünü, NATO 6'ncı Birleşik Hava Harekat Merkezi Komutanı Hava Korgeneral Faruk Cömert kanalıyla yürütecek. NATO Güney Avrupa Müttefik Kuvvetler Komutanı CINCSOUTH harekatın Müşterek Kuvvet Komutanlığı görevini üstlendi. 
     NATO'nun E3A Havadan Erken İkaz ve Kontrol Sistemi'ne ait 2 AWACS uçağı geçen hafta Konya'daki İleri Harekat Üssü'ne intikal etmiş ve 26 Şubat 2003'te olağan barış zamanı gözetleme uçuşlarına başlamıştı. 
     NATO kuvvetlerinin Türkiye'de görev yapmasının amacının, sadece NATO Antlaşması kapsamındaki yükümlülüklerinin gereği olarak, üyelerinden biri olan Türkiye'nin savunmasına katkıda bulunmak olduğu bildirildi. 
     





</TEXT>
</DOC>
