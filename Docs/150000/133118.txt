<DOC>
<DOCNO> 133118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/25/son/sondun21.html </URL>
<DATE> 2003/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Canlı kalkanlar, Londra'dan Bağdat'a doğru yola çıktı... 
</HEADLINE>
<TEXT>

     Yaklaşık 100 savaş karşıtı, olası Amerikan operasyonunda ''canlı kalkan'' oluşturmak amacıyla Irak'ın başkenti Bağdat'a gitmek üzere karayoluyla Londra'dan yola çıktı. 
     Başlarını Amerikalı Körfez Savaşı gazisi, emekli deniz piyadesi Ken O'Keefe'in çektiği kafile, Londra klasiği olarak kabul edilen, eski tip 3 adet iki katlı kırmızı otobüsle, ünlü London Bridge köprüsünden uğurlandı. 
     Çoğunu üniversite öğrencilerinin oluşturduğu, aralarında hemen her meslek grubundan kişilerin bulunduğu ''canlı kalkanların'' hareket saati, savaş karşıtlarının gösterileri nedeniyle gecikti. 
     Önce Fransa'nın Lille kentine gidecek olan, daha sonra Belçika, Hollanda, Almanya, İtalya, Slovenya, Bosna Hersek, Makedonya, Yunanistan, Türkiye ve Suriye üzerinden 15 gün içinde Bağdat'a ulaşması planlanan kafileye, bu ülkelerden de katılımların olması bekleniyor. 
     ''Canlı kalkanlar'' Irak'a olası operasyon halinde sivil halkı korumak amacıyla özellikle su kaynakları, elektrik trafoları, hastaneler ve bunun gibi hayati önem taşıyan tesisleri korumaya çalışacaklar. 
     Amerikalı savaş gazisi Ken O'Keefe, kafilenin Bağdat'a ulaştığında 100 bin kişiyi bulacağı tahmininde bulundu. 
     2 katlı otobüslerden iki adet bağışlayan ve birisini Bağdat'a kadar bizzat kullanacak olan John Lettux ise 4 çocuğunu ve eşini Londra'da bırakarak, kan dökülmesini engellemek için yola çıktığını söyledi. Lettux, Körfez Savaşı'ndan hemen sonra Bağdat'taki trajediyi gördüğünü, bunun tekrarlanmaması için mücadele ettiğini belirtti. 
     ''Canlı kalkan'' olmak üzere yola çıkan, gençliğinde 8 yıl Yemen'de görev yapmış 80 yaşındaki Godfrey Meynell da, aklı başında herkesin savaşa karşı çıktığını belirtti ve barış arzularının, savaş çığırtkanlığına karşı galip geleceğini söyledi. 
     





</TEXT>
</DOC>
