<DOC>
<DOCNO> 108967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/22/yazar/guclu.html </URL>
<DATE> 2002/09/22/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Ne olacak bu gençlerin hali 
</HEADLINE>
<TEXT>

     Son aylarda aynı başlık altında çok yazılar yazdım. Anlaşılan o ki yazmaya daha uzun süre devam edeceğim... 
     Gençlerle iç içe olup onlardan etkilenmemek mümkün değil. Okumuşu, okumamışı hemen hepsi öylesine büyük sorunlarla boğuşuyorlar ki 20’li yaşlarda, 60’lı, 70’li yaşların yorgunluğu içerisindeler. 
     Hayata küsen sadece onlar mı Çocuklarının karşılarında mum gibi eridiğini gören anne babalar da en az onlar kadar her şeyden kopmuş durumdalar. 
     Şu günlerde hangi evde genç varsa bilin ki o evde önemli, hem de çok önemli sorunlar yaşanıyor. Üniversiteye giren, giremeyen, mezun olan, iş bulan, bulamayan hemen hemen hiç kimse hayatından memnun değil. 
     
     Her yerde sorunlar aynı 
     Türkiye’nin dört bir yanını dolaştık. Belki de ilk kez hemen her yerde sorunlar aynı. Tüm gençler mutsuz. Üniversiteye giremeyen, giremediği için. Giren uygun koşullarda öğretimini sürdüremediği için. Mezun olan, iş bulamadığı için. İş bulan da yeterince kazanamadığı için mutsuz. 
     Genç Bakış programında her hafta değişik kesimlerden onlarca genci konuk ediyoruz. Ayrıca hemen her gün yüzlerce gençle telefonla, maille ya da faksla diyalog içerisindeyiz. Genel tablo bu... 
     Ama maalesef medya da dahil Türkiye bu tabloyu görmek istemiyor. Siyasetçilerin umurunda değil. Sivil toplum örgütlerinin de onlardan farkı yok. İçlerinde çok iyi niyetli olanlar elbette var. Ama o kadar az gence ulaşabiliyorlar ki derde deva olmaları mümkün değil... 
     Batık bankalara milyarlarca dolar akıtan devletin ayakta kalma mücadelesi veren gençlere üç kuruşluk destek çıkmamasını anlamak mümkün değil. Hele hele onlardan oy isteyen siyasetçilerin, bu ülkede on milyonlarca gencin bulunduğunun h l farkına varmaması aymazlıktan başka bir şey değil. 
     
     Derviş de unuttu 
     Derviş konuştukça bir ara gençler adına umutlanır gibi olmuştuk. Sürekli olarak onları gündeme getiriyor, onların ülkenin geleceği olduğunu ısrarla vurguluyordu. Ama arkası gelmedi. Gözü paradan puldan başka bir şey görmedi. Ekonominin dışında hiçbir şeyle ilgilenmedi. İlgilenmemeye de devam ediyor. 
     Bu ülkede anne babaları mutlu etmenin yolu, onlar için en değerli varlık olan çocuklarını mutlu etmekten geçiyor. Ama nedense bu durum diğer siyasetçiler gibi Derviş’in de umurunda değil. İşte bu yüzden ki gençler ya sandığa küs ya da kendilerini uç noktalara götüren akımların peşine düşüyorlar... 
     CHP baştan beri gençlere önem vereceğini söyledi. Ama nedense sözünün arkasında durmuyor. Belli ki kafalarında bir şey yok. Ya da inandırıcı olmaktan korkuyorlar. ANAP ve DYP’nin zaten bu konuda söyleyecek bir şeyleri yok. Çünkü ellerine geçen fırsatlarda gençleri hiç hatırlamadılar. DSP’nin iktidarı döneminde neleri yaptığını değil de neleri yapmadığını çok iyi gördük. MHP gençlere en yakın partiydi ama iktidara geldiğinde onları ilk unutan onlar oldu. AKP ve SP ise gençleri hep oy ağacı olarak gördü. Tayyip Erdoğan ve arkadaşları çocuklarını alıp ABD’de okuturken diğerlerinin sorunlarını hep kulak ardı ettiler.. 
     Özetin özeti Gençler dışlanmaktan, kandırılmaktan, unutulmaktan artık bıktılar. Onları ciddiye almayanları bu kez onlar da ciddiye almayacaklar. Bu iyi biline ... 
     
     







Havanda dövdüğümüz su, "demokrasi" oluyor mu 


Kıyamet günü 


İbre Gül’den yana 


Ölüm değil yaşam, savaş değil barış ama 


Parantez 


İşgal, silah ve şiir 


Ne olacak bu gençlerin hali 


Pazarınızı zehredecek kadar sıkı’ bir yazı 


Yasaklı seçim 


Her koleksiyon, sonu olmayan bir serüven... 


Piyasalardaki sük net devam edebilir mi 


"Yok" derken şimdi de "çok" diye üzülüyoruz 


Temizel’den Çiller’e yanıt gecikmedi 


</TEXT>
</DOC>
