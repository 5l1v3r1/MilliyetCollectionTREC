<DOC>
<DOCNO> 127590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/29/son/sondun19.html </URL>
<DATE> 2002/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Dışişleri Bakanı Powell Irak ile ilgili henüz bir karar yok 
</HEADLINE>
<TEXT>

     ABD Dışişleri Bakanı Colin Powell, Kuzey Kore'nin olası nükleer silah programının kendileri için ''büyük bir endişe konusu'' olduğunu söyledi. 
     Powell, NBC televizyonunun ''Meet the Press'' programında yaptığı açıklamada, ABD'nin Kuzey Kore'ye yönelik bir saldırı planının olmadığını söyledi. 
     Kuzey Kore'yi tehdit ederek bir kriz ortamını yaratmak istemediklerini belirten Powell, diplomasinin Pyongyang'ı nükleer programlarından vazgeçmeye ikna edip etmeyeceğini görmek istediklerini kaydetti. Powell, ''Bu bir kriz değil, ancak büyük bir endişe konusu. Tüm seçeneklerimizi açık tutuyoruz ve bu konuda çok temkinli bir yol izliyoruz'' dedi. 
     Colin Powell, ABD Başkanı George Bush'un Irak'a karşı güç kullanılması konusunda henüz bir karar vermediğini, ancak ''ABD'nin her şeye karşı kendini hazırladığını'' söyledi. 
     Powell, ABD'nin Irak'ta çalışan BM silah denetçilerinin elde edecekleri sonuçları beklediğini, ''bunun sonsuza kadar sürmeyeceğini'' kaydetti. 
     





</TEXT>
</DOC>
