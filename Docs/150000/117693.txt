<DOC>
<DOCNO> 117693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/08/siyaset/siy01.html </URL>
<DATE> 2002/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP’yi Vurgun’ yiyecek 
</HEADLINE>
<TEXT>

Devlet Bahçeli, istifalara vize vermedi. Şefkat Çetin ve arkadaşları, "vurgun operasyonu nedeniyle başlarının öne eğildiğini" söyledi 
     ÖNDER YILMAZ Ankara 

     Seçim yenilgisinin bedelini ödemek için genel başkanlıktan ayrılacağını açıklayan MHP lideri Devlet Bahçeli, partisinde başlayan parti içi hesaplaşmanın önünü keserek, Genel Başkan Yardımcısı Şefkat Çetin’in istifasını kabul etmedi. 
     MHP Grup Başkanvekili Koray Aydın ekibinin Çetin ve arkadaşlarını yönetimden tasfiye etmek için başlattığı "divan istifa" kampanyasına Bahçeli vize vermedi. 
     Bahçeli, şu ana kadar kendisine sözlü ve yazılı sunulan istifaları işleme sokmazken, Çetin’in istifa kararını da, "Zamanı değil. Bekle ve sabırlı ol" diyerek geri çevirdi. 
     Çetin de Bahçeli’den görevi bırakacağına ilişkin ikinci bir açıklama yapmaması konusunda söz aldı. Çetin, Bahçeli’ye genel başkanlığı bırakmasının partiye daha çok zarar vereceği uyarısında bulunarak, "Kararınızı yeniden gözden geçirmelisiniz. Bu konuda sorumlu siz değil, teşkilat olarak bizleriz. Siz giderseniz biz de gideriz. Geri adım atmayacaksanız dahi hiç olmazsa çekileceğinizi kamuoyu önünde ikinci kez yinelemeyin" dedi. 
     
     Başımız öne eğildi 
     Çetin ve Aydın ekipleri Bahçeli’nin başta kalmasını isterken, birbirlerini tasfiyeye yönelik suçlamalara devam ediyor. Aydın ekibi, "Teşkilatlar ihanet etti, divan istifa etmeli" derken Çetin ekibi, "Yolsuzlukla mücadeleyi anlatırken, Vurgun Operasyonu’ sorulduğunda başımızı öne eğmek zorunda kaldık" eleştirisinde bulundu. 
     Bahçeli’yi ikna kampanyasını örgütleyen Çetin, her gün birkaç il teşkilatıyla milletvekili grubunun Bahçeli’nin kapısını çalmasını istedi. Kongre sürecini nasıl yapılandıracağını planlayan Bahçeli, bu ziyaretlerden bunalırken, hemen her gün kabul etmek zorunda kaldığı heyetlere görevi bırakıp bırakmayacağına ilişkin net bir açıklama yapmadı. 
     
     Tayfur’dan ikna ziyareti 
     Arabesk müziğin önde gelen isimlerinden Ferdi Tayfur ile şair ve söz yazarı Ahmet Selçuk İlkan, dün Bahçeli’yi ziyaret ederek partinin başında kalmasını istedi. Bahçeli’nin hemşerisi olduğunu söyleyen Tayfur, "Nezaket ziyaretine geldik" dedi. 
     
     Bahçeli, MYK’yi topluyor 
     Bu arada Bahçeli, MHP Merkez Yönetim Kurulu’yla il başkanlarını bu hafta sonu Ankara’da toplayacak. Seçimde alınan başarısızlığın nedenlerini masaya yatıracak olan Bahçeli, sorumlu bulunan Başkanlık Divanı’nın istifa edip etmeyeceğine de bu toplantılarda karar verecek. Bahçeli, MYK toplantısında genel başkanlıktan çekileceği Büyük Kongre’nin ne zaman yapılacağını da belirleyecek. 
     
İzgi Bahçeli’den başkası olmaz      TBMM Başkanı Ömer İzgi, Devlet Bahçeli’nin ayrılmasının partisinde büyük sorunlar yaratacağını savunarak, "MHP onun dışında bir lidere hazır değil. İlkeli davranışı karakter yapısı bakımından ona yakışıyor, ama bize uymuyor. Ben bırakabileceğini tahmin etmiyorum. Kongrede aday çıkmayacaktır" dedi. İzgi, Parlamento Muhabirleri Derneği’ni ziyaret ederek gazetecilere veda etti. Politikaya MHP’de devam edeceğini belirten İzgi, kongrede genel başkan adayı olmayacağını açıkladı. 
     



 SİYASET 

















</TEXT>
</DOC>
