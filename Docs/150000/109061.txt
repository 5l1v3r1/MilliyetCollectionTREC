<DOC>
<DOCNO> 109061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/23/spor/spo03.html </URL>
<DATE> 2002/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Teknik Direktör Fatih Terim, Barcelona’yı futbolcularına adeta ezberletiyor. Sarı-Kırmızılılar, rakiplerini videodan çözmeye çalışıyor. 
</HEADLINE>
<TEXT>
GECE KUŞU ASLAN 
Galatasaray Teknik Direktörü Fatih Terim, Barcelona’nın maç kasetini gecenin geç saatlerine kadar oyuncularına izletti. Rakibin zayıf yönleri tespit edildi, tüm takım galibiyete kilitlendi 
     HALİL ÖZER 

     Savunma analizi 
     ŞAMPİYONLAR Ligi ikinci maçında yarın Barcelona’yı konuk edecek olan Galatasaray, rakibini adeta ezberliyor. Teknik Direktör Fatih Terim, İspanyol ekibinin, ligde Espanyol ile oynadığı maçı kasete alıp, futbolcularına gecenin geç saatlerine kadar izletti. Rakibi çözmek için adeta sabahlayan Sarı-Kırmızılılar, öncelikle Barcelona’nın savunmadaki zaaflarını analiz etti. 
     
     Açık veriyorlar’ 
     BARCELONA savunmasının ağır olduğunu ve bu yüzden zaman zaman hata yaptığını dile getiren Fatih Terim’in, hücum bölgesinde Felipe’ye özel görevler vereceği iddia edildi. Brezilyalı yıldızdan top tekniğini ve çabukluğunu kullanarak rakip savunmanın arasına girmesi istendi. Terim, Barcelona Teknik Direktörü Van Gaal’in benimsediği oyun sistemini de anlattı. 
     
     L.Enrique’ye markaj 
     İSPANYA Ligi’ne fırtına gibi başlayıp, üç maçta dört gol atan Luis Enrique için de özel önlem alınması kararlaştırıldı. Galatasaray Teknik Direktörü’nün, bu futbolcuyu Batista ile durdurmayı planladığı bildirildi. Hatırlanacağı gibi Luis Enrique, geçen sezon, Şampiyonlar Ligi’nin son maçında, İstanbul’da 1-0 Barca’nın galibiyetiyle biten karşılaşmanın golünü atmıştı. 
     
     Van Gaal’dan Cim-Bom’a övgü 
     MEHMET DEMİRCAN 

     BARCELONA Teknik Direktörü Louis Van Gaal, Galatasaray’ın Lokomotiv Moskova’yı deplasmanda yenerek büyük iş başardığını dile getirdi. Hollandalı teknik adam, "İlk maç her zaman zordur. Galatasaray’ı tebrik ediyorum. Çok önemli bir deplasmandan galibiyetle dönmeyi başardı" diye konuştu. 
     İSPANYOL ekibinde son idmanda sakatlanan Riquelme, İstanbul’a getirilmedi. Van Gaal, "Riquelme dışında eksik yok. İstanbul’da işimizin zor olduğunu biliyorum. Ancak Galatasaray nasıl Moskova’da zoru başardıysa, biz de aynı başarıyı Ali Sami Yen’de göstermek istiyoruz" dedi. 
     
     Barcelona İstanbul’da 
     İSPANYOL temsilcisi Barcelona, Galatasaray ile oynayacağı kritik maç için dün İstanbul’a geldi. Barcelona bu sabah Florya Metin Oktay Tesisleri’nde ve akşam da Ali Sami Yen Stadı’nda yapacağı iki antrenmanla hazırlıklarını tamamlayacak. 
     
     Maçın hakemi Messina 
     UEFA Hakem Komitesi, Galatasaray-Barcelona karşılaşmasına, İtalyan Federasyonu’ndan Domenico Messina’yı görevlendirdi. İlk kez Sarı-Kırmızılı ekibin maçını yönetecek olan Messina, ülkesinde yeni Collina olarak tanınıyor. Uluslararası kariyeri 1998’de yönettiği maçlarla başlayan İtalyan hakem, daha önce Kocaelispor’un Inter-Toto Kupası’nda Almanya’nın Duisburg takımı ile 0-0 berabere kaldığı maçta düdük çalmıştı. 
     
     Florya’da kapılar kapandı 
     GALATASARAY, salı günü oynayacağı Barcelona maçı için dün akşam Florya Tesisleri’nde kampa girdi. Sarı-Kırmızılı takım bugün yapacağı tek antrenmanla zorlu 90 dakikanın hazırlıklarını tamamlayacak. Sakatlıkları süren Berkant ve Mehmet Polat’ın kadroda yer almayacağı, Lokomotiv maçında sakatlanan Ayhan’ın ise durumunun düzeldiği açıklandı. 
     
     Prim kararı bekleniyor 
     GALATASARAY’DA prim sisteminin hafta içinde netleşeceği açıklandı. Futbolcuların merakla beklediği ödeme planının, yönetim ve Fatih Terim arasında yapılacak olan görüşmede netleşeceği ifade edildi. Bazı önemli karşılaşmalar dışında maç başına ödeme yapmaya sıcak bakılmadığı belirtildi. Futbolcuları hırslandırmak için başarıya prim verilmesi gündeme geldi. 
     



 SPOR 
































</TEXT>
</DOC>
