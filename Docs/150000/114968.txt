<DOC>
<DOCNO> 114968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/25/siyaset/siy03.html </URL>
<DATE> 2002/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan’dan Sabih Kanadoğlu’na tehdit gibi sözler 
</HEADLINE>
<TEXT>
Gün ola harman ola 
Kapatma davası açan Başsavcı’ya tehdit gibi sözler. Erdoğan, "Yassıada’ya gönderilenler unutulmadı ama o kararı verenler unutuldu" diye konuştu 
     ABDULLAH KARAKUŞ Elazığ 

     AKP, partinin kapatılması için Anayasa Mahkemesi’nde dava açan Yargıtay Cumhuriyet Başsavcısı Sabih Kanadoğlu için tehdit gibi sözler söyledi. Recep Tayyip Erdoğan, davayı kötü niyetli bir girişim olarak niteleyerek, "Gün ola harman ola. Yaptıkları yanlışı çok iyi anlayacaklar" dedi. Genel Başkan Yardımcısı Sadık Yakut da "Böyle görevini kötüye kullananlardan 4 Kasım’da hesap soracağız" diye konuştu. 
     Elazığ mitinginde Erdoğan’dan önce konuşan Yakut, bazı kamu görevlilerinin kendilerini siyasi partilerin yerine koyduklarını savundu. Görevini kötüye kullanıp başkalarına alet olan herkesten hesap soracaklarını belirten Yakut, "Herkes hesabını iyi yapsın. Hiç kimse mahcup olacağı bir şey yapmasın. Sonra mahcup olurlar. Tüm dosyaları seçimden sonra açacağız" şeklinde konuştu. Erdoğan da, "Bu ülkede Yassıada’ya gönderilenler oldu. Menderes, Polatkan, Zorlu unutulmadı. Ama onlarla ilgili kararı verenler unutuldu" dedi. 
     Erdoğan, konuşmasına şöyle devam etti "Biz mahkemenin kararını yerine getirdik. Ama seçimlere az bir süre kala hukuki mesnetten yoksun bir dava açılması manidardır. Bunları 3 Kasım’da sandığa doldurun. 3 Kasım’da ya millet ya da millete tepeden bakan sol zihniyet kazanacak." 
     Erdoğan, bu arada programdaki Tunceli mitingini "tepki olur" gerekçesiyle iptal etti. 
     



 SİYASET 


















</TEXT>
</DOC>
