<DOC>
<DOCNO> 116713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/03/son/sondun11.html </URL>
<DATE> 2002/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya Çeçenistan'da kapsamlı askeri operasyon başlattı... 
</HEADLINE>
<TEXT>

     Rusya Savunma Bakanı Sergey İvanov, ''yeni terör eylemleri'' düzenlemeyi planlayan Çeçen militanlara karşı geniş kapsamlı yeni bir askeri operasyon başlattıklarını söyledi. 
     İnterfaks ajansına konuşan İvanov, Çeçenistan'daki Rus askerlerinin bugün Çeçenistan'ın tamamında kapsamlı, sıkı ve özel hedefli operasyon başlattığını bildirdi. 
     Moskova'daki rehin alma olayının bitirilmesinin üzerinden 8 gün geçmesinin ardından açıklama yapan İvanov, son birkaç gün içinde Çeçenistan ve başka bölgelerden Çeçen militanların yeni terör saldırılarına hazırlandığı yönünde bilgiler aldıklarını ifade etti. 
     İvanov, Rusya'nın Çeçenistan'daki askeri varlığını azaltma planlarının da askıya alındığını kaydetti. 
     Rus güvenlik güçleri, Çeçen teröristler tarafından Moskova'da bir tiyatroya düzenlenen ve 700'den fazla kişinin rehin alındığı eylemi, gaz kullanılan operasyonla bitirmiş, kurtarma operasyonunda 118 rehine ile 50'den fazla militan ölmüştü. 
     





</TEXT>
</DOC>
