<DOC>
<DOCNO> 125739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/20/ekonomi/eko02.html </URL>
<DATE> 2002/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak tetikledi siyaset körükledi 
</HEADLINE>
<TEXT>

Piyasalar, olası Irak operasyonu, hükümetten gelen çelişkili açıklamalar ve IMF endişeleriyle boğuşuyor. Dolar 30 bin lira daha yükselirken borsada hisse senetleri yüzde 3.8 değer kaybetti 
     ORHAN TEKEOĞLU 

     Seçimlerden sonra piyasalarda esen bahar havası, yerini fırtınalı günlere bıraktı. AB beklentisinden sonra Irak sendromuna giren piyasalar, şimdi de AKP’nin ekonominin önemli alanları ile ilgili çelişkili açıklamaları ve IMF programına ilişkin endişelerle dengesini kaybetti. Hafta başından bu yana borsadaki hızlı düşüşe, faiz ve bonoda yaşanan hızlı yükseliş karşılık verdi. 
     Borsa dün de yoğun satışlara sahne oldu. Endeks bir ara 10.971 puana kadar geriledi. Gün sonunda gelen alımlarla endeks 11.125 puandan kapamasına rağmen yüzde 3.83’lük kayba uğradı. Hisselerin geçen cumadan bu yana değer kaybı da yüzde 15’e yaklaştı. Uzmanlar, düşüşün bugün de süreceği beklentisinde 
     Savaş gerginliği ve belirsizlikler, fiyatı düşük kalmış dolara olan talebi artırdı. Seçim sonrasında yüzde 9’a kadar değer kaybederek 1 milyon 510 bin liraya kadar inen dolar, dün 30 bin lira daha artarak 1 milyon 640 bin liraya çıktı. Doların geçen cumadan bu yana değer artışı yüzde 9 olarak gerçekleşti. Merkez Bankası’nın bugün için açıkladığı 1 milyon 630 bin liralık dolar kuru da 14 Kasım’dan bu yana en yüksek değer olarak belirlendi. 
     
     Faiz yüzde 57’ye dayandı 
     Seçim öncesinde yüzde 72 düzeyinde bulunan ve seçim sonrasında yüzde 48’lere kadar gerileyen bono faizleri, hafta başından buyana hızla tırmanışa geçti. En çok işlem gören 3 Aralık 2003 vadeli bononun faizi dün de 1 puanlık artışla yüzde 55.24’e, bugün valörlü de yüzde 56.53’e çıktı. Uzmanlar, iyimser beklentilerin tükenmesiyle gelen k r satışlarının, bonolarda yükselişe neden olduğunu kaydettiler. 
     



 EKONOMİ 

















</TEXT>
</DOC>
