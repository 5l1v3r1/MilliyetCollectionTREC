<DOC>
<DOCNO> 122179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/01/son/sontur27.html </URL>
<DATE> 2002/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Gözaltına alınan futbolcu, tutuksuz yargılanacak... 
</HEADLINE>
<TEXT>

     İkinci Lig A Kategorisi'nde oynanan Sivasspor-İstanbul Büyükşehir Belediyespor karşılaşmasının ikinci yarısında oyundan çıktıktan sonra gözaltına alınan Bayram Oral, Asliye Ceza Mahkemesi'nde ifade verdikten sonra tutuksuz yargılanmak üzere serbest bırakıldı. 
     Sivas'ta 1999-2000 sezonunda oynanan Sivasspor-Diyarbakırspor karşılaşmasından sonra çıkan olaylarda Sivasspor'un eski yöneticisi Necati Karadağ'ı yaraladığı gerekçesiyle açılan davanın duruşmalarına katılmadığı gerekçesiyle hakkında gıyabi tutuklama kararı çıkarılan Bayram Oral, statta gözaltına alındıktan sonra, adliyeye sevk edildi. 
     Nöbetçi Asliye Ceza Mahkemesi'nde ifade veren Bayram Oral, tutuksuz yargılanmak üzere serbest bırakıldı. 
     Olaylı maç sırasında Diyarbakırspor futbolcusu olan Bayram Oral, adliyeden ayrılırken yaptığı açıklamada, önceki yıl Sivas'ta oynanan söz konusu maçtan sonra Sivassporlu taraftarlar ve yöneticilerin sahaya girdiğini ifade ederek, şunları söyledi 
     ''Bize saldırdılar. Ben de kendimi korumak için rasgele yumruk ve tekme attım. Kimseyi yaralamak istemedim. Maçtan önce gözaltına alınacağımı öğrendim ve moralim çok bozuldu. Oyunda yeterince performans gösteremedim. Hocamız da beni oyundan aldı.'' 
     





</TEXT>
</DOC>
