<DOC>
<DOCNO> 139489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/27/son/sonspo29.html </URL>
<DATE> 2003/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçeli Erhan Malatyaspor maçından 3 puan almamız lazım... 
</HEADLINE>
<TEXT>

     Fenerbahçe'nin ara transfer döneminde kadrosuna dahil ettiği futbolculardan Erhan Albayrak, Malatyaspor maçının çok önemli olduğunu belirterek, ''3 puanı almamız lazım'' dedi. 
     Samandıra Tesisleri'nde teknik sorumlu Oğuz Çetin'den sonra basın mensuplarının karşısına geçen Erhan Albayrak, takım halinde yarınki maça çok iyi konsantre olduklarını söyledi. 
     Sarı kart cezalısı Abdullah'ın kadroda yer almayacak olması nedeniyle, teknik sorumlu Çetin'in dörtlü savunmanın solunda görev vermesi beklenen Erhan, bu mevkide görev yapmanın kendisi için bir sorun oluşturmayacağını açıkladı. 
     Almanya'da futbol oynarken, 1.5 yıl solbekte görev yaptığını hatırlatan Erhan Albayrak, şunları söyledi 
     ''Ben maça hazırım. Çok önemli bir maç ve 3 puanı mutlaka almamız lazım. Takım olarak konsantrasyonumuz çok iyi. Hocamız bizi iyi çalıştırıyor. Almanya'da 1.5 yıl savunma dörtlüsünün solunda oynadım. Yarın da oynarsam sorun yaşayacağımı sanmıyorum.'' 

     
</TEXT>
</DOC>
