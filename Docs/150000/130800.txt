<DOC>
<DOCNO> 130800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/14/son/sonspo14.html </URL>
<DATE> 2003/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kalp krizi sonucu ölen Caner Erdoğru toprağa verildi... 
</HEADLINE>
<TEXT>

     Geçirdiği ani kalp krizi nedeniyle önceki gece doğum gününde vefat eden Sutopu Milli Takımı ve ENKA Spor'un 25 yaşındaki oyuncusu Caner Erdoğru, toprağa verildi. 
     Genç sporcunun naaşı, Levent Camii'nde öğle namazının ardından kılınan cenaze namazından sonra Kireçburnu'ndaki aile mezarlığına defnedildi. 
     Cenaze namazında aldığı sakinleştirici ilaçlara rağmen güçlükle ayakta duran Caner'in annesi Zeynep Everi, ABD'de okuyan oğluyla 1.5 senedir yüzyüze görüşemediğini ifade ederek, ''Kendisiyle internet aracılığıyla hergün konuşuyorduk. Vefat ettiği gün sabah beraberdik. Ben çok sevdiği patates salatası yaptım. Tulumba tatlısı ve mangalı da çok severdi. Akşam beraber olacak, doğum gününü kutlayacaktık. Ama bir daha görüşemedik'' dedi. 
     Şu anda İşve Erdoğru ile evli olan babası Demircan Erdoğru ise oğlunun çok iyi bir insan ve sporcu olduğunu belirterek, ''25 senelik hayatı boyunca ilk kez bizi üzdü. Çok üzgünüz'' diye konuştu. 
     Annesini teselli etmeye çalışan Caner'in kardeşi Burak ise, gazetecilere ağabeyinin cep telefonuyla çektiği son fotoğraflarını gösterdi. 
     Uzun yıllar Power FM'de çalışan ve Power XL radyosunda program yapıp, sunan Zeynep Everi ile yaklaşık 20 yıllık dost olduğunu anlatan Neşe Erberk, Caner'in ABD'ye gitmeden önce 2-3 yıl ajansında mankenlik yaptığını belirterek, ''Reklamlarda oynadı, çekimlere katıldı. Sadece yakışıklı değil, aynı zamanda ahlaklı biriydi. Kendisini 1.5 yıldır görmüyordum. Çok üzüldüm'' diye konuştu. 
     Cenaze törenine Yüzme, Atlama, Sutopu Federasyonu Başkanı Haluk Toygarlı, ENKA Holding Onursal Başkanı Şarık Tara, Gençlik ve Spor Genel Müdür Yardımcısı Nuri Demirci, İl Müdürü Vedat Bayram, Neşe Erberk Ajansı'nın sahibi Neşe Erberk, bazı mankenler, sanatçı Sümer Dilmaç, Fenerbahçe Kulübü eski yöneticisi Ertuğrul Hataylı, sutopu camiasından çok sayıda kişi katıldı. 
     ABD'nin Queens Koleji ekonomi bölümü son sınıfında okuyan Caner, yılbaşı tatili nedeniyle geldiği İstanbul'da, Deplasmanlı Sutopu Ligi'nde ENKA Spor'un Heybeliada ile yaptığı maçta oynadıktan sonra rahatsızlanıp, İstinye Devlet Hastanesi'ne götürülürken, yolda hayatını kaybetmişti. 
     





</TEXT>
</DOC>
