<DOC>
<DOCNO> 107270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/12/son/sontur13.html </URL>
<DATE> 2002/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Küskünler öncü arıyor... 
</HEADLINE>
<TEXT>

     Küskün milletvekilleri bir yandan seçimi iptal etmek için imza toplamayı sürdürürken, bir yandan da kimse öncü konumunda görünmek istemiyor. İstanbul Bağımsız Milletvekili Mustafa Düz, kendisinin Meclis'in olağanüstü toplanması için imza attığını ancak imza toplayanların ortaya çıkmadığını belirterek, "Bir günah geçisi arıyorlarsa, bu ben olmayacağım. İmzamı çekebilirim" dedi. 
     Necmettin Erbakan'ın doktoru, Bağımsız Adana Milletvekili Ali Gören, on gün önceden SP'nin hükümet hakkında verdiği gensoru önergesinin görüşülmesi için Meclis'i olağanüstü toplantıya çağırılması amacıyla bağımsızlardan imza toplamaya başladı. Kulislerde bu imzaların sayısının 130'a ulaştığı öne sürülürken, listelerin açıklanmasının ardından bu sayının artması bekleniyordu. Ancak, başta bağımsız milletvekillerinden imza toplayan Ali Gören olmak üzere bu girişimi yalanlıyor. 
     İstanbul Bağımsız Milletvekili Mustafa Düz ise Ali Gören'in kendisinden on gün önce Meclis'in olağanüstü toplanarak, SP'nin hükümet hakkında verdiği gensoru önergesinin ele alınması ve hükümetin düşürülmesi için imza istediğini ve bu imzayı attığını belirterek, "Bugün bu imza girişimi iyice hızlandı. Seçimi erteletme girişimi var. 
     Vızır vızır çalışıyorlar. Sadece küskünler değil, listelerdeki yerlerini beğenmeyen kızgınlar da var. Ancak kimse ön plana çıkmak istemiyor" dedi. Düz, bugün herkesin kendisini aradığını belirterek, "Benim son gelişmelerden haberim yok. Bir günah keçisi aranıyorsa, bu birisinin üzerine yüklenmek istiyorsa, bu ben olmayacağım. Gerekirse imzamı çekerim" diye konuştu. 
     Kendisinin bu seçimlerde aday bile olmadığını belirten Düz, sadece seçimlere bu hükümetle gidilmesine karşı olduğunu söyledi. Düz, olaya Cumhurbaşkanı Ahmet Necdet Sezer'in el atması gerektiğini belirterek, "Cumhurbaşkanın görevlendireceği bir kişi milli mutabakat hükümetini kursun ve bu kişi ülkeyi seçime götürsün" önerisinde bulundu. 
     





</TEXT>
</DOC>
