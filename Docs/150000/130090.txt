<DOC>
<DOCNO> 130090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/11/dunya/dun03.html </URL>
<DATE> 2003/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair’in gözü korktu 
</HEADLINE>
<TEXT>

İngiliz kamuoyunun ve İşçi Partisi’nin savaş karşıtlığı nedeniyle ağız değiştiren Blair, "Irak’ta silah denetçilerine, kanıt bulmaları için daha uzun süre tanınmalı" dedi 
     DIŞ HABERLER SERVİSİ 

     Yakın zamana kadar ABD Başkanı George W. Bush’un Irak politikasının yakın destekçisi olan İngiltere Başbakanı Tony Blair, kendi partisi içindeki isyan dalgası ve İngiliz kamuoyundan yükselen savaş karşıtı sesler nedeniyle ağız değiştirmeye başladı. BM silah denetçilerine kanıt bulmaları için daha fazla zaman verilmesini isteyen Tony Blair, Irak’a yönelik bir operasyonu körü körüne desteklemeyeceği mesajını verdi. 
     Tony Blair’in savaş yanlısı söyleminden geri adım attığını gösteren açıklamaları, silah denetçilerinin şefi Hans Blix’in, "Irak’ta dumanı tüten bir silah bulamadık" şeklindeki sözlerinin ardından geldi. Haftalık kabine toplantısında konuşan Blair, denetçilerin sadece altı haftadır faaliyette olduğunu hatırlatarak, "Daha fazla zamana ihtiyaçları var" dedi. Blair, BM silah denetçilerinin raporlarını sunacağı 27 Ocak gününün son tarih olarak görülmemesi gerektiğini de söyledi. 
     Blair’i söylemini yumuşatmaya zorlayan önemli gelişme, İşçi Partisi’deki bazı bakan ve 100 kadar milletvekilinin BM desteği olmadan Irak’a saldırılması durumunda istifa tehdidinde bulunması oldu. 



 DÜNYA 













</TEXT>
</DOC>
