<DOC>
<DOCNO> 137642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/19/spor/spo04.html </URL>
<DATE> 2003/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İç transferde sıkıntı büyük 
</HEADLINE>
<TEXT>

Aurelio, Petkoviç, Gökdeniz, Mehmet Yılmaz, Erman Güraçar ve Metin Aktaş ile masaya oturacak olan Trabzonspor, pazarlıkta soğuk terler dökecek 
     Petkoviç’i ikna turu 
     İÇ transfer Trabzonspor’un canını sıkacak. Aurelio ile kopma noktasına gelen, Petkoviç ile de anlaşma sağlayamayan Bordo - Mavililer, Gökdeniz, Mehmet Yılmaz, Erman Güraçar ve Metin Aktaş ile de masaya oturacak. Yönetimin yıllık 250 bin dolardan 3 yıllık sözleşme önerisine 400 bin dolar talebiyle gelen Petkoviç’in önümüzdeki günlerde ikna edilmesine çalışılacağı öğrenildi. 
     
     Beni yok sayamazlar’ 
     SEZON sonunda sözleşmesi biten Erman Güraçar, uzun vadeli imza atmak istemezken, yıllık en az 700 milyar lira talep edeceği belirtildi. Mukavelesi 2 yıl opsiyonlu olan Gökdeniz’in de 600 milyar liradan aşağıya inmeyeceği, yine sözleşmesi opsiyonlu olan kaleci Metin Aktaş’ın da, "Bu sezon oynamadım diye beni yok sayamazlar" dediği bildirildi. 
     
     Bonservisi sorun 
     SATIŞ hakkı Fenerbahçeli yönetici Sadettin Saran’da bulunan Mehmet Yılmaz’ın da bonservis sorunu bulunuyor. Yıllık 600 milyar liradan az istemeyeceği öne sürülen futbolcu, "Anlaşırsam, Saran’a Başka kulüpte oynamak istemiyorum derim. Ama önce anlaşmamız gerekir" ifadesini kullandı. Yönetim ise futbolculara ilk yıl için tavan olarak 450 bin dolar önerecek. 
     
     Aybaba’nın tatlı belası 
     TRABZONSPOR’DAKİ birçok futbolcunun formunun üst sırada bulunması takım içindeki forma savaşını kızıştırdı. Teknik Direktör Samet Aybaba, en iyi 11’i bulmak için ince eleyip, sık dokuyor. Fatih ve Erman Özgür’ün sakatlığının geçmesi, Erman Güraçar’ın da cezasının sona ermesiyle takımda ilk 11’e girme savaşı başladı. İzmir’de kötü oynayan Aurelio’nun yedek kalacağı öne sürüldü. Sol kanatta ise Yong ile Serkan Kılıç arasında tercih yapılacak. 
     



 SPOR 






















</TEXT>
</DOC>
