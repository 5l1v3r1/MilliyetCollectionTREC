<DOC>
<DOCNO> 139892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/01/son/sondun06.html </URL>
<DATE> 2003/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Columbia'daki astronotların son dakika görüntülerini yayınlandı 
</HEADLINE>
<TEXT>

p    Amerikan Havacılık ve Uzay Dairesi NASA , düşen uzay mekiği Columbia'daki astronotların son dakikalarının kayıtlı olduğu video kaseti yayınladı. 
     Columbia'nın bir yıl önceki uçuşunda görevli astronot Scott Altman'ın tanıttığı 13 dakikalık kasette astronotlar, başlarına gelecek felaketten habersiz içeceklerini yudumluyor, eldivenlerini takıyor, şakalaşıyor ve kameraya gülümsüyor. 
     Kasette, kaptan pilot Rick Husband, Columbia'nın atmosfere girişinde kokpitin penceresinden görülen parlak ışıkları göstererek, ''Kesinlikle dışarıda olmak istemezsin'' derken, yardımcı pilot William McCool, ''Evet, biraz yerçekimi elde ettik'' yanıtını veriyor. 
     Son dakikalarında Husband ve McCool, içeceklerini yudumlarken, 2 kadın astronot, kameraya gülümsüyor. 
     Scott Altman, Columbia'nın son seferinde 250'yi aşkın kasetin çekildiğini, ancak geriye sadece bu kaydın kaldığını söyledi. 
     Florida Üniversitesi öğretim görevlisi Charles Figley, Columbia'nın parçalandığı sırada, yerden 61 kilometre yüksekte, ses hızının 18 kat üzerinde seyrettiğini belirterek, kasetin bir ''mucize'' olduğunu söyledi. 
     Figley, sevdiklerini mutlu anlarında görüntüleyen kasetin astronotların aileleri ve akrabalarını teskin edeceğini ifade ederek, ''Birdenbire, bu kadın ve adamların kartpostallarına sahip oluyorsunuz'' dedi. 
     Kasette turuncu uçuş kıyafetleri içindeki 4 kişilik mürettebat, kokpitte rutin kontrol listesi faaliyetlerini yaparken, diğer 3 astronot da aşağı güvertede oturuyor. 
     Batı Teksas'ta 6 Şubat'ta bulunan dijital kasette kayıt, ilk uyarı sinyali verilmeden 4 dakika önce kesiliyor. 
     Kaset, kokpitin önünde, McCool'un sağında duran küçük bir kamera tarafından çekiliyor, McCool bir ara kamerayı, çekime devam etmesi için Clark'a veriyor. 
     NASA, kasetin, Columbia'nın Pasifik Okyanusu üzerinde 500 bin metre yükseklikten 90 bin metreye inişi süresince mekikte yaşananları içerdiğini bildirmişti. 
     





</TEXT>
</DOC>
