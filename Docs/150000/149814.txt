<DOC>
<DOCNO> 149814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/15/dunya/adun.html </URL>
<DATE> 2003/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkmenlerin sabrı taşıyor 
</HEADLINE>
<TEXT>

Bir Kürt grubunun açtığı ateşle öldürülen 12 yaşındaki Türkmen çocuğunun cenazesi gösteriye dönüştü. 300 kişilik grup, "Kerkük Türkmen'siz olmaz" sloganlarıyla yürüdü 
     NAMIK DURUKAN 
KERKÜK 

     Türkmen Cephesi Kerkük Temsilciliği önünde önceki gün bir Kürt grubu tarafından açılan ateşle öldürülen 12 yaşındaki Türkmen çocuğunun cenazesinde Türkmenler, "Kerkük Türkmen'siz olmaz" sloganı atarak, ABD askerlerinin kontrolündeki valilik binası önünde gösteri yaptı. 
     Fuat Muhsin isimli çocuğun cenazesi dün sabah saat 10.00 sıralarında 300 kişilik Türkmen grubu tarafından camiden alınarak mezarlığa doğru yola çıkarıldı. Bu sırada, duvarlara "Kerkük Türkmen'dir" sloganı yazıldı. Göstericilerin ABD askerlerinin kontrolündeki Muhafaza Meydanı'nda yer alan valilik binasına ulaşmasıyla gerginlik had safhaya ulaştı. Türkmenler, ABD askeri yetkililerine ulaşmaya çalıştı ancak başarılı olamadı. ABD'li askerler ise yanlarındaki Kürtlere Türkmenlerin neden gösteri yaptığını sordu. 
     
     Baskıyı durdurun 
     Kerkük Türkmenleri sorumlularından Yaşar İmamoğlu hoparlörle ABD'li askerlere, "Türkmenler, büyük baskı altında. ABD'den derhal bu baskının durdurulmasını istiyoruz" dedi. İmamoğlu, Türkmenleri taşkınlık yapmamaları konusunda uyardı ve konvoy mezarlığa doğru yöneldi. Cenaze öğlene doğru kaldırılırken, gösteride KYB'ye bağlı Kürt polis gücünün güvenlik önlemi aldığı ve sadece izlemekle yetindiği gözlendi. 
     Türkmen Cephesi'ndeki bir görevli ise, "Biz Başbakan Recep Tayyip Erdoğan'dan Türkmenlerin malını, can güvenliğini sağlamasını istiyoruz. Türkiye'den başka kimse bize yardım edemez. Türkiye gelsin imdadımıza yetişsin. Biz, burada dökülen Türklerin kanını Türkiye'den istiyoruz" diye konuştu. 
     Öte yandan, Bağdat yolu üzerindeki Türkmen Cephesi Bürosu'nun tarandığı ileri sürüldü. Kerkük'te önceki günkü olaylarda 10 kişi yaralandı. 
     
     Süre doldu 
     Türkmenler, Bağdat yolu üzerindeki Türkmen irtibat binasının boşaltılması için KDP'nin kendilerine 24 saat süre verdiğini ve binanın önceki akşam iki kez silahlı saldırıya uğradığını belirtti. Sürenin dolması üzerine bina boşaltıldı. 
     Türkmen Cephesi sorumlularından Nevzat Timur da, Kerkük'te yeni katliamlar olacağını öne sürerek, Türkiye'den yardım istedi. 
     
Cinayet mercek altında      İnsan Hakları İzleme Örgütü Human Rights Watch , önceki akşam Kuzey Irak'taki Kerkük kentinde Türkmenlerin üzerine ateş açan bir grup peşmergenin, bir genci öldürdüğü iddialarının araştırıldığını duyurdu. Örgütün yetkililerinden Hanya Müfti, iddiaların araştırılmak zorunda olduğunu, bölgede çok sayıda silahlı kişinin bulunduğunu söyledi. Olayı gördüğünü iddia edenler KYB bayrağı taşıyan dört kişinin, Türkmen siyasi bürosunun önünde bir grup Türkmene yaklaşarak ateş açtığını söyledi. 
     


DÜNYA 














</TEXT>
</DOC>
