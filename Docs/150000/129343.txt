<DOC>
<DOCNO> 129343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/07/son/sontur12.html </URL>
<DATE> 2003/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Yoğun diploması trafiği... İngiltere Savunma Bakanı geliyor... 
</HEADLINE>
<TEXT>

     Ankara, yeni yılın ilk ayında yoğun bir diplomasi trafiğine sahne oluyor. 
     Ankara'nın ilk konuğu, İngiltere'nin Savunma Bakanı Geoff Hoon ve Genelkurmay Başkanı Sir Michael Boyce olacak. 
     Milli Savunma Bakanı Vecdi Gönül'ün davetlisi olarak bu gece Ankara'ya gelecek heyet, Gönül'ün yanı sıra Başbakan Abdullah Gül, Genelkurmay Başkanı Orgeneral Hilmi Özkök ve Dışişleri Bakanlığı Müsteşarı Uğur Ziyal ile biraraya gelecek. 
     Irak Kürdistan Demokratik Partisi IKDP lideri Mesud Barzani'nin de yarın Ankara'da olması bekleniyor. Perşembe ve Cuma günü temaslarda bulunacak Barzani, daha önce sağlık nedenleri ve Başbakan Abdullah Gül'ün Ortadoğu ziyareti dolayısıyla Ankara'ya yapacağı ziyareti iki kez ertelemişti. 
     Ankara'nın bu hafta içinde ağırlayacağı bir başka isim ise BM Genel Sekreteri Kofi Annan'ın Kıbrıs Özel Temsilcisi Alvaro De Soto olacak. 
     Daha önce 6 Ocak Pazartesi günü adaya gideceği açıklanan, ancak programını değiştiren De Soto, adaya gitmeden önce Atina ve Ankara'da temaslarda bulunacak. De Soto, bu çerçevede 10 Ocak Cuma günü Ankara'yı ziyaret ederek, Kıbrıs konusundaki son gelişmelere ilişkin görüş alışverişinde bulunacak. 
     
     EL ŞARA, VERHEUGEN, MYERS VE AB TROYKASI 
     Suriye Dışişleri Bakanı Faruk El Şara da 13-15 Ocak'ta Ankara'da temaslarda bulunacak. Şara'nın ziyareti, ikili ilişkilerin geliştirilmesi ve olası bir Irak operasyonunun gündemde olduğu döneme rastlaması açısından önem kazanıyor. 
     AB Komisyonu'nun genişlemeden sorumlu üyesi Günter Verheugen'in Ankara ziyareti için takvim belirleme çalışmaları ise devam ediyor. Ankara, Verheugen'in ziyareti için 23-24 Ocak'ı önerirken, öneriye henüz yanıt gelmediği belirtildi. 
     Başkentin bu ayki bir başka konuğu ise ABD Genelkurmay Başkanı Richard Myers olacak. Myers'ın 24-25 Ocak'ta Ankara'da temaslarda bulunması bekleniyor. 8 ülkeyi kapsayacak bölge turu çerçevesinde Ankara'yı ziyaret edecek Myers'ın gündeminde ağırlıklı olarak Irak var. 
     Türkiye'nin AB sürecindeki temasları da yine Ocak ayında devam edecek. 
     Dışişleri Bakanı Yaşar Yakış, Avrupa Konvansiyonu çalışmalarına katılmak üzere 22 Ocak'ta Brüksel'e giderken, Dışişleri Bakanlığı Müsteşar Yardımcısı Büyükelçi Akın Alptuna da AB Troykası toplantısı için aynı gün Atina'da temaslarda bulunacak. 
     Bu arada, 31 Ocak'ta Ankara'da yapılacak ve dışişleri bakanlarının katılacağı AB Troykası toplantısı çerçevesinde Yunanistan Dışişleri Bakanı Yorgo Papandreu ve İtalya Dışişleri Bakanı Franco Frattini'nin de Ankara'ya gelmeleri bekleniyor. 
     





</TEXT>
</DOC>
