<DOC>
<DOCNO> 141836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/10/son/sonspo04.html </URL>
<DATE> 2003/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA.. Hidayet 9, Mehmet Okur 6 sayı kaydetti... 
</HEADLINE>
<TEXT>

     ABD Profesyonel Basketbol Ligi NBA'de Sacramento Kings'in Indiana Pacers'ı 107-88 yendiği maçta Hidayet Türkoğlu 9, Detroit Pistons'ın Golden State Warriors'ı 107-105'lik skorla geçtiği karşılaşmada ise Mehmet Okur 6 sayı attı. 
     Batı Konferansı Pasifik Grubu lideri Kings, Doğu Konferansı Merkez Grubu ikincisi Pacers ile Sacramento'da karşılaştı. Maça yedek oyuncu olarak çıkan Hidayet Türkoğlu, toplam 22 dakikalık sürede 6 şuttan 3'ünü değerlendirerek, 9 sayı attı. Hidayet, 2 sayılık atışlarda 4'te 3 isabet sağlarken, 2 kez denediği 3 sayılık atışlarda topu çemberden geçirme başarısı gösteremedi, 3 kez kullandığı faul atışlarında ise yüzde 100 isabet gerçekleştirdi. Hidayet Türkoğlu, ayrıca 1'i hücumdan toplam 3 ribaund aldı, 1 asist yaptı, 1 top çaldı. 
     Indiana Pacers'ı 5 maç sonra yenen Kings'de Chris Webber 16 sayı, 12 ribaund, 6 asistle en iyi istatistiği yakaladı. Üst üste dördüncü, evinde ise 7. maçını kazanan Sacramento Kings'de 17'şer sayıyla Mike Bibby ve Bobby Jackson en çok sayı atan oyuncular oldu. 
     1 maç cezası bulunan Ron Artest ve sol ayak parmağından sakat olan Brad Miller'den yoksun mücadele eden Pacers ise bu maçta üst üste dördüncü, deplasmanda ise 9. yenilgisine uğradı. Takımda Al Harrington 27 sayı, 11 ribaundla ''double-double'' yaparken, üçüncü çeyreğin bitimine 7 dakika 50 saniye kala sol ayak bileğini burkarak oyuna devam edemeyen Jermaine O'Neal, ilk yarıda 18 olmak üzere 20 sayı kaydetti. 
     Auburn Hills'deki karşılaşmada ise Doğu Konferansı Merkez Grubu lideri Detroit Pistons, Pasifik Grubu beşincisi Golden State Warriors'ı 107-105 yendi. 
     Pistons'da oyuna sonradan giren ve toplam 13 dakika sahada kalan Mehmet Okur, 6 sayı, 1 hücum ribaundu, 1 asistlik bir istatistik çıkardı. Okur, 1'er kez denediği 2 ve 3 sayılık atışlarda topu çemberden geçirirken, 2 kez kullandığı faul atışlarından yalnızca 1'ini sayıya çevirebildi. 
     7 maç yenildikten sonra üst üste 2. galibiyetini alan Pistons'da 31 sayı atarak hem takımın hem maçın en skorer oyuncusu olan Chauncey Billups, son saniyede attığı 3 sayılık atışla takımına galibiyeti getirdi. Son 5.8 saniyede Gilbert Arenas'ın kaçırdığı şuttan sonra topa sahip olan Billups, 2 sayı geride olan takımına 3 sayı kazandırdı. Takımda Corliss Williamson 18 sayı, Ben Wallace 19 ribaund, 10 sayı gerçekleştirdi. 
     Warriors'da 13'ü dördüncü çeyrekte olmak üzere Gilbert Arenas 28 sayıyla en çok sayı atan oyuncu olurken, 17 sayı da Troy Murphy'den geldi. Sonuçlar şöyle 

New York Knicks-Washington Wizards 97-96 
Los Angeles Lakers-Philadelphia 76ers 106-92 
Boston Celtics-San Antonio Spurs 74-94 
Detroit Pistons-Golden State Warriors 107-105 
Orlando Magic-Denver Nuggets 111-98 
Toronto Raptors-Memphis Grizzlies 106-119 
New Orleans Hornets-New Jersey Nets 92-102 
Phoenix Suns-Minnesota Timberwolves 98-105 
Sacramento Kings-Indiana Pacers 107-88 
     





</TEXT>
</DOC>
