<DOC>
<DOCNO> 104548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/29/spor/spo20.html </URL>
<DATE> 2002/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Ecclestone’dan mavi boncuk      FORMULA 1 Organizasyonu Başkanı Bernie Ecclestone, Türkiye ziyaretinin ardından Rusya’yı da övdü. Ecclestone, "Rusya’daki koşullar Türkiye’den daha iyi. Ancak Rusya’nın kötü bir imajı var. Moskova’nın, aralarında Grand Prix de bulunan üst düzey yarışlar düzenleyebileceğini düşünüyorum" dedi. 
     
Ülker, Bologna’yı kolay geçti 90-78      İTALYA’DA hazırlıklarını sürdüren Ülker, hazırlık maçında Bologna’yı 90 - 78 yendi. Turuncu - Yeşilliler güçlü rakibi karşısında ilk yarıyı da 45 - 38 önde kapadı. Booker 28, Praskevicius da 21 sayıyla takımın en skorer oyuncuları olurken, Serkan 11, Mustafa Abi 10, Goljoviç 9, Kerem de 6 sayı kaydetti. 
     
Kaleci Fevzi Samsunspor’da      SAMSUNSPOR, Beşiktaş’ın tecrübeli kalecilerinden Fevzi ve Makedonya’nın Sileks Kratova takımından Stoyance Ignatov ile üçer yıllık sözleşme imzaladı. Asbaşkan Suat Çalık, "Her iki futbolcunun da kalitesi belli. Uzun yıllar Samsunspor’a önemli hizmetlerde bulunacaklarını düşünüyoruz" diye konuştu. 
     
Süreyya Ayhan Belçika’ya gitti      AVRUPA Şampiyonu atletimiz Süreyya Ayhan, Belçika’da düzenlenen "Golden League" yarışlarına katılmak için dün bu ülkeye gitti. Brüksel’deki yarışlarda Süreyya Ayhan, 7 ayaktan oluşan ve "Memorial Van Damme" olarak adlandırılan 6. ayakta mücadele edecek. Ayhan, bu yıl ilk kez bir Grand Prix’de yarışacak. 
     
Mfunda, Altay’a imza attı      ALTAY, bir süredir denemeye aldığı 22 yaşındaki Güney Afrikalı Mfunda Cecil Mathonsi’yi renklerine bağladı. Geçen yıl Ajax Cape Town Kulübü’nün formasını giyen Mfunda’nın üç yıllık sözleşme imzaladığı açıklandı. Ege temsilcisi, Güney Koreli Kim’in transferini bitirmek için de girişimlerini sürdürüyor. 
     
Güldüren Çelik dünya üçüncüsü      MEKSİKA’NIN Puebla kentinde yapılan Dünya Üniversiteler Karate Şampiyonası’nda bayanlar 53 kiloda mücadele eden Gülderen Çelik, üçüncü olarak bronz madalya kazandı. 34 ülkeden üniversiteli sporcular katıldı yarışlarda Türkiye takım halinde de altıncı sırayı aldı. 
     



 SPOR 
























</TEXT>
</DOC>
