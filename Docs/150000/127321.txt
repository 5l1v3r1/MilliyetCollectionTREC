<DOC>
<DOCNO> 127321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/27/son/sontur24.html </URL>
<DATE> 2002/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmit'te son 12 yılın en soğuk gecesi 
</HEADLINE>
<TEXT>

     İzmit'te dün gece hava sıcaklığının sıfırın altında 4 dereceye kadar düştüğü ve son 12 yılın en soğuk gecesinin yaşandığı bildirildi. 
     Meteoroloji Bölge Müdürü Gürkan Say, A.A muhabirine yaptığı açıklamada, dün gece hava sıcaklığının eksi 4'e düştüğünü belirterek, bunun son 12 yılda ölçülen en düşük değer olduğunu söyledi. 
     Say, Kocaeli'nde en düşük hava sıcaklıklarının 1929 yılının Ocak ayında eksi 18 derece, 1942 yılında da eksi 13 derece ile yaşandığını ifade ederek, ''Son yıllara bakıldığında, sıcaklık en son 1990 yılında eksi 4'e düşmüştü'' dedi. 
     1997 ve 1999 yıllarında hava sıcaklığının hiç sıfırın altına düşmediğini, bunun dışında Aralık, Ocak ve Şubat aylarında sürekli don olayının yaşandığını bildiren Say, halkın önlem almasını istedi. 
     Bu arada, dün gece hava sıcaklığının sıfırın altında 4 dereceye düşmesi nedeniyle Kocaeli Fuarı'ndaki yapay göl ile parklardaki havuzlar dondu. Aç kalan martılar gölün buzla kaplı yüzeyinde yiyecek aradı. 
     





</TEXT>
</DOC>
