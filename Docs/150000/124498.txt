<DOC>
<DOCNO> 124498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/13/son/sontur11.html </URL>
<DATE> 2002/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül'den Tony Blair'e ''Bunu kabul etmemiz mümkün değil'' 
</HEADLINE>
<TEXT>

     Başbakan Abdullah Gül, İngiltere Başbakanı Tony Blair'e, dünkü taslak metinde yer alan paragrafı kabul etmenin mümkün olmadığını bildirdi. Gül, Fransa Cumhurbaşkanı'nın ''Türkiye bize şantaj yapıyor'' sözlerine de, ''Esas şantaj, toplantıyı baskı altına alıp yönledirmektir'' diye tepki gösterdi. 
     Alınan bilgiye göre, İngiltere Başbakanı Blair, bu sabah Başbakan Gül'ü telefonla aradı. 
     Görüşmede, Gül, Blair'e ''dünkü taslak metindeki paragrafı kabul etmenin mümkün olmadığını'' bildirdi. 
     Büyük bir ayrımcılık yapıldığını vurgulayan Başbakan Gül, Blair'e şunları söyledi 
     ''Demek ki bizim yaptıklarımız takdir edilmiyor ve önyargılı hareket ediliyor. Bunun düzeltilmesi için çok gayret etmek gerekir. Belirsizlikleri giderecek cümle ve kelimeleri kesinlikle koymak gerekir. 
     Fransa Cumhurbaşkanı Chirac'ın yaptığı, esas şantaj odur. Hükümet ve resmi çevrelerden Fransa'ya karşı tavır yokken toplantıyı 'Türkiye bize şantaj yapıyor' diye etki altına almasına ve yönlendirmesine çok üzüldüm. Esas şantaj, toplantıyı baskı altına alıp yönlendirmektir.'' İngiltere Başbakanı Tony Blair de bunun üzerine, ''Bunu söylediğiniz çok iyi oldu. Bunu toplantıda anlatacağım. Türkiye'yi savunup, elimden geleni yapacağım'' dedi. 
     
</TEXT>
</DOC>
