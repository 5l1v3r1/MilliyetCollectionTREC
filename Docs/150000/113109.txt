<DOC>
<DOCNO> 113109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/15/son/sonspo13.html </URL>
<DATE> 2002/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de ceza şoku 
</HEADLINE>
<TEXT>

     Elazığspor maçında yapılan kötü tezahüratlar nedeniyle 1 maç seyircisiz oynama cezası alan Fenerbahçe'de, Teknik Direktör Werner Lorant'a verilen 10 günlük hak mahrumiyeti cezası şok etkisi yarattı. 
     Elazığspor maçından sonra verilen ceza için itiraz eden sarı-lacivertli kulübün yarın toplanacak Futbol Federasyonu Tahkim Kurulu'na, Alman çalıştırıcıya verilen ceza için de itiraz etmesi bekleniyor. 
     Alman teknik adama verilen cezayı tepkiyle karşılayan yöneticilerden Asbaşkan Murat Özaydınlı, yaptığı açıklamada, cezayı şaşkınlıkla karşılayarak, ''Kendi oyuncusuna kızan her antrenöre 6 ay ceza vermek lazım. Ben bu kararın arkasında bir kasıt olduğuna inanıyorum. Fenerbahçe'nin çıkışını engellemek istiyorlar. Kimse bizim çıkışımızı engelleyemez'' dedi. 
     Fenerbahçe Kulübü İkinci Başkanı Nihat Özdemir ise kararın çifte standart uygulamaların bir göstergesi olduğu görüşünü savundu. 
     Sarı-lacivertli kulübün ligin başından bu yana birçok kez haksızlıklara uğradığını söyleyen Özdemir, ''Daha ligin başında Trabzonspor maçında futbolcularımız Ogün ve Abdullah'a edilen küfürleri kimse görmedi. Daha sonra birçok maçta edilen küfürler var. Uygulamalar standart değil. Biz buna karşıyız. Futbol Federasyonu çifte standarttan vazgeçmelidir'' diye konuştu. 
     





</TEXT>
</DOC>
