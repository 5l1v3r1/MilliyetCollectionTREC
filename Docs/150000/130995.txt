<DOC>
<DOCNO> 130995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/15/son/soneko11.html </URL>
<DATE> 2003/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis Lojmanları, Milli Emlak Genel Müdürlüğü'ne devredildi 
</HEADLINE>
<TEXT>

     Meclis Lojmanları ile aynı yerde bulunan idari binalar ve sosyal tesisler, TBMM Başkanlık Divanı'nın ay başında aldığı karar gereği, ''satılmak koşuluyla'' bugünden geçerli Milli Emlak Genel Müdürlüğü'ne devredildi. 
     Maliye Bakanlığı, lojmanların nasıl değerlendirileceği konusunda çalışmalarını sürdürürken, Bakanlık, öncelikle lojmanların bulunduğu 246 dönümlük alandaki imar parseli sorununun biran önce çözülmesi konusunda uğraş veriyor. 
     Lojmanların biran önce satışa çıkarılabilmesi için, söz konusu probleminin halledilmesi gerekirken, Maliye Bakanlığı, milletvekili lojmanlarının en iyi şekilde nasıl satılabileceği konusunda da araştırma yapıyor. 
     Bu kapsamda, Konut Müsteşarlığı ile özel sektör kuruluşlarından öneriler istenirken, gelen önerilerde, özel sektörün çok katlı 2 blok ile triplekslerin olduğu alanın birlikte satışına, ''yüksek maliyet çıkardığı'' gerekçesiyle çok fazla sıcak bakmadığı görüldü. Bu nedenle, çok katlı dairelerin ayrı, triplekslerin ve sosyal tesislerin bulunduğu diğer alanların ise ayrıca satışı gündeme geldi. 
     Bu defa ortak ısınma konusu sorun oldu. Maliyeciler, tek merkezden ısıtılan çok katlılar ile triplekslerin ısınma sistemlerinin ayrılıp ayrılamayacağını araştırmaya başladı. 
     Milli Emlak Genel Müdürlüğü yetkilileri, ayrı ayrı satış uygulamasına gidilirse, çok katlıların kısa sürede satılacağı görüşünden hareket ederken, ekonomik açıdan en iyi çözüm, çok katlıları ve tripleksleri ayrı ayrı satmak olarak görülüyor. 
     Yapılan incelemelerde, triplekslerin çok bakımsız ve kullanım açısından çok cazip olmadığı görülürken, bu nedenle triplekslerin bulunduğu alan ön plana çıkıyor. Bu bölümde 0.48 konut yoğunluğu bulunuyor. Hiçbir imar değişikliği yapmadan bunu 1.2'ye çıkarmak mümkün. İmar değişikliğine gidilirse 2'ye hatta 2.2'ye çıkabileceği anlaşılırken, bunun da prosedürünün çok olduğu farkedildi. 
     Bu alanda, çevredeki emsaller de örnek alınarak, çok katlı binalar yapılabileceği, sosyal tesisler oluşturulabileceği üzerinde duruluyor. Bu konuda Konut Müsteşarlığı'nın çalışmasını da bekleniyor. Özel sektörden gelecek önerilerler birlikte, sonuçta ona göre bir satış yöntemi izlenecek. 
     TBMM Başkanlık Divanı ay başında aldığı kararla, 15 Ocak'tan itibaren 400 villa ve 176 daireden oluşan milletvekili lojmanları ile birlikte, aynı yerde bulunan idari binalar ve sosyal tesislerin, ''satılmak koşuluyla'' Milli Emlak Genel Müdürlüğü'ne devrine karar vermişti. 
     





</TEXT>
</DOC>
