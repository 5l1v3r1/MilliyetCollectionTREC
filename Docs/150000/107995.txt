<DOC>
<DOCNO> 107995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/17/siyaset/asiy.html </URL>
<DATE> 2002/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Yargıtay kırmızı kart gösterdi 
</HEADLINE>
<TEXT>
Erdoğan tribüne 
AKP liderinin silinen adli sicili yeniden yazılacak ve o’ artık sabıkalı olacak. Böylece Erdoğan milletvekili adayı olma yeterliliğini kaybedecek. Son kararı ise YSK verecek 
     ANKARA Milliyet 

     AKP’nin "takım kaptanlığı"nı yapan Recep Tayyip Erdoğan, Yargıtay’dan dün "kırmızı kart" görerek seçim maçını izlemek üzere tribüne gönderildi. 
     Yargıtay 8. Ceza Dairesi, Erdoğan’ın sabıka kaydının silinmesi talebini reddeden Diyarbakır 3 Nolu DGM’nin kararını onayladı. Erdoğan’ın Diyarbakır 4 Nolu DGM’nin kararıyla silenen adli sicili yeniden yazılacak ve AKP lideri "sabıkalı" olacak. Hukuki süreç tam olarak bitmese de Erdoğan 8. Daire’nin kararıyla milletvekili adayı olma yeterliliğini kaybedecek. Erdoğan hakkındaki son kararı ise Yüksek Seçim Kurulu YSK verecek. 
     
     Açıklamayı başkan yaptı 
     8. Daire’nin Yargıtay Başsavcısı Sabih Kanadoğlu’nun Erdoğan’ın sabıka kaydıyla ilgili başvurusu üzerine dün aldığı kararı Daire Başkanı Naci Ünver açıkladı. Kararda Erdoğan’ın sabıka kaydının silinmesi istemini reddeden Diyarbakır 3 Nolu DGM’nin kararının "duruşma açılarak" yapılmasa da "sonuç olarak" doğru olduğu belirtilerek, AKP liderinin adli sicil kaydının silinemeyeceği vurgulandı. 
     Daire, TCK’nin 312. maddesindeki değişikliğin "suçu ortadan kaldırmadığını, koşullarını yeniden düzenlediğini, Erdoğan’ın cezasının "zaten infaz edilmiş olduğundan talebinin mutlak reddedilmesini gerektiğini" kararına gerekçe olarak gösterdi. Erdoğan’ın adli siciliyle ilgili lehinde karar veren Diyarbakır 4 Nolu DGM’nin kararının "hukuki değerden yoksun ve hiçbir sonuç doğurmayan, yok hükmünde olduğunu" bildiren Daire, Erdoğan’nın avukatlarının Diyarbakır 3 Nolu DGM’nin kararına yaptıkları itirazın da "temyiz" nitelediğinde olduğuna karar verdi. Böylece Erdoğan’nın 8. Daire’nin kararını temyiz etmesi yolu da kapandı. Ünver, 3 Nolu DGM’nin karar alırken izlediği yöntemin yanlış ama sonucun doğru olduğunu belirterek, "Sabıkanın silinmesine ilişkin karar yok’ hükmündedir" dedi. 
     
     Yine Kanadoğlu 
     8. Daire’nin kararıyla Erdoğan’ın umutları söndü. Bu durumda Erdoğan’a sadece "tashihi karar" karar düzeltme başvurusu yapma yolu kaldı. Ancak bu durumda dosya, Erdoğan hakkındaki "itiraz" başvurusunu yapan Kanadoğlu’nun önüne gelecek. Kanadoğlu’nun dairenin kararına karşı olumsuz görüş bildirmesine "imk nsız" gözüyle bakılıyor. 
     Milletvekili geçici aday listelerinin açıklandığı gün çıkan karar nedeniyle YSK, Recep Tayyip Erdoğan’ın adaylığını tartışırken, kendisini yeniden "sabıkalı" gösteren bu kararı esas alacak. 
     
     YSK dikkate alacak 
     Yargıtay’ın kararından sonra Erdoğan için yeni bir adli sicil kaydı istemeye gerek olmadığını belirten YSK Başkanı Tufan Algan, 8. Daire’nin kararı doğrultusunda inceleme yapacaklarını, ancak mevcut yasal düzenlemeler ve geçmişte alınan kararların da dikkate alınacağını ifade etti. Algan, Erdoğan hakkındaki kararın en geç perşembeye kadar verileceğini kaydetti. 
     
Demokrasi yara aldı’      Fotoğraf SİNAN TOROS 

     Erdoğan, saat 17.30’da Ankara’ya gitmek üzere Atatürk Havalimanı’na geldiğinde kararı henüz duymadığını ifade edip, "Şu anda bir açıklamada bulunmayacağım. Bu konuyla ilgili olarak Türkiye’nin demokrasi hayatı bir darbe daha yemiştir" dedi. Ankara Esenboğa Havalimanı’na indiğinde gazetecilerin sorularını yanıtlayan Erdoğan, Yargıtay’ın kendisi hakkında vereceği kararın belirleyici olmadığını vurgulayarak, "Yüksek Seçim Kurulu’nun vereceği karar belirleyici olacaktır. Bize düşen bu kararı beklemektir" diye konuştu. Yargıtay’ın aldığı kararın tarihi nitelikte olduğunu belirten Erdoğan, "Hizmet etmek için parlamentoda olmam şart değil" görüşünü dile getirdi. 
     
     5 SORU 5 CEVAP 
Tayyip ne yapacak      1 Erdoğan’ın milletvekili olma şansı var mı 
     Seçim 3 Kasım’da yapılırsa Erdoğan’ın hiçbir şansı yok. Erdoğan, ancak Ocak 2003’te, cezasının üzerinden 3 yıl geçtikten sonra memnu yasak haklarının iadesini talep edebilir. 
     
     2 Pratikte Erdoğan’ın şansı kaldı mı 
     Kanadoğlu, dairenin kararına itiraz edebilir. Bu durumda dosya, kararları bağlayıcı olan Yargıtay Ceza Genel Kurulu’na gelir. Ancak Kanadoğlu, 8. Daire’nin kararı kendi görüşüyle örtüştüğü için muhtemelen bu yolu kullanmayacak. Erdoğan, Yargıtay Başsavcılığı’na karar düzeltme başvurusunda bulunabilir. Ancak Erdoğan hakkındaki ilk başvuruyu Kanadoğlu yaptığından bu yol da sonuçsuz görünüyor. 
     
     3 Sicil yeniden nasıl işlenecek 
     Bu iki yolun kullanılmaması durumunda Yargıtay Başsavcılığı, kararı "ivedi" olarak Diyarbakır DGM Başsavcılığı’na gönderecek. Karar, gereğinin yapılması için ilgili DGM’ye sunulacak. Adli Sicil ve İstatistik Genel Müdürlüğü’ne yazılacak müzekkereyle Erdoğan’ın mahk miyeti adli siciline işlenecek. 
     
     4 Erdoğan yeniden sabıkalı hale mi geldi 
     Erdoğan, 8. Ceza Dairesi’nin kararıyla yeniden, Anayasa’da "milletvekili seçilmeye engel hallerden biri" olarak gösterilen TCK’nin 312. maddesinden sabıkalı hale geldi. 
     
     5 YSK, kararı göz önünde bulunduracak mı 
     YSK, derinlemesine hukuki incelemede, Erdoğan’ı yeniden sabıkalı hale getiren kararı göz önünde bulunduracak. YSK için mahkeme kararlarının bağlayıcılığı yok. Ancak YSK’nin Erdoğan’ın adaylığının reddi dışında bir karar verme olasılığı düşük. 
     



 SİYASET 


















</TEXT>
</DOC>
