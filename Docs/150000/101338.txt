<DOC>
<DOCNO> 101338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/12/dunya/tur.html </URL>
<DATE> 2002/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya turu 
</HEADLINE>
<TEXT>

Kan davasına 22 kurban birden      Mısır’ın Sohag bölgesinde silahlı kişiler, kan davalısı oldukları rakip ailenin 22 ferdini birden öldürdü. Başkent Kahire’nin Gerga köyünde meydana gelen olayda, köyü Sohag kasabasına bağlayan dar yol önceki gün Abdülhalim ailesi ferdleri tarafından kesildi. Düşman Hashasbaş ailesini taşıyan araçların görünmesiyle ateşe başlayan Abdülhalim ailesi tam 22 kişiyi öldürdü. Olayda 3 kişinin de yaralandığını bildiren polis, kurbanların ateş sırasında araçlarından çıkmayı dahi başararamadıklarını söyledi. Bu kan davası 11 yıl önce başlamıştı. 
     
Kocasına kızdı timsaha atladı      Tayland’da 40 yaşındaki Somjai Setabul adlı kadın, içinde 100’ün üzerinde timsahın bulunduğu havuza atladı ve öldü. Famut Prakarn timsah çiftliğinde, havuzun etrafına kurulan iki metre yüksekliğindeki çiti tırmanan kadın, kendisini timsahların arasına attı. Turistler dehşet içinde olayı izlerken, bir timsah kadını sığ bir yere sürükledi ve diğer timsahlarla birlikte vücudunu parçaladı. Polis kadının ihtihardan önce, kocasından şik yet ettiğini ve aile üyelerinden özür dileyen bir mektup bıraktığını açıkladı. 
     
Trafik canavarı yapan parazit      Bilim adamları bir parazitin neden olduğu "toxoplasmosis" isimli hastalığın trafik kazalarını tetikleyebileceği uyarısında bulundu. 
     Çek Cumhuriyeti’nin başkenti Prag’daki Charles Üniversitesi Parazitoloji Bölümü’nde yapılan araştırmaya göre, bu hastalığa sahip kişilerin trafikte kaza yapma riski diğerlerine oranla 2 - 3 kat daha fazla. Bilim adamları, sinir uçlarında ve kas dokularında bu hastalık yüzünden kist oluşan kişilerin trafikte konsantrasyon güçlüğü çektiğini söylüyor. 
     Parazit yumurtalarıysa insanlara genellikle topraktan ağız yoluyla geçiyor. Bahçe işleriyle uğraşanların ya da kedi, köpekleriyle fazla haşır neşir olan evcil hayvan sahiplerinin bu paraziti alma riski bir hayli yüksek. 
     



 DÜNYA 











</TEXT>
</DOC>
