<DOC>
<DOCNO> 128005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/31/siyaset/asiy.html </URL>
<DATE> 2003/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyanet'ten mesaj Noel Hristiyanların bayramı... 
</HEADLINE>
<TEXT>
   'Anneler Günü' gibi kutlayın... 
   Vatandaşların yeni yılını kutlayan Diyanet İşleri Başkanı Bardakoğlu Noel'in benimsenmesi dinsel yozlaşma... 
      ANKARA Milliyet 

   
   Diyanet İşleri Başkanı Ali Bardakoğlu, 25 Aralık'ta başlayan Noel kutlamaları ile yılbaşı gecesini birbirine karıştırmamak gerektiğini ifade ederek, Noel'in Hıristiyanlara mahsus "dinsel bayram", yılbaşının da Anneler Günü gibi görülmesi gerektiğini bildirdi. Vatandaşların yeni yılını kutlayan Bardakoğlu, "Noel'le ilgili adet ve törenlerin Müslümanlarca benimsenip uygulanması dinsel ve kültürel yozlaşma olarak görülmeli" dedi. Bardakoğlu, yılbaşı kutlamalarının Türkiye'de özellikle son dönemlerde gittikçe artan ilgiyle karşılandığına işaret etti. Noel'le yılbaşı kutlamalarının genellikle birbirine karıştırılması nedeniyle kamuoyunda spekülasyonlara yol açtığını ifade eden Bardakoğlu şunları kaydetti 
   
   Misyonerlere ortam 
   "Böylesi bir tutumun, kendi değerlerimizden uzaklaşma ve başkalaşma sürecini hızlandırdığı, halkımıza ve ülkemize yönelik Hıristiyan misyonerliği için de oldukça elverişli durum oluşturacağı gözden uzak tutulmamalıdır. Dünya genelinde yılbaşı kutlamaları, dinsel bağlamdan öte kültürel anlam ifade etmektedir. Yeni yıl kutlamaları anneler - babalar günü, İşçi Bayramı, doğum günü kutlamaları gibi görülmelidir. Ancak dinimizin emir ve yasaklarına, genel ahlaka ve toplumsal kurallara aykırı davranmak kesinlikle doğru değildir." 
   Hz. İsa'nın doğumu anısına 25 Aralık'ta gerçekleştirilen kutlamaların tamamıyla "dinsel bir bayram" olduğunu da belirten Bardakoğlu, Noel Yortusu'nun, nisanda kutlanan Paskalya bayramıyla birlikte Hıristiyanlığın en önemli bayramları arasında olduğuna işaret etti. Bu kutlamalarının vazgeçilmez folklorik unsurları arasında çam ağacı süslemeleriyle, Aziz Nicholas'ın Ren geyiklerinin çektiği bir kızakla ya da yerde eşek sırtında dolaşarak insanlara çeşitli hediyeler bıraktığı inancının yer aldığına dikkati çeken Bardakoğlu, bu bayramın ve bayramla ilgili olarak yapılan adet ve törenlerin Müslümanlar'ca benimsenip uygulanmasının dinsel ve kültürel bir yozlaşma olarak görülmesi gerektiğini ifade etti. 
   
   
   
   
</TEXT>
</DOC>
