<DOC>
<DOCNO> 142817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/15/spor/spo02.html </URL>
<DATE> 2003/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
FATURA REBROV'A 
</HEADLINE>
<TEXT>

Teknik Direktör Oğuz Çetin, formsuz Ukraynalı yıldızı Elazığspor maçında yedeğe çekecek. Forvette Serhat - Vladimir ikilisi ile gol arayacak olan Fenerbahçe’de Rebrov’un yerine Ogün forma giyecek 
     YALÇIN TÜRK 

     Neşteri vurdu 
     GALATASARAY maçının yaralarını sarmak için bugün Elazığspor karşısında çıkacak olan Fenerbahçe’de Teknik Direktör Oğuz Çetin, son maçlarda istenileni veremeyen Rebrov’u kızağa çekti. Ukraynalı yıldızın yerine Ogün’e şans tanıyacak olan Çetin’in forvette Serhat - Vladimir ikilisi ile gol arayacağı, forvetin hemen arkasında görev alacak Tuncay’ın da sürekli hücuma destek sağlayarak ofansif gücü artıracağı belirtildi. 
     
     Cezası bitiyor 
     ORTA sahayı Hakan, Kemal ve Ogün’e teslim edecek olan Oğuz Çetin dün oyuncularıyla yaptığı kısa toplantıda, "Galatasaray maçının kötü izlerini Elazığspor karşısında silmenizi istiyorum. Galibiyetten başka çaremiz yok" ifadesini kullandı. Çetin bir aylık hak mahrumiyeti cezasını da bugünkü maçta tamamlayacak. Bu arada Başkan Aziz Yıldırım’ın pazartesi günü bir basın toplantısı düzenleyeceği açıklandı. 
     
Basının bileti kesildi      YUSUF DURSUN 

     YÖNETİM, basın mensuplarını yarı yolda bıraktı. Hafta içinde gazetelere faks çekerek, "Özel uçağımızla gazetecileri Elazığ’a götürüyoruz" diyerek, paraları peşin alan Sarı - Lacivertliler, dünkü yolculuk öncesinde Sabiha Gökçen Havalimanı’nda sürpriz yaptı Görevliler, dönüşte uçağa basın mensubu alınmayacağını belirterek, "Başınızın çaresine bakın" dedi. Öte yandan Fenerbahçe, Elazığ Havaalanı’nın uçuşa kapalı olması nedeniyle önce Malatya’ya uçtu, buradan karayoluyla şehre ulaştı. Yolculuk sırasında kafileyi Kale ilçesinde durduran Fenerbahçeliler, takıma çiçek verdi. 
     
Ortega sorunu çözüme ulaşacak’      FENERBAHÇE, Ortega sorununun en kısa sürede çözümleneceğini belirtti . Sarı - Lacivertliler’in internet sitesinde yapılan açıklamada, Başkan Aziz Yıldırım, kulüp avukatları ve Futbol Federasyonu hukukçularının da katılımıyla yapılan FIFA’daki görüşmelerin olumlu geçtiği ifade edilerek, yeni dökümanların da gönderileceği belirtildi. Ayrıca FIFA yetkililerinin kulübün tutumundan dolayı Yıldırım’a teşekkür ettiği de vurgulandı. 
     
Yıldıray’a Inter kancası      YUSUF KOBAL 

     FUTBOL Şube Sorumlusu Sadettin Saran’ın kendisi ve kulübüyle görüşmeler yaptığı Yıldıray’a şimdi de Inter kancayı attı. İtalyanlar’ın, Fenerbahçe’den 5 milyon Euro isteyen Bayer Leverkusen’e 3 milyon Euro teklif ettiği öğrenildi. Futbolcunun da Çizme’ye sıcak baktığı ifade edildi. Ancak Saran, Yıldıray’ın Fenerbahçe’ye çok yakın olduğunu belirterek, "Kendisi ve kulübüyle bir kez daha görüşeceğiz" dedi. 
     



 SPOR 





























</TEXT>
</DOC>
