<DOC>
<DOCNO> 141527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/08/son/sontur21.html </URL>
<DATE> 2003/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaçırılan Kesen kardeşler, zanlıyı teşhis etti... 
</HEADLINE>
<TEXT>

     Kartal'da fidye amacıyla kaçırıldıktan 2 gün sonra kurtarılan Can ve Canan Kesen kardeşlere, anne ve babalarıyla birlikte geldikleri Asayiş Şube Müdürlüğü'nde teşhis yaptırıldı. 
     Soğanlık'taki Gonca Mobilya Mağazası'nın sahibi Mahmut Kesen ve eşi Neriman Kesen, dün akşam kurtarılan 14 yaşındaki oğulları Can ile 9 yaşındaki kızları Canan'ı, bu sabah saat 10.00 sıralarında Gayrettepe'deki Asayiş Şube Müdürlüğü'ne getirdi. 
     Yaklaşık 2.5 saat burada kalan 2 kardeşin olayla ilgili bilgilerine başvurulduğu ve yine dün akşam yakalanan zanlı Serkan Bozkuş'u teşhis ettikleri öğrenildi. 
     Asayiş Şube Müdürlüğü'nden saat 12.30 sıralarında çıkan Kesen ailesinden baba Mahmut Kesen, burada bekleyen gazetecilere kısa bir açıklama yaptı. Baba Kesen, öncelikle emniyetin bütün birimleri ile basına teşekkür ettiğini söyledi. 
     ''Kazasız, belasız çocuklarımıza kavuştuğumuz için çok mutluyuz. Böyle bir olayın bundan sonra hiç olmamasını ve hiç kimsenin başına gelmemesini dilerim'' şeklinde konuşan Mahmut Kesen, gazetecilerin, 'duygularını' sorması üzerine de, ''Anlatılmaz bir duygu, yaşamak lazım'' dedi. 
     Anne Neriman Kesen de, gözleri dolarak, çocuklarını kastedip, ''Onlar dün akşam yeniden doğdular'' diye konuştu. 
     Kesen ailesi, daha sonra özel otomobilleriyle emniyetten ayrıldı. 
     





</TEXT>
</DOC>
