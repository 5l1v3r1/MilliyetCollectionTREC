<DOC>
<DOCNO> 149833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/15/guncel/gun02.html </URL>
<DATE> 2003/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Good Bush'a 10 barış sorusu 
</HEADLINE>
<TEXT>

     Kadri Gürsel savaşı yorumluyor 

     KEŞİF UÇUŞU 

     Saddam rejiminin yıkıldığı gün bazı Bağdatlılar Amerikan birliklerini "Good good Bush" sloganlarıyla karşıladılar. Tamam, savaş kazanıldı ama Bush o Bağdatlıların gözünde "good" olmaya devam edebilecek mi Çok yerinde bir kavram atıldı ortaya Barışı kazanmak... Bush yönetimi barışı kazanabilecek mi Bunun için iyi savaşmak yetmiyor. Çoğulculuk, işbirliği, iyi niyet, hakkaniyet ve şeffaflıkla yoğrulmuş bir politikanın sabır ve beceriyle uygulanması şart. 
     ABD Başkanı George W. Bush'la bugün samimi bir söyleşi yapma olanağım olsa ona şu on soruyu sorardım 
     1. Kuzey Irak'taki 3 - 4 bin PKK'lıyı silahsızlandırmak yerine onların silahlarıyla beraber İran'a geçmesine göz mü yumacaksınız 
     2. Kürtler Irak ordusunun çok sayıda ağır silahını ganimet olarak ele geçirdi. Bu silahlar onlarda kalacak mı 
     3. Savaşı 130 bin askerle kazandınız. Ülkede güvenlik ve kontrolü de 130 bin askerle sağlayabileceğinizi düşünüyor musunuz 
     4. En geniş uluslararası katılımı sağlamak yerine, ülkenin yeniden inşası işinde aslan payını Bechtel ve Halliburton gibi size yakın birkaç dev Amerikan şirketine mi vereceksiniz 
     5. Irak'ın yeniden yapılandırılmasında koalisyonu genişletmek, Fransa, Almanya ve Rusya'ya da söz hakkı vermek, Irak'ın komşularını masaya çağırmak, Araplarla işbirliği yapmak ve bir uluslararası konferans toplamak yerine "Bu işi İngiltere'yle götürürüz" mü diyorsunuz 
     6. Irak'ın petrol gelirlerinin yönetimi ve kullanılmasında Birleşmiş Milletler'le bir biçimde ortaklaşa çalışmaktansa bu işi Pentagon'a mı havale edeceksiniz 
     7. Ülkenin yönetimini, bir dönem yolsuzlukla suçlayıp para desteğini bile kestiğiniz, kerameti kendinden menkul Ahmet Çelebi'ye mi armağan edeceksiniz 
     8. Saddam tarafından ezildiler diye Şiileri, müttefikiniz diye Kürtleri, Sünniler ve Türkmenlerin aleyhinde kayıracak mısınız 
     9. Federal çözümde kararlısınız. Bölgesel federasyon yerine etnik ve mezhepsel temelde bir federasyon mu kurmak eğilimindesiniz 
     10. Irak'ta arzu ettiğiniz demokratik yönetimin temelini atmadan, Filistin sorununa adil bir çözüm bulunmasının yolunu açmadan Suriye'ye karşı askeri yaptırımlar mı uygulayacaksınız 
     Ve neden korkardım biliyor musunuz Bush'un, bu on sorunun onuna da "Evet, çünkü..." diye başlayan cevaplar vermesinden... Ve o zaman Ortadoğu'da barış adına çok endişelenirdim. Bush'un bu sorulara vereceği "evet"lerin oranı yükseldikçe Amerikan yönetiminin Irak'ta çuvallama ihtimali artar, "hayır"ların oranı yükseldikçe de başarı şansı... Barışı kazanmak için vizyon ve bilgelik gerekir. Bush ve çevresindekilere bakınca bu konuda iyimser olmak için insanın kendisini çok zorlaması lazım. 
     


GÜNCEL 


















</TEXT>
</DOC>
