<DOC>
<DOCNO> 101108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/10/spor/ydemirkol.html </URL>
<DATE> 2002/08/10/ </DATE>
<TIME>  </TIME>
<AUTHOR> MEHMET DEMİRKOL  </AUTHOR>
<HEADLINE>
90 dakika 
</HEADLINE>
<TEXT>

     Arkadaşları, Petkoviç’in yanına koşuyor. Onu tebrik ediyorlar. Penaltı kurtaran kalecilerin yaşadığını, yaşıyor Avustralyalı... Doğrusu hak ediyor. Revivo’nun ceza sahasının ön çizgisinden kullandığı serbest vuruşu, 90’dan çıkarmış. Neredeyse penaltı... 36’daki pozisyonun bir önemi daha var Bu, Fenerbahçe’nin ilk yarıda kaleyi bulan tek şutu. Yani Fenerbahçe yine bir serbest vuruş takımı. 
     
     Etkisiz başladı 
     Halbuki oyunu kendi ceza sahası çevresinde kabul eden Trabzonspor, maça rakibinden daha fazla tehdit bekler gibi başladı. Bu geriye çekilmişlik ve maçtan bir saat önce başlayan "Yönetim istifa" tezahüratlarıyla birlikte değerlendirildiğinde, Kadıköylüler’in deneyimsiz rakipleri önünde daha başarılı olacağı düşünülebilirdi. Doğalı da buydu. Ama öyle olmadı... 
     
     Trabzon açıldı 
     10’da Revivo’nun Washington’un önüne indirdiği, ama Brezilya’nın altı pastan vuramadığı pozisyon sonrası, ev sahibi beşli adam adamadan vazgeçti ve açıldı. 
     17’de Aurellio, 18’de Mehmet Yılmaz’ın şutları ve 27’de ilk yarının en önemli pozisyonunda Mehmet Yılmaz’ın, Rüştü ile bire bir kaldığı, ama topu açıp kontrolünü kaybettiği pozisyonla sonuçlanan ev sahibinin kontrolü devreye girdi. Orta sahada kalabalıktılar. Topa önce müdahale edip, tek pas yaptılar. Konuk ekibin Abdullah, Johnson, Ogün ve Serhat’tan oluşan orta bloku fazla top kaybedip, rakibi karşılayamadı. Serhat ve Abdullah, bu oyun düzeninin gereklerini yerine getiremeyince, ileri üçlünün yalnızlığı korkunç boyutlara ulaştı. Kağıt üzerinde güven vermeyen bir savunma göbeği olan Erman - Serkan ikilisi, neredeyse hatasız oynadı. 
     
     Yıldızlar yalnız 
     Şu bir gerçek ki Fenerbahçe, Ortega - Washington’dan yararlanmak istiyorsa, önce bu ikilinin arkasını kuvvetlendirmeliydi. Yoksa onların kaderi de Rapajc ve Andersson gibi olacaktı. Ama Lorant, 22 milyon dolarlık Arjantinli’yi kulübeye çekti. Doğru hareketi ise sağ kanatta kaldıkça Nihat Kahveci’nin kaderine doğru gidecek olan Serhat’ın forvete çekilmesiydi. Ancak bu değişiklikle de Fenerbahçe doğrulamadı. Orta saha yine yumuşak ve hücumu desteklemekten uzaktı. Ev sahibi Gökdeniz ve Aurellio ile etkiliydi. Bushi - Selahattin değişikliğiyle de hızlı oldular ve tam maça tamamen hakim olacakken, Mehmet’in oyundan atılışı işin rengini değiştirdi. Aslında bir dakika sonra Selahattin’in düşürülüşüne de kırmızı kart çıkabilirdi. Ama Müftüoğlu’nun cebinden sarı çıktı. Fenerbahçe bundan sonra oyunu rakip sahaya yıksa da boşluk bulamadı ve pozisyon yaratamadı. 
     
     Rüştü kurtardı 
     72’de Mehmet Yılmaz pozisyonun hasını buldu, ama güzel vuruşunda Rüştü yine Rüştü’ydü... 
     Bundan sonrası seyretmeye ve anlatmaya değmeyecek bir bölümdü. 
     



 SPOR 


























</TEXT>
</DOC>
