<DOC>
<DOCNO> 125973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/21/ekonomi/aeko.html </URL>
<DATE> 2002/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika zora soktu ek önlemler alınsın 
</HEADLINE>
<TEXT>

IMF Türkiye Temsilcisi Brekk, politik nedenlerin bütçe performansını olumsuz etkilediğini belirterek, yeni bütçede ek önlemler istedi 
     ANKARA Milliyet 

     IMF heyeti, görüşmelerine, yılbaşından sonra devam etmek üzere ara verirken, Türkiye Temsilcisi Odd Per Brekk, yaptığı yazılı açıklamada seçimlerin bazı alanlardaki performansı olumsuz etkilediğine işaret ederek, şöyle dedi "Müdahale kapsamındaki bankaların sorunlarının çözümünde, özelleştirmede, kamu iktisadi kuruluşlarındaki fazla personelin azaltılması ve vergi reformu planının hazırlanmasında gecikme oldu. Ayrıca bu yıl, planlanandan daha zayıf bütçe pozisyonuyla kapanacak." 
     Brekk, 2003 için yüzde 5 büyüme, yüzde 20 enflasyon hedefine rahatlıkla erişilebileceğini belirtirken, hükümetin güçlü bir faiz dışı fazlayı sürdürme yolundaki taahhüdünün, borçları azaltma ve sürdürülebilir büyümeyi desteklemeye verdiği önemi gösterdiğini vurguladı. Brekk, "Hükümet, geçici bütçeyi uygun borç dinamikleriyle, ek önlemlerle tamamlamaya niyetli" dedi. 4. gözden geçirme şartlarının yerine getirilmesini beklediklerini kaydeden Brekk, "2003 ve ötesi için de politika çerçevesini tamamlamalarını bekliyoruz. Bu yıl için yüzde 6.5’lik gayrisafi milli hasıla artışı öngörüyor. Bu yüzde 3’lük orijinal program tahmininin üzerinde. Merkez Bankası’nın güçlü performansı da enflasyonun hedeflenenin altında, yüzde 31 düzeyine gelmesine yardım etti" dedi. 
     
     Rahatsızlıklarını ilettiler 
     Öte yandan son görüşmelerini dün Devlet Bakanı Ali Babacan ve Başbakan Yardımcısı Abdüllatif Şener’le yapan IMF heyetinin İhale Kanunu’nun yürürlülük tarihinin ertelenmesiyle ilgili rahatsızlıklarını ilettiği, KİT’lerdeki 45 bin 800 kişilik atıl istihdamın 2003 Haziran ayına kadar eritilmesi gerektiğini gündeme getirdiği öğrenildi. Heyeti seçim vaatlerinin yarattığı beklentiler sonucunda vergi tahsili ve sosyal güvenlik primlerinin toplanmasında düşüş yaşanmasına dikkat çektiği öğrenildi. Bu arada 2002 faiz dışı fazla hedefinde de 2 katrilyonluk bir sapma bekleniyor. 
     
Babacan IMF ile görüş birliği içindeyiz      Devlet Bakanı Ali Babacan, IMF heyeti ile faiz dışı fazla başta olmak üzere temel alanlarda disiplinin korunması için hassasiyet gösterilmesi konusunda görüş birliğine varıldığını bildirdi. Babacan’ın makamından yapılan açıklamada, ilk bölümü tamamlanan gözden geçirme çalışmalarında yılın ikinci yarısında siyasi belirsizlik ve seçim harcamaları nedeniyle kamu maliyesinin olumsuz etkilendiği ve yapısal reformların yavaşladığının ortaya çıktığı kaydedildi. Açıklamada, "Kamu mali disiplinindeki bu zayıflama dikkate alınarak, 2003’te faiz dışı fazla başta olmak üzere temel alanlarda disiplinin korunması yönünde gerekli hassasiyetin gösterilmesi konusunda görüş birliğine varıldı, sıkı maliye politikası benimsendi. IMF heyeti, 2003 için büyüme ve enflasyon hedeflerinin gerçekçi olduğunu belirtti" denildi. 
     Açıklamada, taslak niyet mektubunu yazımına başlandığı, şimdiye kadarkinden farklı olarak, ekonomik politika önceliklerinin niyet mektubu taslağına yansıtıldığı ifade edildi. 
     



 EKONOMİ 




















</TEXT>
</DOC>
