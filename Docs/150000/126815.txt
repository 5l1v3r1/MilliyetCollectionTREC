<DOC>
<DOCNO> 126815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/25/son/sonspo02.html </URL>
<DATE> 2002/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaan Dobra Beşiktaş'a para için değil kariyerim için geldim... 
</HEADLINE>
<TEXT>

     Beşiktaş'ın Kocaelispor'dan transfer ettiği futbolcusu Kaan Dobra, siyah-beyazlı ekibe kariyeri için geldiğini belirtti. 
     Kaan Dobra, kulübün resmi internet sitesinde taraftarla söyleşti. Soru-cevap köşesinin konuğu olan Kaan Dobra, Kocaelispor'daki kazancı ile Beşiktaş'taki kazancı arasında pek fark bulunmadığını ifade ederek, ''Para için değil, kariyerim için geldim. Sadece kariyerimi düşündüm. Orada da iyi oynuyordum, ama bir değişikliğe ihtiyacım vardı. Maça çıkarken motive bile olamıyordum. Bu yüzden orada kalmam takıma da zarar verecekti'' dedi. 
     Beşiktaş'ta şu an oynadığı mevkiden kendisinin de Teknik Direktör Mircea Lucescu'nun da memnun olduğunu belirten Kaan Dobra, formsuz olmadığını, sadece Lucescu'nun istediği gibi oynadığını kaydetti. 
     Beşiktaş'ın zengin bir oyuncu kadrosu bulunduğunu, bu nedenle kadroda kim yer alırsa alsın takımın sağlam olduğunu anlatan Kaan Dobra, ''Ligde şampiyon olacağımıza inanıyorum. UEFA Kupası'nda da bu turu geçersek finale kadar gidebiliriz'' görüşünü dile getirdi. 
     Lucescu ve menajer Sinan Engin'in çok iyi yönetici olduklarını ve her zaman takım için gerekeni yaptıklarını belirten Kaan Dobra, takımdaki tüm arkadaşlarıyla iyi anlaştıklarını, hiçbirini diğerinden ayırmadığını kaydetti. 
     Kaan Dobra, her zaman dolu statta, ateşli seyirciler karşısında oynamaktan hoşlandığını, Beşiktaş'ın seyircisini de hep farklı bulduğunu sözlerine ekledi. 
     





</TEXT>
</DOC>
