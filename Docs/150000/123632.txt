<DOC>
<DOCNO> 123632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/10/ekonomi/eko02.html </URL>
<DATE> 2002/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman sanayicilerden Türkiye’ye AB desteği 
</HEADLINE>
<TEXT>

Alman Sanayici ve İşadamları Derneği’nin Başkanı Michael Rogowski, Türkiye’nin AB üyeliğine alınmamasının iki ülke arasındaki ticari ilişkilere büyük zarar vereceğini söyledi 
     BERLİN Milliyet 

     Türkiye’nin Avrupa Birliği’ne üyelik müzakereleri için 12 Aralık’ta yapılacak Kopenhag Zirvesi’nde tarih alması konusunda, Birliğin patronu’ sayıldığı için belirleyici olması beklenen Almanya’dan destek açıklaması geldi. Financial Times gazetesine bir demeç veren Alman Sanayi ve İşadamları Derneği Başkanı Michael Rogowski, dernek olarak, Türkiye’nin üyeliği konusunda kendi isteklerini içeren bir durum raporunu, önümüzdeki pazartesi günü açıklayacaklarını söyledi. 
     Kopenhag zirvesine az bir zaman kala, Avrupa’da ve Almanya’da, Türkiye’nin AB üyeliği konusunda başlayan tartışmalar da alevleniyor. Türkiye’nin AB üyeliğine karşı olanların yanı sıra taraftar olanların sesleri de yükselmeye başladı. Türk Sanayicileri ve İşadamları Derneği’nin TÜSİAD AB ülkelerindeki lobi çalışmaları sırasında görüştüğü Alman Sanayici ve İşadamları Derneği, Türkiye’nin bir an önce AB üyeliğine alınmasını istedi. 
     
     Rapor hazırlıyorlar 
     Almanya’nın en etkili iş örgütlerinden biri olan Alman Sanayi ve İşadamları Derneği’nin Başkanı Michael Rogowski, Türkiye ile Almanya arasında büyük bir ticaret hacminin bulunduğuna dikkat çekerek, Türkiye’nin üyeliğinin geciktirilmesinin bu ticari ilişkiye zarar vereceği uyarısında bulundu. 
     Financial Times gazetesine bir demeç veren Rogowski, dernek olarak, Türkiye’nin üyeliği konusunda kendi isteklerini içeren bir durum raporunu, önümüzdeki pazartesi günü açıklayacaklarını söyledi. 
     
Radikalleri güçlendirmeyin      Aynı gazeteye Türkiye’nin AB üyeliğiyle ilgili görüşlerini açıklayan eski Devlet Bakanı ve CHP İstanbul Milletvekili Kemal Derviş de zirvede çıkacak olumsuz bir sinyalin, Türkiye’deki radikal güçleri destekleyeceğini söyledi. AB ülkelerinin, Kopenhag zirvesi sonucunda Türkiye’ye sadece bir randevu kararı vermesinin, büyük bir hayal kırıklığı yaşatacağını vurgulayan Derviş, Fransa ve Almanya’nın sunduğu son tekliften daha iyi bir teklif beklendiğini söyledi. 
     



 EKONOMİ 

















</TEXT>
</DOC>
