<DOC>
<DOCNO> 129857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/09/son/sontur30.html </URL>
<DATE> 2003/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Gül ''Uçaktan 5 kişinin sağ çıkması mucize'' 
</HEADLINE>
<TEXT>

     Başbakan Abdullah Gül, ''Şu an için açık olan, uçağın sis nedeniyle düştüğüdür'' dedi. 
     Diyarbakır'da meydana gelen uçak kazası nedeniyle özel ATA uçağıyla Mardin'e ve oradan da karayoluyla Diyarbakır'a gelen Başbakan Gül, Valilik'te düzenlediği basın toplantısında, ''Gönül isterdi ki başka şeyler için gelelim'' diye konuştu. 
     THY'ye ait Konya uçağının Diyarbakır Havaalanı'na inmek üzereyken, düştüğünü anımsatan Gül, şunları söyledi 
     ''Ne yazık ki, 75 vatandaşımız hayatını kaybetmiştir, 5'i de yaralıdır. Hayatını kaybeden 45'inin kimliği tespit edilmiş ve 39'u ailelerine teslim edilmiştir. Olay olur olmaz anında müdahale edilmiştir. Ancak, bu kadar kişi kurtarılabilmiştir. Biz de yerinde incelemede bulunduk. Ulaştırma Bakanımız ve diğer yetkililerden bilgi aldık. Havaalanındaki komutanlarımız yeterli araştırmayı yaptılar ve karakutular bulundu. Şüphesiz onlar çözüldükten sonra kesin düşüş nedeni açıklanacaktır. 
     Şu an için açık olan uçağın sis nedeniyle düştüğüdür. Bu tip kazalar bizi derinden üzmektedir. Ölenlere rahmet diliyorum, Hükümet'teki arkadaşlarımız adına ölenlere rahmet yakınlarına başsağlığı diliyorum.'' Gül, yararlılara kaldıkları hastanelerde itinayla bakıldığını ve yakında sağlıklarına kavuşacaklarını söyledi. 
     
     ''MARDİN'E İNMEK ZORUNDA KALDIK''- 

     Bu tür kazaların son olmasını dileyen Gül, sözlerini şöyle sürdürdü 
     ''Dünkü hava bu kazanın sebebidir. Biz de Diyarbakır yerine Mardin Havaalanı'na inmek zorunda kaldık. Uçağımız Diyarbakır Havaalanı'na 2 kez pas geçti ve tekrar Mardin'e dönmek zorunda kaldı. 
     Şimdi tekrar maalesef üzücü bir haber gelmiştir. Mardin'den Diyarbakır'a gelirken, 2 askeri uçağımız eğitim uçuşu yaparken, Malatya'da düşmüşlerdir, kaza yapmışlardır. Yine çok üzücü bir şey... Her ikisinin de pilotları şehit olmuşlardır. Türk Hava Kuvvetleri mensuplarından 4 kişi de şehit olmuştur. Bu şehitlerimize de Allah'tan rahmet, Türk Hava Kuvvetleri ve ailelerine başsağlığı diliyoruz.'' 
     
     ''PİST YERİNE TOPRAĞA VURMUŞ'' 

     Gül, Diyarbakır'daki uçak kazasında uçağın tamamen dağıldığını ifade ederek, şöyle konuştu 
     ''Diyarbakır'da meydana gelen kazada 5 kişinin sağ çıkması bir mucizedir. Uçağın en büyük parçası kuyruk kesimidir, uçak tamamen dağılmıştır. Adeta uçak görünümünde değildir. Motorlarından başka, bu da gösteriyor ki uçak pist yerine toprağa vurmuştur. Zaten uçak tekerlerinin vurduğu yer ufak bir tepeciktir.'' 
     
     ''SAKINCASI OLSA THY MÜSAADE ETMEZ'' 

     Başbakan Gül, gazetecilerin ''Diyarbakır Havaalanı'nda ILS cihazı bulunup bulunmadığı'' yönündeki sorusuna şu karşılığı verdi 
     ''Tabi alınacak tedbirler, bütün havaalanlarımızla ilgili bunu söylüyorum. Bazı havaalanlarımızda belki daha ileri derecede aletlere ihtiyaç vardır, şüphesiz ki bunda sınır yoktur. Şu anda havaalanlarımız yeteri kadar donanımlıdır. Ama daha modern, daha ileri derecede teknoloji ile donatılmaları şüphesiz ki söz konusudur. Bu uçaklar sadece Diyarbakır'a uçmuyorlar. Bu uçaklar Türkiye'nin her tarafına, bazen ülke dışına, başka yerlere de uçuyorlar. Dolayısıyla bu tip şeyler çok fazla bilgiye dayalı olmayan düşüncelerdir diye tahmin ediyorum. 
     Zaten bir sakıncası olsa THY bunlara kesinlikle müsaade etmez. Kutular açıldıktan sonra deşifre edildikten sonra ortaya çıkacaktır. Ama şu anda görünen şey odur ki, sisten dolayı ufak bir tepeciğe çarpmış düşmüştür, yakıtları da içerisinde olduğu için yanmıştır.'' 
     





</TEXT>
</DOC>
