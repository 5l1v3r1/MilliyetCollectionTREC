<DOC>
<DOCNO> 142085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/11/son/sontur22.html </URL>
<DATE> 2003/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Siyasetin tepesinde nöbet değişimi... 
</HEADLINE>
<TEXT>

     Ankara'nın gündemi bugün başdöndürücü bir hızla gelişti. Milletvekili mazbatasının TBMM'ye ulaşması ile Tayyip Erdoğan yemin ederek milletvekili oldu, ardından Başbakan Gül Köşk'e giderek Cumhurbaşkanı Sezer'e istifasını sundu. Akşam saatlerinde ise Köşk'ün ziyaretçisi Tayyip Erodoğan idi. Ve Erdoğan, Cumhurbaşkanı'ndan yeni hükümeti kurma görevini alarak Başbakan oldu. 
     
     ÖNCE GÜL İSTİFA ETTİ 

     Cumhurbaşkanı Ahmet Necdet Sezer, Başbakan Abdullah Gül'ü saat 16.00'da kabul etti. 
     Çankaya Köşkü'nde 20 dakika süren kabulde Başbakan Gül, Sezer'e 58. hükümetin istifasını sundu. 
     Bu arada Köşk'ten yapılan açıklamada, Cumhurbaşkanı Sezer'in saat 17 00'de Tayyip Erdoğan'ı davet ettiği açıklandı. 
     
     ERDOĞAN KÖŞK'E ÇIKTI 

     AK Parti Genel Başkanı Recep Tayyip Erdoğan TBMM Başkanı Bülent Arınç ile görüşmesinden bir süre sonra Çankaya Köşkü'ne gitmek üzere TBMM'den ayrıldı. 
     Bir gazetecinin, ''Kabine listesini bugün Cumhurbaşkanı'na sunacak mısınız '' sorusuna Erdoğan, ''Biraz sabırlı olun'' karşılığını verdi. 
     Erdoğan, görüşme için saat 17.00'da Çankaya Köşkü'ne geldi. Yaklaşık yarım saat süren görüşme sonrasında Köşk'ten ayrılırken, çevresini saran gazetecilere şu açıklamayı yaptı 
     "Cumhurbaşkanı 59. hükümeti kurma görevini şahsıma tevdi etmiştir. Sayın Cumhurbaşkanı'na takdirleri için teşekkürlerimi sunuyorum. 9 Mart Siirt seçimleri ile demokratik hayatımızın bir aksaklığı daha giderilmiş oldu. Bunu yerine getiren demokratik irade bizim biran önce hükümeti kurmamızı ve ülkemizin ağır sorunlarını çözmek için işin başına geçmemezi talep etmektedir. Bu haklı talebin farkında olarak çalışmalarımızı biran önce tamamlayacağız. En kısa zamanda kabine listemizi Cumhurbaşkanı'na takdim edeceğiz." Gazetecilerin hükümette değişiklik olup olmayacağı yolundaki bir soru üzerine, "Kabinede az oranda değişiklik olabilir, revizyonlar olabilir. Bunlar ciddi oranda olmayacaktır" dedi. 
     
</TEXT>
</DOC>
