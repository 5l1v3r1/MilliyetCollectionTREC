<DOC>
<DOCNO> 110739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/02/son/sondun10.html </URL>
<DATE> 2002/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'den yazar Haluk Gerger'e terörist muamelesi... 
</HEADLINE>
<TEXT>

     11 Eylül'ün saldırılarının ardından tüm 
     dünyanın tepkisini çekecek sert önlemler alarak kendi yurttaşları dışında herkese şüpheyle bakan ABD, elinde 10 yıllık vizesiyle New York'a gelen gazeteci-yazar, Doç.Dr. Haluk Gerger'i de terörist muamelesine tabi tuttu. Dün eşiyle birlikte New York'a giden Gerger, Newark Havaalanında hiç ummadığı bir davranışla karşılaştı. Amerikan polisi, "Dışişleri Bakanlığı sizin vizenizi iptal etti. Siz giremezsiniz, ama eşiniz ABD'ye girebilir" diyerek Gerger'i engelledi. Gerger'in parmak izini alıp, fotoğraflarını çeken Amerikan polisi daha sonra aynı uçakla Gerger'i sınır dışı ederek Münih'e geri gönderdi. Halen Münih Havaalanında bulunan Gerger, ANKA'nın konuyla ilgili sorusu üzerine başından geçenleri anlattı. 1999'da Ankara'daki ABD Büyükelçiliğinden aldığı 10 yıllık vizesi bulunduğunu anlatan Gerger, özel bir gezi için New York'a gittiğinde vizenin iptal edildiğini öğrendiğini söyledi. Amerikan elçiliğinde adresi bulunmasına karşın kendisine vize iptalinin bildirilmemesinden yakınan Gerger, "Neredeyse terörist muamelesi gördüm. Parmak izlerim alındı, resimler çekildi ve aynı uçakla Münih'e geri geldik" dedi. Gerger, 11 Eylül'ün ardından ABD'nin demokratik kesimi kendisine hedef seçtiğini şöyle açıkladı "Yaşadıklarım şu bakımdan önemli Her zaman söylüyoruz, bu örnekler de kanıtlıyor, tek bir bireye yönelik gözü dönmüş bir saldırganlık bu. Nedir bu saldırı, demek ki ABD Haluk Gerger'in düşüncelerinden korkuyor. Terör bahanesiyle İslamı, El Kaideyi, Usame'yi değil bütün demokmratik kesimi hedef seçmiş kendine. Her yerde Amerikan saldırganlığına karşı olanları kendisine hedef seçmiş. Bunun hesabını kamuoyu nezdinde soracağız burada bırakmayacağız." Haluk Gerger, Ankara Üniversitesi Siyasal Bilgiler Fakültesi Uluslararası İlişkiler Bölümü öğretim üyesi iken 1980 askeri darbesinin ardından kurulan YÖK'le birlikte üniversiteden uzaklaştırıldı. Çeşitli gazetelerde köşe yazarlığı yapan Gerger, İnsan Hakları Derneğinin kurucuları arasında yer aldı. Yurt dışındaki bazı üniversitelerde misafir öğretim üyeliği de yapan Gerger, yazıları nedeniyle çarptırıldığı 10 aylık hapis cezasının infazı için Ocak 1998'de cezaevine konulmuştu. Gerger'in pasaportunu alışı sırasında da İçişleri Bakanlığı kendisine çeşitli güçlükler yaşatmış ve sorun dönemin İnsan Haklarından Sorumlu Devlet Bakanı Mehmet Ali İrtemçelik'in yardımıyla çözümlenemişti. 
     





</TEXT>
</DOC>
