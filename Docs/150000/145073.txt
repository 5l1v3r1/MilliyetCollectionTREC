<DOC>
<DOCNO> 145073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/24/son/sonspo13.html </URL>
<DATE> 2003/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş iddialı konuştu "İngiltere maçı iz bırakmalı" 
</HEADLINE>
<TEXT>

     Milli Takımlar Teknik Direktörü Şenol Güneş, futbolun bir sevgi ve barış olayı olduğunu belirterek, ''Ancak İngiltere maçını savaşın gölgesinde oynayacağız'' dedi. 
     Güneş, milli takımın kamp yaptığı otelde düzenlediği basın toplantısında, futbolun bugün itibariyle savaşın gölgesinde kalmasının üzüntü verici olduğunu vurgulayarak, ''Biz de İngiltere'ye savaşın gölgesinde gideceğiz. Tüm dünya savaşa kilitlenmişken, insanları savaş ortamından çıkarmak istiyoruz. Savaşın çirkin görüntüsü herkesi üzüyor. Orada ortaya koyduğumuz oyun ve alacağımız skor ile biraz olsun bu düşüncelerden insanlarımızı uzaklaştırmak istiyoruz'' diye konuştu. 
     
     ''GELECEĞE AİT OLMAK İSTİYORUZ'' 
     Şenol Güneş, İngiltere'nin futbolun beşiği, Türkiye'nin de medeniyetlerin beşiği olduğunu kaydederek, iki ülke milli takımlarının güzel bir karşılaşma oynayacağına dair inancını dile getirdi. 
     Dünya Şampiyonası sırasında ''Tarihi değil, geleceği yazıyoruz'' dediklerini hatırlatan Şenol Güneş, ''İngiltere maçıyla birlikte artık geleceğe ait olmak istiyoruz. Birbirimize sevgimiz, saygımız ve cesaretimiz var. Bu da bizim en büyük silahımız olacaktır. Ayrıca oyuncularımız dünya piyasalarında kendilerini bir kez daha gösterme şansını bulacaktır'' dedi. 
     Güneş, sahaya çıktıklarında en güzelini, en iyisini yapmaya çalışacaklarını ve bütün performanslarını ortaya koyarak, Türk halkının beklentilerine karşılık vermek istediklerini söyledi. 
     Türk halkını Dünya Kupası'nda mutlu ettiklerini belirten Güneş, onlara tekrar aynı duyguları yaşatmak istediklerini anlattı. 
     
     ''İNGİLTERE MAÇININ İZ BIRAKMASINI İSTİYORUZ'' 
     Şenol Güneş, İngiltere ile oynayacakları karşılaşmanın her açıdan üst düzeyde geçeceğini vurgularken, bu maçın iz bırakmasını istediklerini söyledi. 
     Taraftarlar, yönetim, futbolcular ve teknik heyet olarak İngiltere'de fair-play duygusuyla hareket edeceklerini kaydeden Güneş, şöyle konuştu 
     ''Oyuncularımızdan futbolun dışındaki sertliklere karışmalarını, hakem ve seyirciyle olumsuz diyaloglara girmemelerini isteyeceğiz. Seyirci olarak da fair-play'i ön planda tutmalıyız. Maç bittiğinde biz kazanalım. Ancak İngiltere'yi de kaybetmeyelim. Dostluğumuz devam etsin. İki ülke bu maçtan dost olarak, sevgiyle çıksın. İki takımın da alkışlanmasını istiyoruz.'' 
     
     ''GEÇMİŞE BAKMIYORUZ'' 
     Güneş, geçmişte alınan sonuçların hiçbir öneminin bulunmadığını ifade etti. 
     Dünya Kupası'nda aldıkları unvana layık olabilmek zorunda olduklarını ve daha iyisini yapmak istediklerini belirten Güneş, şöyle devam etti 
     ''Bu kupada elde ettiğimiz sonuç bizim işimizi daha fazla zorlaştırdı. İngiltere'nin bizden çekinmesi, bizi daha dikkatli olmaya zorluyor. Sizi küçümseyen ile sizden çekinen takımların hazırlıkları farklı olacaktır. Tüm gücümüzü İngiltere karşısında deneyeceğiz ve göreceğiz. Kazanıp dönmek istiyoruz. Beraberlik de olumsuz sonuç değil. Kaybetsek de yarış devam eder. Ancak kazanan avantaj yakalar. Bizim onlardan geri bir yanımız yok.'' İngiltere'nin kendilerine karşı takım tertibinde değişiklik yapacağını düşünmediklerini söyleyen Güneş, en üst düzeyde bir lig oynanan ülkenin milli takımıyla karşılaşacaklarını ve rakiplerinin tüm motivasyonunu bu karşılaşmaya çevirdiğini, maçın 2 takım için de final havasında geçeceğini dile getirdi. 
     
     ''KENDİ FUTBOLUMUZU OYNAMAK İSTİYORUZ'' 
     İngiltere'nin nasıl bir sistemle oynayacağını önemsediklerini belirten Güneş, ''Ancak biz öncelikle kendi futbolumuzu oynayacağız'' dedi. 
     Hakan Şükür'ü sağlığının düzelmesi ve performansının iyi olması nedeniyle yeniden milli takıma çağırdığını anlatan Güneş, bu oyuncunun henüz istedikleri seviyede olmamasına rağmen, takıma katkı sağlayacağına inandığını belirtti. 
     Milli takıma çağırdıkları futbolcuların zaman zaman formsuz olduklarını veya takımlarında oynayamadıklarını vurgulayan Güneş, sözlerini şöyle sürdürdü 
     ''Ancak kadromuz geniş. Ayrıca hepsi uluslararası düzeyde profesyonel futbolcular. Hem fizik hem de mental açıdan onları hazırlamayı düşünüyoruz. Akıl ile duyguyu birleştirmek istiyoruz. Hiçbir futbolcumuzu korkutmuyoruz, kandırmıyoruz. Futbolcuların takımlarındaki durumları çok önemli değil. Milli takımdaki performansları önemli.'' 
     




</TEXT>
</DOC>
