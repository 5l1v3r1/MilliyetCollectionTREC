<DOC>
<DOCNO> 139086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/26/spor/spo04.html </URL>
<DATE> 2003/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor’da Gençler alarmı 
</HEADLINE>
<TEXT>

Bordo-Mavili takım, Gençlerbirliği maçına final gözüyle bakıyor. Samet Aybaba, "Üç puanı alırsak, yarışta çok şey kazanırız" dedi 
     ADANASPOR galibiyetiyle büyük moral bulan Trabzonspor, cumartesi günü deplasmanda oynayacağı Gençlerbirliği maçı için tekvücut oldu. Samet Aybaba, kritik bir 90 dakika yaşayacaklarını dile getirip, "Alacağımız galibiyet bize çok şey kazandırır. Üç puan zirveye daha yakınlaşmamızı sağlar. Son maçlarda iyi bir grafik yakaladık. Takımım istediğim diriliğe geldi" dedi. 
     BU sezon en büyük hedeflerinin UEFA Kupası’na katılmak olduğunu açıklayan Aybaba, "Bilet bu tür maçlarda saklı" diye konuştu. Tecrübeli hoca şunları söyledi "Gençlerbirliği karşısında ciddiyetten bir an olsun uzaklaşmamalıyız. Kritik bir döneme giriyoruz. Bu sınavdan sonra Türkiye Kupası’nda Ankaraspor, ardından da Beşiktaş maçları var. Virajı dönmeliyiz." 
     
     Mehmet pazarlığı 
     TRABZONSPOR Altay’dan kiraladığı Mehmet Yılmaz’ın bonservisini alabilmek için temaslara başladı. Golcü oyuncunun bonservisini elinde bulunduran Sadettin Saran’ın teklife sıcak bakmadığı öğrenildi. Saran’ın Mehmet Yılmaz’ı Fenerbahçe’ye kazandırmayı düşündüğü iddia edildi. 
     
     Hazırlıklar başladı 
     Trabzonspor, Gençlerbirliği maçının hazırlıklarına dün yaptığı tek antrenmanla başladı. Sakatlıkları süren Fatih ile Alişen düz koşuyla çalışmayı noktalarken, Samet Aybaba gol vuruşlarına ağırlık verdi. 
     



 SPOR 























</TEXT>
</DOC>
