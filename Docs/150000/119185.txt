<DOC>
<DOCNO> 119185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/16/siyaset/siy13.html </URL>
<DATE> 2002/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Hani tarafsızdı 
</HEADLINE>
<TEXT>

Tarafsız İçişleri Bakanı olan Ecemiş, giderayak memleketi Niğde’ye 609 milyar ödenek gönderdi 
     UĞUR MART Niğde DHA 

     Seçimlerin 3 Kasım’da yapılacağının TBMM’de kabulünün ardından Anayasa gereği İçişleri Bakanı Rüştü Kazım Yücelen’in yerine atanan Muzaffer Ecemiş, yeni kabinenin açıklanmasına günler kala memleketi Niğde’ye 609 milyar lira ödenek gönderdi. 
     Niğde Valiliği’nden yapılan açıklamada, Ecemiş’in, bütçesinde yer alan belediyelere yapılacak yardımlar ödeneğinden İl Özel İdare Müdürlüğü ve 46 belediyeye proje karşılığı maddi destek sağladığı belirtildi. 609 milyar liranın 340 milyar liralık kısmının Özel İdare Müdürlüğü emrine, kalan kısmının da il, ilçe ve belde belediyelerine aktarılacağı vurgulandı. 
     Ecemiş’in görevini bırakmasına günler kala gönderdiği para, İl Özel İdare Müdürlüğü’nün soğuk hava deposu, makine alarmı ve kanalizasyon yapımında kullanılacak, ayrıca restore edilmek üzere tarihi bir ev satın alınacak. Belediyelere gönderilen parayla da yol, çevre, mezarlık düzenlemesi, köprü inşaatı, düğün salonu yapımı gibi projeler hayata geçirilecek. 
     Ecemiş Bu yardım değil 
     Ecemiş, ödenekle ilgili Milliyet’in sorularına şu yanıtı verdi "Bu yıl, Maliye Bakanlığı’ndan bakanlığımıza projeler karşılığı dağıtılmak üzere 13 trilyon lira ödenek gönderildi. Bazı iller bir, bazı iller 3 - 5 proje gönderirken, bazı iller hiç proje göndermedi. Projesi olmayanlara para verilmedi. Bu bir yardım değil. Aslında proje bedellerinin yüzde 70’ini karşılaması gerekirken, yetersizlikten ancak yüzde 30’unu karşıladı. Niğde’ye de bu kapsamda gönderildi." 
     
     



 SİYASET 















</TEXT>
</DOC>
