<DOC>
<DOCNO> 125649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/19/son/sonspo08.html </URL>
<DATE> 2002/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Yimpaş Yozgatspor, kaleci sorununu çözdü... 
</HEADLINE>
<TEXT>

     Ara transferde kadrosunu güçlendirmek üzere kolları sıvayan İkinci Futbol Ligi A Kategorisi takımlarından Yimpaş Yozgatspor, Erzurumspor'un kadro dışı bıraktığı deneyimli file bekçisi Armağan ile el sıkıştı. 
     Kırmızı-siyahlı kulübün başkanı Tevfik Çankaya, ''Ligin en fazla gol yiyen ekiplerinden biriyiz. Öncelikle kaleci sorunumuzu çözmek üzere harekete geçtik. Kulübüyle bir sorun çıkmaması durumunda kaleci Armağan, Antalya kampımıza katılacaktır'' dedi. 
     Savunma ve orta alana takviye yapılması için temasların sürdüğünü belirten başkan Çankaya, transfer yönetmeliğinde yapılan değişiklik nedeniyle, bu sezon başında sözleşme imzalamayan futbolcu bulmakta güçlük çektiklerini söyledi. Çankaya, transfer yönetmeliğine esneklik getirilmesi için Futbol Federasyonu'na başvurduklarını da belirterek, şöyle konuştu 
     ''Transfer yönetmenliğinde yapılan değişiklikle, bir futbolcu sezon içinde ancak bir kez kulüp değiştirebiliyor. Bu nedenle, sezon başında sözleşme imzalamasına karşılık takımında yer bulamayan futbolcular çoğunlukta. Bu futbolcuların futbol yaşamlarını sürdürebilmeleri için Futbol Federasyonu'nun bir esneklik getirmesini talep ettik. Eğer bu talebimize olumlu yanıt alabilirsek, prensipte anlaşmaya vardığımız bazı futbolcuları renklerimize dahil edeceğiz. Aksi durumda, Birinci Süper Lig'de mücadele eden takımların PAF takımlarından kadromuza takviye yaparak, sorunumuzu çözmeye çalışacağız. 
     





</TEXT>
</DOC>
