<DOC>
<DOCNO> 107815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/16/siyaset/siy04.html </URL>
<DATE> 2002/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan kararında newline 26 Eylül heyecanı... 
</HEADLINE>
<TEXT>

Erdoğan’ın adli siciliyle ilgili yapılan itiraz, bugün Yargıtay’da görüşülecek. 8. Daire’nin "temizölemeyi bozması bekleniyor 
     GÖKÇER TAHİNCİOĞLU Ankara 

     Adli sicil kaydının silinmesinin ardından YSK’nın hakkında vereceği kararı bekleyen AKP Genel Başkanı Recep Tayyip Erdoğan, milletvekili kesin aday listesinin açıklanacağı 26 Eylül’e kadar "zamanla yarışacak." Erdoğan’ın yarışı, YSK’nın kendisine vize vermesi durumunda, mazbatasını alacağı güne kadar sürecek. 
     Yargıtay Cumhuriyet Başsavcısı Sabih Kanadoğlu’nun, Erdoğan’ın adli sicil kaydına ilişkin tebliğnamesini bugün görüşecek olan Yargıtay 8. Ceza Dairesi’nin, Erdoğan’ın kaydının silinmesi için ilk başvurusunu yaptığı Diyarbakır 3 no’lu DGM’nin kararını "usul" yönünden bozması bekleniyor. Bu durumda dosya tekrar Diyarbakır 3 no’lu DGM’ye gidecek. DGM, ilk incelemesini duruşmasız yaptığı için usul yönünden bozulan kararı göz önünde bulundurarak, bu kez Erdoğan’ın avukatlarının da katılması gereken duruşmada konuyu ele alacak. 3 no’lu DGM, Erdoğan’ın adli sicil kaydının silinmesi talebine ret yanıtı verirse, dosya Yargıtay 8. Ceza Dairesi’ne gidecek. 312. madde konusunda katı tutumu olan 8. Daire, yerel mahkemenin kararını onarsa, Erdoğan için sadece "tashih -i karar" karar düzeltme yolu kalacak. Bu durumda dosya, Başsavcı Sabih Kanadoğlu’nun önüne gelecek. 
     
Seçilirse, mazbatası iptal edilebilir mi      Erdoğan hakkındaki hukuki sürecin kesin aday listelerinin açıklanacağı 26 Eylül’e kadar bitmemesi halinde, Erdoğan’ın önündeki tek engel YSK olacak. YSK, Erdoğan’a vize verirse Erdoğan seçimlere katılabilecek. Bu nedenle Erdoğan’ın avukatlarının, mazeret bildirerek DGM’deki duruşmayı 15 gün erteleyebileceği bildirildi. Ancak Erdoğan’ın seçilmesi halinde milletvekili mazbatasının iptali de gündeme gelebilecek. Yargı kararı göz önünde bulundurularak Erdoğan’ın vekilliğine itiraz edilebilecek. YSK’nın, tüm bu hukuki süreçlerin gerçekleşmesi durumunda Erdoğan’ın adaylığını iptal etme yetkisi bulunuyor. 
     
     



 SİYASET 















</TEXT>
</DOC>
