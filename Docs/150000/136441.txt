<DOC>
<DOCNO> 136441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/12/son/sondun07.html </URL>
<DATE> 2003/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD uçakları, Irak'a ait balistik füze rampalarını vurdu 
</HEADLINE>
<TEXT>

     ABD savaş uçaklarının Irak'ın güneyindeki, Irak'a ait balistik füze rampalarını vurdukları bildirildi. 
     Pentagon yetkilileri 8 ABD savaş uçağının, TSİ 18.00'de Irak'ın Basra kenti yakınındaki balistik füze sistemine toplam 16 bomba bıraktığını belirttiler. 
     Daha önce Irak'ın uçak ve gemilere yönelik kullandığı silahları yoketmek amacıyla saldırılar düzenleyen Amerikan savaş uçaklarının, ilk kez Irak'ın kara hedeflerine yönelik silahlarını yok etmek amacıyla saldırı düzenlediğine dikkat çekiliyor. 
     ABD Merkezi Komutası tarafından yapılan açıklamada, Irak'ın taşınabilir füze fırlatma sistemini uçuşa yasak bölgenin güneyine kaydırdığı kaydedildi. 
     ABD Merkezi Komuta sözcüsü Jim Wilkinson, ''Saddam Hüseyin, bu sistemleri askerlerimizi ve Kuveyt halkını vurabilecek menzile konuşlandırmıştı ve biz BM yetkisi altında hareket ederek bu sistemleri vurduk'' diye konuştu. 
     ABD'li üst düzey savunma yetkilileri uçakların, Irak'a ait bir Ababil-100 füze rampası, bir komuta aracı ve cephane araçlarını vurduklarını belirttiler. 
     





</TEXT>
</DOC>
