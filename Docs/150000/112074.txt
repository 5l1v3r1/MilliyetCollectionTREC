<DOC>
<DOCNO> 112074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/09/son/sontur13.html </URL>
<DATE> 2002/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Resim öğrencisi, hocasından mahkeme kararıyla para aldı 
</HEADLINE>
<TEXT>

     Dicle Üniversitesi Eğitim Fakültesi Resim Bölümü Öğrencisi Salih Coşkun, sergide satılan tablosunun parasını kendisine ödemeyen hocasını mahkemeye verdi. 
     Alınan bilgiye göre, Dicle Üniversitesi'nce, 19 Mayıs'ta Diyarbakır Sanat Galerisi Dağkapı Burcu'nda, Eğitim Fakültesi Resim Bölümü öğrencilerinin yaptığı resimlerden oluşan ''Atatürk ve Gençlik'' konulu bir sergi açıldı. Sergiyi gezen Olağanüstü Hal Bölge Valisi Gökhan Aydıner, öğrenci Salih Coşkun'a ait ''Atatürk ve İnönü'' tablosunu, 400 milyon lira karşılığında Bölge Valiliği için satın aldı. 
     Öğretim Üyesi Doç. Dr Ahmet Atan'ın, Bölge Valiliği'nin ödediği 400 milyon lirayı kendisine alması üzerine öğrenci Salih Coşkun, Diyarbakır Cumhuriyet Başsavcılığı'na şikayet dilekçesi verdi. Dilekçenin işleme konulmasıyla, Diyarbakır Asliye Hukuk Mahkemesi'nde dava açıldı. 
     Yapılan yargılama sonucunda mahkeme, Doç. Dr. Atan'ın Bölge Valiliği'nden tablo bedeli olarak aldığı 400 milyon liranın, faiziyle birlikte öğrenci Salih Coşkun'a ödenmesine karar verdi. 
     Salih Çoşkun, öğretim üyesinin, tablo bedelini kendisine ödememesini kabullenemediğini belirterek, ''Ben aylarca emek verip tablo yaptım. Alınterime hocanın el koyması beni üzdü. Hakkımı ispatlamak için dava açtım. Yargı, hakkımı iade etti'' dedi. 
     





</TEXT>
</DOC>
