<DOC>
<DOCNO> 134339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/31/son/sontur05.html </URL>
<DATE> 2003/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Troykası, bakanlar düzeyinde Ankara'da... 
</HEADLINE>
<TEXT>

     AB Troykası bugün Türkiye'de ilk kez bakanlar düzeyinde toplanacak. 
     Ankara Devlet Konuk Evi'nde yapılacak toplantı öncesinde Dışişleri Bakanı Yaşar Yakış ile AB Komisyonu'nun genişlemeden sorumlu üyesi Günter Verheugen kahvaltıda biraraya geldi ve durum değerlendirmesi yaptı. 
     AB Dönem Başkanı Yunanistan'ın başkanlığında yapılacak toplantıya, Yakış ve Verheugen'in yanı sıra, Yunanistan'ın Dışişleri Bakanı Yorgo Papandreu ve bir sonraki dönem başkanı İtalya'nın Dışişleri Bakanı Franco Frattini katılacak. Toplantıda, Türkiye-AB ilişkileri çerçevesinde, Türkiye'nin reform paketleri ve bu reformların uygulama süreci ile Türkiye'ye yapılacak yardımlar da masaya yatırılacak. Toplantıda ayrıca, reformların izlenmesi için ortak bir mekanizmanın kurulması da hedefleniyor. 
     Kopenhag Zirvesi'nin ardından Türkiye'nin AB ile ilk üst düzey görüşmesi olan toplantı sonrasında, basına açıklama yapılacak. 
     





</TEXT>
</DOC>
