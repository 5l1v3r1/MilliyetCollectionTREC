<DOC>
<DOCNO> 114029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/20/yasam/yas02.html </URL>
<DATE> 2002/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Formula 1 patronu İstanbul’u istiyor 
</HEADLINE>
<TEXT>

Pist için üç kent kıyasıya çekişiyor ama gerek Ecclestone’un aşkı gerekse maliyetler açısından en şanslı kent İstanbul görünüyor... 
     BÜLENT ÖZDEMİR İstanbul 

     Formula 1’in patronu Bernie Ecclestone, kasım ayının başında dünyanın en çok izlenen yarışının Türkiye ayağının yapılacağı şehri açıklayacak. F1’in 2005’de yapılacak Türkiye etabı için İstanbul, Antalya ve İzmir arasında büyük rekabet yaşanıyor ama Ecclestone, İstanbul’u sevdiği ve istediği için bu kent diğerlerine göre daha şanslı görünüyor. 
     Türkiye Otomobil ve Motor Sporları Federasyonu TOMSFED Başkanı Mümtaz Tahincioğlu, teknik araştırmaları tamamlamak üzere olduklarını, FOA Formula One Assocation Başkanı Ecclestone’nin Türkiye ziyareti sırasında ev sahibi kenti açıklayacağını söyledi. 
     
     İstanbul daha ucuza çıkar 
     Bernie Ecclestone’nin eskiden beri İstanbul’u istediğini söyleyen Tahincioğlu şunları söyledi 
     "Üç şehirden hangisinin seçileceğini bilemiyorum. Ama Ecclestone bir İstanbul aşığı. İstanbul önemli bir marka. Ayrıca lojistik açıdan onlar için daha rahat çünkü karayoluyla gelecekleri için daha ucuza mal olacak. İzmir ya da Antalya olması durumunda işin içine uçak masrafları da girecek. Bu tartışmaları onlar kendi aralarında yapıyorlar. Biz müdahale etmiyoruz. Ama bu İzmir ya da Antalya’nın seçilemeyeceği anlamına gelmez." 
     Tahincioğlu, belirlenecek olan pistin alt yapısını oluşturacak proje üzerinde çalıştıklarını belirterek şunları söyledi "Bu her yere uygulanabilecek bir proje. Ev sahibi şehir belli olduktan sonra mimarlar projeyi uygulamaya geçecek. 2005’e kadar pistin tüm aşamaları tamamlanacak." 
     



 YAŞAM 















</TEXT>
</DOC>
