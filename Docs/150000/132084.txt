<DOC>
<DOCNO> 132084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/21/guncel/gun03.html </URL>
<DATE> 2003/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Dayak’a soruşturma izni 
</HEADLINE>
<TEXT>

YÖK eylemcisini döven polisler için soruşturma izni vermeyen valilik kararı, mahkeme tarafından iptal edildi 
     GÖKÇER TAHİNCİOĞLU Ankara 

     Ankara Bölge İdare Mahkemesi, YÖK’ü protesto gösterisinde, polisler tarafından bir depoya kapatılan Veli Kaya adlı öğrenciyle, gösteriye katılan diğer öğrencileri dövdükleri iddia edilen polisler hakkında soruşturma izni vermeyen Ankara Valiliği’nin kararını iptal etti. Ankara Cumhuriyet Başsavcılığı da, bu kararın ardından polisler hakkında soruşturma başlattı. Ankara’da 6 Kasım’da gerçekleştirilen eylemler sırasında Kaya, Çevik Kuvvet Şube Müdürlüğü’ne bağlı polisler tarafından bir depoya sokularak dövüldü, ancak vatandaşların girişimleri sonucu depodan çıkartılarak serbest bırakıldı. Soruşturma başlatan Ankara Valiliği, Kaya’yı depoya soktuğu saptanan iki polis hakkında soruşturma izni verdi. Valilik, talimatı verdiği iddia edilen Müdür Yardımcısı Zekai Baloğlu ile, diğer iki polisin soruşturulmalarına izin vermedi. 
     Bölge İdare Mahkemesi’ndeki itiraz, Valilik kararının aleyhine sonuçlandı. Mahkeme, olaya karışan tüm polislerin soruşturulması gerektiğini belirtti. 
     



 GÜNCEL 


















</TEXT>
</DOC>
