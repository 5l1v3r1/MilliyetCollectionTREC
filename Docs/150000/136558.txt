<DOC>
<DOCNO> 136558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/13/yazar/sazak.html </URL>
<DATE> 2003/02/13/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Gül’ün ikilemi 
</HEADLINE>
<TEXT>

     Önce Saddam meselesi... 
     Taha Yasin Ramazan’ın MİT’in uçağıyla gizlice Ankara’ya getirilmesinden sonra Başbakanlığın verdiği izlenime bakılırsa "onurlu bir çıkış" olarak Saddam’ın Türkiye’de ya da istediği başka bir ülkede can güvenliği içinde yaşayabileceği mesajı Bağdat’a iletildi. 
     35 yıldır ülkesinin yönetiminde egemen bir diktatöre "emeklilik" jesti 
     Hükümetin bu "son dakika" önerisi tutarsa ABD’nin "Saddam’sız Irak" baskısı savaşsız son bulacak, ülkenin silahsızlandırılması ve demokratikleştirilmesi yolu açılacak. 
     Bayramda "kurbanlık Saddam" önerisi tam da AKP’ye uygun. Savaşı önlemek istiyorsanız, "Saddam’dan kurtulun" 
     Başbakan Gül bunu kime söylüyor, Taha Yasin Ramazan’a... Oysa Irak’ta Saddam’la özdeşleşen bir "sistem" var. Ülke, 1968’de iktidara gelen Baas tarafından yönetiliyor. Saddam’ın çevresindeki kadro da 35 yıldır değişmiyor. 
     Saddam pazarlığı Körfez Savaşı öncesinde Cenevre’de ABD Dışişleri Bakanı James Baker tarafından masaya getirilmişti. Tarık Aziz, o görüşmeyi şöyle anlatır 
     "Saddam konusunu Baker’la görüştük. Baker, savaştan zarar görürsünüz ve Irak’ın yazgısını sizlerin liderliği değil ve başka bir liderlik belirler dedi. Sözlerinizin ilk bölümüne katılıyorum. Ama bize saldırmanız Irak’ta bir lider değişikliğine yol açmaz. Çünkü Irak halkı, Amerikalılar istiyor diye lider değişikliğine razı olmaz." 
     Körfez krizinde Saddam’a bu yönde telkinler ABD dışında Arap dünyasından Mısır Devlet Başkanı Mübarek’ten, başkalarından da geldi. 
     Özal da Saddam’ın devrilmesini istedi. Bush yönetimini savaşı yarıda bıraktığı için eleştirdi. Irak’a ambargonun işe yarayacağını düşündü. Oysa ambargo 12 yıl boyunca halkı yoksullaştırıp, yetersiz beslenme ve ilaçsızlık nedeniyle bebek ölümlerini artırmaktan başka işe yaramadı. 
     Irak’ta "savaşsız çözüm" olacaksa, bundan sonraki adım ambargonun kaldırılmasıdır. Tabii, petrol gelirlerinin silaha gitmemesi koşuluyla... 
     Fransa ve Almanya’nın Rusya ile oluşturduğu "troyka"ya karşı ABD, 14 Şubat’ta BM’den çıkacak karara aldırmadan Irak’ı vurursa bütün bu hesaplar gündemden düşecek. Ankara’nın ikilemi de burada. NATO’da yaşanan düş kırıklığın da etkisiyle Irak politikası tümüyle ABD rotasına mı çevrilecek, yoksa "Avrupa bu işin dışında kalıyor, biz de öyle yapalım mı " denecek. 
     Başbakan Gül, iki bakanını, Yaşar Yakış ve Ali Babacan’ı, Washington’a gönderdiğine göre 18 Şubat’ta TBMM toplanmadan önce ABD ile anlaşmayı sağlama almak istiyor. 
     AKP lideri Erdoğan’ın Rize’deki sözleri ise Türkiye’de karar alma sürecinin "ertelenebileceğini" akla getiriyor. 
     Parlamento bu defa "açık" toplanmalı ve "Amerikan askeri" meselesinin ötesinde dünyada olup bitenleri kamuoyuyla paylaşmalıdır. 
     
     







Geleceği düşünmek 


Halka halka dumanlar... 


Gül, yerini Erdoğan’a bırakmamalı 


Sevişmek ne ki Ağız tadı ile bayram yaşayamadık 


Eğer... 


Gözden kaçmaması gereken ibare 


Yeni bir dünya kurulur, Türkiye nerede olur .. 


NATO, mato ve bir "baba elçi " 


Gül’ün ikilemi 


Kardeş aileler mutlaka birbirlerini tanımalı 


Yurtdışındaki Türkler kırgın 


Pentagon Türksat 2A ile Irak’a ulaşmaya talip 


</TEXT>
</DOC>
