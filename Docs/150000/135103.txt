<DOC>
<DOCNO> 135103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/04/son/sontur26.html </URL>
<DATE> 2003/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Gül, Cheney ile telefonda görüştü... 
</HEADLINE>
<TEXT>

     Başbakan Abdullah Gül'ün, ABD Başkan Yardımcısı Dick Cheney ile telefonda görüştüğü, görüşmede, Irak ile ilgili son gelişmelerin gözden geçirildiği, karşılıklı görüş ve kaygıların paylaşıldığı ve konunun siyasi, askeri ve ekonomik boyutları üzerinde durulduğu bildirildi. 
     Başbakanlık Basın Merkezi'nden yapılan konuya ilişkin yazılı açıklamada, Başbakan Gül'ün bugün öğleden sonra ABD Başkan Yardımcısı Cheney ile telefon görüşmesi yaptığı belirtildi. 
     ABD tarafının talebi üzerine gerçekleşen görüşmede, Irak ile ilgili son gelişmelerin gözden geçirildiği, karşılıklı görüş ve kaygıların paylaşıldığı ve konunun siyasi, askeri ve ekonomik boyutları üzerinde durulduğu kaydedildi. 
     Başbakan Gül'ün bu vesileyle Türkiye'nin Kıbrıs sorunuyla ilgili görüşlerini de Cheney'e bir kez daha aktardığı ifade edilen açıklamada, Gül'ün uzay mekiği Colombia'da hayatını kaybedenler için başsağlığı dileğinde bulunduğu belirtildi. 
     





</TEXT>
</DOC>
