<DOC>
<DOCNO> 112961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/14/son/sontur25.html </URL>
<DATE> 2002/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Osman Durmuş, Derviş'e çattı "Ampulün ömrü 230 gündür" 
</HEADLINE>
<TEXT>

     Sağlık Bakanı Osman Durmuş, CHP'nin 1 milyon kişiye iş vaadi konusunda, ''1 milyon kişiye iş verecek gücün vardı da niçin Hazineyi bırakıp kaçtın Sayın Derviş '' dedi. 
     Durmuş, Kırıkkale'nin Karakeçili İlçesi Devlet Hastanesi ile Keskin'e bağlı Köprüköy ve Hacı Ömer Solaklısı köylerinin sağlık ocaklarının açılışını yaptı. 
     Açılışlarda konuşan Durmuş, seçim dönemlerinde şimdiye kadar yamaçlara ve bataklıklara bin 700 ayrı temel atıldığını söyledi. Durmuş, siyasi çıkar uğruna temel atılamayacağını ifade ederek, ''Oraya personel gönderilmezse, bina bitmezse, yaptığınız şovdan öteye geçmez'' diye konuştu. Durmuş, bitiremeyeceği işin sözünü vermediğini, başlattıkları sağlık yatırımlarını bir yıl içinde tamamladıklarını kaydetti. Durmuş, göreve geldikten sonra 81 hastane ve 608 sağlık tesisi açtığını kaydetti. 
     CHP'nin seçim vaatlerini eleştiren Durmuş, ''Şimdi 1 milyon kişiye iş vaadediyorlar. Gerçekten 1 milyon kişiye iş verecek gücün vardı da niçin Hazine'yi bırakıp kaçtın Sayın Derviş Burası Amerika değil. Amerika'da seçim zamanı at atabilirsen. Yalanla riyayla bir yere varılmaz'' dedi. 
     Vatandaşlardan seçimlerde mutlaka oy kullanmalarını isteyen Durmuş, ''Devletin kağnısı düz gitsin istiyorsanız, bunu doğru dürüst götürecek birine verin'' diye konuştu. 
     Milletvekili olmadan önceki malvarlığının şimdi yarıya indiğini ifade eden Durmuş, şöyle devam etti 
     ''Ama birileri Karun kadar zengin. Hazreti Ömer devletin işini yaparken devletin mumunu, kendi işini yaparken kendi mumunu yakıyordu. Ama şimdi birilerinin mumları, ampulleri o kadar büyüdü ki Allah vermeye... 
     Bu mumlar yalancının mumuysa yatsıya kadar yanar. Ampullerin ömrü 5 bin saattir, bu da yaklaşık 230 gün yapar. 230 gün sonra o ampul söner. O halde esas olan, millete yalan, riya yapmamak. Çünkü günü geldiğinde beni de ötekini de alaşağı eden yetki milletin elindedir. 
     Ama birileri, Bunların başı kasketli, ensesi terli, ağızları çorba kokuyor. Bunlar mı hükümeti belirleyecek Biz gidelim yalılarda, köşklerde, Frankfurt'ta, Rodos'ta toplanalım, hükümeti orada belirleyelim diyorlar. 
     Mutlaka ama mutlaka sandığa gidin. Sakın ola ki televizyona bakıp sandığa gitmezlik etmeyin. O gün de kimi istiyorsanız ona oy verin.'' Açılışların ardından Kavurgalı köyüne giden Durmuş, vatandaşlarla sohbet etti. Durmuş, köylülere sağlık evi sözü verdi. 
     Durmuş, Keskin'e bağlı Hacı Ömer Solaklısı köyünün Sağlık Ocağı açılışını, yaşlı bir köylü kadına yaptırdı. 
     





</TEXT>
</DOC>
