<DOC>
<DOCNO> 115561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/28/spor/spo12.html </URL>
<DATE> 2002/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
BU NE ŞİDDET 
</HEADLINE>
<TEXT>

Futbolda olaylı bir günü geride bıraktık. Çıkan kavgalarda güvenlik güçlerinin müdahalesi yetersiz kaldı, Sakarya’da 10, Ordu’da 2 kişi hastaneye kaldırıldı 
     Kan döküldü 
     2. LİG’DE Çaykur Rize’nin cezası nedeniyle Ordu’da Kayseri ile oynadığı maç öncesi iki takım taraftarları kavga etti, iki kişi bıçaklandı. Rizeli oldukları bildirilen Halil İbrahim Yazıcılar ve Abdülkadir Şekeroğlu ayakta tedavi edildi, 10 kişi gözaltına alındı. Zonguldak’ın cezası nedeniyle Sakarya’da yapılan Zonguldak - Karabük maçında tribünler karıştı. Zonguldak taraftarları birbirlerine girdi, kavgaya polis müdahale etti. 
     
     Meydan muharebesi 
     TARAFTARLAR bu kez polislere saldırdı, koltuk fırlattı. Tribün savaşını andıran görüntülerin sahnelendiği kavgada 3’ü polis, yaralanan 10 kişi hastaneye kaldırıldı. Akçaabatsebat - Mersin İY maçından sonra da ev sahibi oyuncular, hakem Coşkun Özkara’ya tepki gösterdi. Seyirciler sahayı taş yağmuruna tuttu, hakem triosu güçlükle soyunma odasına götürüldü. 3. Lig’de Ordu - Eyüp karşılaşması sonrası oyuncular birbirlerine girdi. 
     
     
</TEXT>
</DOC>
