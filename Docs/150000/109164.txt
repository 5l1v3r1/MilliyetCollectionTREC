<DOC>
<DOCNO> 109164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/23/son/sontur02.html </URL>
<DATE> 2002/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezen Aksu, Safranbolu'yu da salladı... 
</HEADLINE>
<TEXT>

     Sanatçı Sezen Aksu, Karabük'ün Safranbolu İlçesi'nde, ''3. Altın Safran Belgesel Film Festivali'' etkinlikleri kapsamında konser verdi. 
     Atatürk Anıtı Meydanı'ndaki konserde ilk olarak ''Sude'' parçasını seslendiren Aksu, Safranbolu'nun kendisi için çok kıymetli bir yer olduğunu belirterek, İzmir'den sonra Safranbolu'ya da büyük zaafı bulunduğunu ve burada olmaktan mutluluk duyduğunu belirtti. 
     Sanatçı Aksu, yaklaşık 30 şarkısını seslendirdiği konserde, hayranlarının yoğun isteği üzerine ''Keskin Bıçak'' şarkısını üç kez söyledi. Sanatçının ''Rakkas'' şarkısıyla konserini tamamlamasının ardından Karabük Valisi Nafiz Kayalı, Aksu'ya plaket ve çiçek verdi. 
     Vali Kayalı, Aksu'nun kültürüyle örtüşen bir sanatçı olduğunu, manevi güç ve desteğinin kendilerine yettiğini belirterek, il olarak sanatçıyı bağırlarına bastıklarını söyledi. 
     Belediye Başkanı Nihat Cebeci de sanatçıya çicek vererek, Aksu'yu fahri hemşehrileri ilan ettiklerini ve bundan sonraki uluslararası düzeyde yapacakları festivale katılması sözünü aldıklarını kaydetti. 
     Aksu da üç yıl önce Safranbolu'da konser vermek için kendisini ikna eden Tayfun Talipoğlu'na teşekkür etti. 
     





</TEXT>
</DOC>
