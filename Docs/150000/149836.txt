<DOC>
<DOCNO> 149836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/15/guncel/gun05.html </URL>
<DATE> 2003/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat elçiliğimize yağmacılar saldırdı 
</HEADLINE>
<TEXT>

     Irak'ın başkenti Bağdat'ta talan edilmedik elçilik bırakmayan yağmacılar, dün Türk Büyükelçiliği'ne de "uğradı". Türk Büyükelçiliği, bir grup yağmacının saldırısına uğrarken aralarında 2 Filistinli kardeşin de bulunduğu kalaşnikovlu yaklaşık 10 korumanın ateş açmasının ardından yağmacılar kaçtı. Olayda ölen ya da yaralanan olmadı. Rejimin devrilmesinin ardından Bağdat'ta, neredeyse tüm elçilik binaları soygundan nasibini almıştı. 
     
     YAĞMACILAR KAÇTI 
     Sık aralıklarla Türk elçiliğine yapılan saldırılara engel olan güvenlik görevlileri NTV'nin haberine göre dünkü yağma girişimini de geri püskürttü. Güvenlik görevlileri binaya girmeye çalışan yağmacılara, elçilik çatısından önce uyarı ateşi açtılar, bunu kısa süreli bir yaylım ateş izledi. Korumaların müdahalesi üzerine yağmacılar kaçtı. Türk elçiliğinin korumaları, Bağdat'ın işgal edilmesinin ardından her gün elçilik binasının yağmalanmaya çalışıldığını, bu nedenle silahlandıklarını belirtti. 
     


GÜNCEL 


















</TEXT>
</DOC>
