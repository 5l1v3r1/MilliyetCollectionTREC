<DOC>
<DOCNO> 111663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/07/son/sontur02.html </URL>
<DATE> 2002/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Orhan Boran 55. Yıl Onur Gecesi'ne bir çok ünlü katıldı... 
</HEADLINE>
<TEXT>

     Ünlü sunucu Orhan Boran'ın meslekte 55. yılı dolayısıyla Kültür Bakanı Suat Çağlayan ile çok sayıda sanatçının katıldığı bir gece düzenlendi. 
     Lütfi Kırdar Uluslararası Kongre ve Sergi Sarayı'ndaki geceye katılan Bakan Çağlayan, gazetecilere yaptığı açıklamada, etkinliğin Orhan Boran'a, yani bir ustaya saygı gecesi olduğunu belirterek, ''İnsanlara güzel konuşmayı gösterdi. Bazı etik değerlerin nasıl olacağını ve konuşmanın nasıl güzel olacağını gösterdi. Her evde Orhan Boran'dan bir şeyler var'' dedi. 
     Gecede, sanatçılar Erol Büyükburç, Alpay, Timur Selçuk, Nilüfer, Kayahan, Sezen Aksu ve Fatih Kısaparmak ile Moğollar Grubu ve Grup Gündoğarken sevilen şarkılarını seslendirdi. 
     Arsen ve Can Gürzap'ın sunuculuğunu üstlendiği gecede, Can Kıraç, İzzet Öz, Oğuz Aral, Yılmaz Erdoğan, Beyazıt Öztürk, Cem Yılmaz ve Şakir Eczacıbaşı, Boran ile ilgili anılarını izleyicilerle paylaştılar. 
     Gecenin sonunda sahneye gelen Orhan Boran, kendisi adına düzenlenen etkinlik dolayısıyla çok heyecan duyduğunu belirterek, geceye katkıda bulunanlara teşekkür etti. 
     İzleyicilerce ayakta alkışlanan Boran'a, Kültür Bakanı Çağlayan bir plaket verdi. Bakan Çağlayan, Başbakan Ecevit'in de Boran'a selamlarını ilettiğini söyledi. 
     





</TEXT>
</DOC>
