<DOC>
<DOCNO> 140204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/03/siyaset/siy11.html </URL>
<DATE> 2003/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Ticarette kazandılar 
</HEADLINE>
<TEXT>

     Ankara'da bunlar konuşuluyor 
Ayhan Aydemir 

     3 Kasım seçimlerinde Meclis’in dışında kalan eski milletvekilleri ticarete atılıyor. ANAP’lıların çoğunlukta olduğu ve büyük bölümü bakanlık görevinde de bulunmuş olan altı eski milletvekili, değişik alanlarda ticarete başladı. Eski İçişleri Bakanı Rüştü Kazım Yücelen, aile fertleriyle birlikte petrol ticareti yapmak amacıyla Ankara’da şirket kurdu. "Fikret Petrol Ürünleri..." adı verilen şirketin sermayesi 50 milyar lira olarak belirlendi. Şirkette Yücelen 22 milyar liralık pay edindi. 
     Eski İçişleri bakanlarından Meral Akşener, sigortacılık yapmak üzere, Özlem Acar’la birlikte kurduğu "Alaza Sigorta Aracılık Hizmetleri"nin sermayesine 25 milyar lirayla katıldı. Akşener, şirketi kurma amacını "istihdama katkı" olarak açıkladı. ANAP’lı iki eski bakan Işın Çelebi ve Yüksel Yalova ile eski milletvekili Birkan Erdal da danışmanlık yapmak amacıyla birer şirket kurdu. Çelebi, danışmanlık faaliyetlerini kurduğu "Çelebi Danışmanlık Ltd. Şti." ile yürütecek. Yalova da, "Y.Y. Danışmanlık" adını verdiği 10 milyar lira sermayeli danışmanlık şirketinin aynı zamanda müdürlüğünü yapacak. Bir dönem TCDD genel müdürlüğü görevinde de bulunan ANAP’lı eski milletvekili Birkan Erdal da, yönetim yatırım ve danışmanlık şirketine 5 milyar lira sermayeyle katıldı. 3 Kasım seçimlerinde DYP’den aday olan eski ANAP’lı başbakan Yıldırım Akbulut da otomotiv alanında bir şirket kurdu. "Akota Otomotiv Ticaret ve Sanayi A.Ş." adıyla kurulan 250 milyar lira sermayeli şirkete Akbulut 12.5 milyar liralık payla ortak oldu. 
     
300 polis TBMM’yi neden ziyaret etti      AKP lideri Tayyip Erdoğan henüz milletvekili seçilip Başbakan olamadı ama şimdiden koruma amirliğini yapmak için çok sayıda emniyet görevlisinin kulis yaptığı ve bu konuda yarış içinde oldukları belirtiliyor. Emniyet kaynaklarından edinilen bilgilere göre Genel Müdürlük içinde çok sayıda komiser ve başkomiser düzeyindeki görevli, milletvekilleri ile parti yöneticilerinin kapılarını çalıyor. TBMM Emniyet Müdürlüğü’nün geçtiğimiz haftalarda ziyaretçi defterlerinde yaptığı inceleme ise oldukça ilginçti. Meclis’e geçtiğimiz hafta içinde 300’ün üzerinde emniyet görevlisinin ziyarette bulunduğu görüldü. Bu ziyaret akınının önümüzdeki günlerde son şekli verilecek emniyet mensuplarını içeren kararname ile ilgisinin olabileceği tahmin edildi. 
     
Teröristler arasında çocuklar da var ..      Emniyet Genel Müdürlüğü Terörle Mücadele Daire Başkanlığı’nın terör örgütü mensuplarının profiline yönelik yaptığı araştırmada ilginç sonuçlar çıktı. Gözaltına alınan şahısların dosyaları üzerinde yapılan araştırmada çocuk denecek yaşta kişilerin de bulunduğu ortaya çıktı. Araştırmada sağ terörist olduğu için gözaltına alınan kişiler arasında 10 - 14 yaşına kadar çocuklar, sol terörist olduğu gerekçesiyle gözaltına alınanlar arasında da 14 yaşında olanların bulunduğu savunuldu. 
     826 sol terör örgütü mensubunun dosyası üzerinde yapılan araştırmada yüzde 65’inin 14 - 25 yaş grubunda, yüzde 16.8’inin 25 - 30 yaşlarında, yüzde 17.5’inin de 30 yaşından büyük olduğuna yer verildi. Sol terör örgütü mensuplarının yüzde 20.4’ünün yüksekokul mezunu ya da öğrencisi, yüzde 33.5’inin lise mezunu ya da öğrencisi, yüzde 14’ünün ortaokul mezunu, yüzde 29.9’unun ilkokul mezunu, yüzde 1.9’unun ise okuma yazma bilmediğine dikkat çekildi. 
     
     Sağ terör 
     Sağ terör örgütü mensubu olduğu gerekçesiyle gözaltına alınan 200 kişi üzerinde yapılan araştırmaya göre, gözaltına alınanların yüzde 2.5’i yani 5 kişi 10 - 14 yaş grubunda çıktı. Emniyet’in araştırmasında, sağ terör örgütü mensuplarının yüzde 72.5’inin 15 - 25, yüzde 17’sinin 25 - 29, yüzde 2’sinin de 35 - 65 yaş grubunda olduğuna yer verildi. Sağ terör örgütü mensuplarının yüzde 22.5’inin yüksekokul, yüzde 40.5’inin lise, yüzde 14’ünün ortaokul, yüzde 19’unun ilkokul, yüzde 2.5’inin okuryazar, yüzde 1.5’inin ise okuma yazma bilmeyen kişiler olduğu yapılan dosya araştırmasında tesbit edildi. 
     
Arınç, maaşları nasıl tahsil etti      Siirt seçimlerinin iptal edilmesinin ardından unutulan küçük bir nokta TBMM Başkanı Bülent Arınç’ın gözünden kaçmadı. Milletvekillikleri düşürülen Fadıl Akgündüz, Mervan Gül ve Ekrem Bilek’e birer yazı gönderen Arınç, aldıkları maaşları geri istedi ve tahsilini sağladı. Üç eski parlamenter yasa gereği 5 milyar 690’ar milyon lira tutan parayı TBMM kasasına iade ettiler. TBMM’nin aldığı karar Meclis İdare Amiri Abdullah Çalışkan imzasıyla adı geçen milletvekillerine gönderildi. Milletvekillerine bir aylık maaşları ödenek ve yolluklarla birlikte 6 milyar liraya yaklaşıyor. Akgündüz, Gül ve Bilek, Kasım ve Aralık aylarını kapsayan son maaşlarını 15 Kasım’da peşin olarak almıştı. Siirt’in üç eski milletvekili, birbuçuk aylık maaş almalarına rağmen sadece 17 gün vekillik görevi yaptı. TBMM de geriye kalan 28 günlük maaşı Arınç’ın girişimi ile geri aldı. 
     



 SİYASET 




















</TEXT>
</DOC>
