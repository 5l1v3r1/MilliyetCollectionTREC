<DOC>
<DOCNO> 124035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/11/son/sontur26.html </URL>
<DATE> 2002/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kız kardeşini uyuşturucu taşıtma, bebeğini saklamada kullanmış 
</HEADLINE>
<TEXT>

     Beyoğlu'nda, 14 yaşındaki kız kardeşini uyuşturucu taşıtma, 50 günlük bebeğini de saklamada kullandığı iddia edilen sabıkalı kadının, 24 gram eroinle suçüstü yakalandığı bildirildi. 
     İstanbul Narkotik Şube Müdürlüğü'nden alınan bilgiye göre, bir ihbarın değerlendirilmesi sonucunda, Kasımpaşa'da uyuşturucu madde satıcılığı yaptığı belirlenen Zuhal Tek 40 ile alıcı gibi davranılarak bağlantı kuruldu. 
     Pazarlıkta anlaşma sağlanması üzerine buluşma yeri olan Kasımpaşa'daki bir ara sokağa 3 gram eroin getiren 14 yaşındaki C.Y, suçüstü yakalandı. 
     C.Y'nin sorgusu sonucunda Zuhal Tek'in evine de operasyon düzenleyen polis, Tek'in 50 günlük bebeği Yaşar'ın koltuğunun altına gizlenmiş halde 21 gram eroin daha ele geçirdi. 
     Şubeye getirilerek sorgusu yapılan Zuhal Tek, uyuşturucu maddeyi Kasımpaşa'da ''Hanımağa'' olarak tanınan annesi Gülseren Yurdayiğit'ten temin ettiğini ve uyuşturucu bağımlılığı bulunduğunu söyledi. 
     Benzeri suçtan sabıkalı olan ve 4 kez Narkotik Şube Müdürlüğü'ne giriş kaydı çıkan Zuhal Tek, 50 günlük bebeğiyle Beyoğlu Cumhuriyet Başsavcılığı'na gönderilirken, 14 yaşındaki C.Y. ise Çocukları Koruma Şube Müdürlüğü görevlilerine teslim edildi. 
     Beyoğlu'nda Kudrettin Gönen adlı kişinin öldürüldüğü olayda adı geçen Gülseren Yurdayiğit'in, bu olaydan dolayı da aranmaya başlandığı bildirildi. 
     





</TEXT>
</DOC>
