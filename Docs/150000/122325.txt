<DOC>
<DOCNO> 122325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/02/son/sonspo19.html </URL>
<DATE> 2002/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaraylı ve Beşiktaşlı futbolcular imza gününde buluştu... 
</HEADLINE>
<TEXT>

     Galatasaraylı futbolculardan Christian, Batista, Ergün ile Beşiktaşlı Ronaldo, 8 Ocak Pazar günü yapılacak derbi maç öncesinde spor malzemeleri üreten Lotto firmasının imza gününde buluştular. 
     Ataköy Galeria'da bir mağazada düzenlenen imza gününde biraraya gelen futbolculardan Ergün, ligde özellikle deplasmanlarda kötü bir grafik çizdiklerini, ancak Ankaragücü galibiyetiyle moral bulduklarını belirterek, ''Bu moral bize Beşiktaş ile oynayacağımız derbi maçta güç verecektir, takım benliğini bulacaktır'' dedi. 
     Derbi maçta Galatasaray'ın kazanması için en iyi şekilde mücadele edeceklerini anlatan Ergün, ''Umarım centilmence ve iyi bir maç olur, hak eden kazanır. Beşiktaş'ın teknik direktörü Lucescu, Galatasaray'a iki yıl hizmet vermiş bir kişi. Kendisiyle iyi-kötü günlerimiz oldu, ancak daha fazla iyi günlerimiz oldu'' diye konuştu. 
     Ergün, Beşiktaş'da Sergen'in cezalı olmasının, kendileri için bir avantaj yaratacağını sözlerine ekledi. 
     
     AYHAN ''OYNAYAMAM'' 
     İmza gününe katılan ancak Beşiktaşlı Ronaldo gelmeden mağazadan ayrılan Galatasaraylı futbolcu Ayhan, Beşiktaş maçında çok istemesine rağmen sakatlığı nedeniyle forma giyemeyeceğini söyledi. 
     Tam olarak iyileşmeden adalesini zorladığını ifade eden Ayhan, ''Böyle olunca sakatlığım nüksetti. Birkaç hafta daha oynayamam. Derbi maç zor geçecek. Ancak, biz seyircimizle birlikte 3 puanı alacağız. Liderliğimizi sürdürmek istiyoruz'' dedi. 
     Brezilyalı futbolculardan Christian da forma bulduğu maçlarda elinden gelenin en iyisini yapmaya çalıştığını belirterek, ''Sonuna kadar mücadele edip formamı terletiyorum. Hatta orta sahaya kadar gelip takıma yardımcı olmaya çalışıyorum. Ayrıca, Türkiye Ligi de en az Fransa kadar zorlu bir lig'' diye konuştu. 
     Batista ise sakatlığı nedeniyle Beşiktaş maçında oynamasının zor olduğunu dile getirerek, ''Ben oynayamayacağım, ancak sahaya 3 puan kazanmak için çıkacağız'' dedi. 
     Galatasaraylı futbolcularla samimi görüntüler veren Beşiktaşlı Ronaldo ise konuşma yasağı nedeniyle herhangi bir açıklama yapmazken, Beşiktaşlı Zago, imza günü düzenleyen firma ile anlaşması bulunmaması nedeniyle mağazayı terk etti. 
     Bu arada, Christian'a bir televizyon programı yapımcısı kamera şakası yaptı. 
     





</TEXT>
</DOC>
