<DOC>
<DOCNO> 124179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/12/son/soneko29.html </URL>
<DATE> 2002/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanya Büyükelçisi Türkiye'nin AB'ye gireceğinden şüphem yok 
</HEADLINE>
<TEXT>

     İspanya'nın Ankara Büyükelçisi Manuel De La Camara, ''Türkiye'nin Avrupa Birliği'ne gireceğine hiç şüphem yok'' dedi. 
     Ege Serbest Bölgesi Kurucu ve İşleticisi A.Ş. ESBAŞ tarafından düzenlenen ''İspanya İş Kültürü Günü''nün açılışında konuşan Camara, Türkiye'nin AB üyesi olacağını söyledi. 
     Herkesin, ''heyecan ve ümitle'' Kopenhag Zirvesi'ni beklediğini dile getiren Camara, şunları kaydetti 
     ''Bugün Kopenhag'da Türkiye için çok büyük tartışmalar yapılacak. Avrupa liderlerinin ortak bir görüşü yok ama Türkiye'nin Avrupa Birliği'ne gireceğine hiç şüphem yok. Birkaç yıl içinde Türkiye'nin Avrupa Birliği'ne gireceğine inanıyorum. Görüşme tarihi konusunda mutabakat sağlanmaya çalışılıyor. Bu 2 yıl sonra bile olsa bir ülkenin tarihi süreci içinde bu hiçbir şeydir. Türkiye'de herkes Avrupa Birliği için hazırlanmalı. Türkiye, hiç şüphesiz Avrupa'nın bir parçası olacaktır.'' Türkiye'nin ekonomik ve sosyal durumunun, İspanya'nın Avrupa Birliği'ne girmeden önceki durumuna benzediğine dikkat çeken Camara, ''Türkiye şimdi AB'ye girmek için kendisini hazırlayacak. Ülkeniz için İspanya'nın AB deneyimine bakmak yararlı olacaktır'' dedi. 
     İspanya Hükümeti'nin Türkiye'deki altyapı projeleri için ayırdığı 400 milyon dolarlık kaynağın tümünün kullanıldığını ifade eden Camara, ''Ben hükümetime bizim buna benzer finansman anlaşmaları imzalanması için baskı yapacağım. Bu anlaşmalar, ilişkilerin gelişmesi açısından son derece olumlu sonuçlar veriyor'' diye konuştu. 
     İki ülke işadamları arasında bilgi eksikliğini giderebilmek amacıyla 2000 yılında İstanbul'da bir tanıtım programı hazırladıklarını ancak kriz nedeniyle bu programın dondurulduğunu açıklayan Camara, 2003 yılı ile birlikte bu programı tekrar başlatacaklarını dile getirdi. 
     İspanya İş Kültür Günü'ne İspanya Murcia Ticaret Odası'ndan 10 kişilik işadamı heyeti katıldı. Türk firmaları ile yapılan ikili görüşmelerde işbirliği olanakları tartışılacak. 
     





</TEXT>
</DOC>
