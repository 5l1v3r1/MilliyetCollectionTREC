<DOC>
<DOCNO> 116444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/01/son/sontur27.html </URL>
<DATE> 2002/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz ANAP şemsiyesi olmadan Türkiye'nin başı ağrır 
</HEADLINE>
<TEXT>

     ANAP Genel Başkanı, Devlet Bakanı ve Başbakan Yardımcısı Mesut Yılmaz, ''ANAP'ın şemsiyesinin olmadığı bir Türkiye'nin her zaman başı ağrır'' dedi. 
     Yılmaz, Trabzon Atatürk Alanı'nda düzenlenen mitingde, ANAP tek başına iktidardayken Türkiye'de kriz, buhran ve kıtlık olmadığını belirtti. Yılmaz, ''ANAP'ın iktidar olduğu dönemi hatırlayın. Hiç bu kadar bunaldınız mı ANAP'ın şemsiyesinin olmadığı bir Türkiye'nin her zaman başı ağrır. Bu sıkıntılardan kurtulmanın tek yolu, ANAP'ı tek başına iktidar yapmaktır'' dedi. 
     ANAP'a verilecek her oyun halkın ayaklarına bağlanmış zincirlerden birini kıracağını anlatan Yılmaz, ''Sizi bir adım ileriye getirecektir. İşi, aşı ayağınıza getirme dönemi başlamalıdır. Bunları yapacak parti ANAP'tır'' diye konuştu. 
     
     ''ÇÜRÜK TEKNELER'' 

     ''Çürük tekneyle uzun yola çıkılmaz'' diyen Yılmaz, şöyle devam etti 
     ''Bugün Türkiye'de sefere çıkmaya hazırlanan iki çürük tekne var Biri AKP, diğeri CHP'dir. Bunların rotaları birbirinin zıttı gibi görünüyor, ama gidecekleri yol aynıdır. Bu iki tekne de yolun ortasında su alır, batar. İki çürük teknenin de Türkiye'yi taşıması mümkün değildir. Bunların hangisine binerseniz binin sizi felakete götürür. Hem ekonomiyi batırırlar hem demokrasiye yarar aldırırlar hem de AB'nin yolunu keserler. Sermayeleri çanak çömlektir. Boş fıçılar gibi langırdıyorlar. Bunların ikisinden de uzak durun. ANAP'ın, kendisi de rotası da doğru olan gemisine binin.'' Türk insanının, ezanına, kimsenin karışmasına tahammülü olmadığını kaydeden Yılmaz, ''AKP ve CHP, insanımızı inancında rahat bırakmayacak partiler. CHP, milletimizin inancıyla her zaman oynadı, yine oynayacak. Milli görüşün devamı olan AKP ise eski huyuna devam ediyor. İstismarcılık yapıp dindar insanlarımıza daha büyük korkuların yolunu açacaktır. Dindar insanlarımızı sıkıntıya sokarlar'' dedi. 
     Sözleri zaman zaman ''Başbakan Mesut'', ''Kıskananlar çatlasın'', ''İşte meydan işte başbakan'' sloganlarıyla kesilen ANAP lideri Mesut Yılmaz, siyasi rakiplerinin yaptığı tek şeyin ANAP'ın hizmetlerinin dedikodusu olduğunu öne sürerek, ''Dedikodumuzu yapıp oy istiyorlar. Hiç hizmet yapmadıkları için hatasız olduklarını söylüyorlar. Hiç iş yapmayan tabii ki hata yapmaz. Bunlar işin başına geçince hep hata yapacaklar'' diye konuştu. 
     
     ''TÜRKİYE YOĞUN BAKIMDA'' 

     Yılmaz, Türkiye'nin acemilere teslim edilemeyecek kadar ağır sorunlarla karşı karşıya olduğuna işaret ederek, ''Her şeyin başı ekonomi. Türk ekonomisi yakın zamanda ağır bir ameliyat geçirdi. Ameliyattan çıktı, ancak yoğun bakımda. Yoğun bakımdaki hastayı acemi doktorlara emanet edemezsiniz, yoksa hastayı kaybedersiniz'' dedi. 
     Miting sürerken okunan ezan sırasında sözlerine ara veren Yılmaz, daha sonra ''Türkiye'nin ANAP felsefesine ihtiyacı var. Bu ezan için de önem taşıyor. Ezanın dilini değiştirmek isteyenler var. Bazıları istedikleri kadar uğraşsın, bu ezan sesi bu ülkenin semalarında ebediyette kadar hiç eksilmeyecek'' diye devam etti. 
     Mesut Yılmaz, daha sonra vefat eden eski Giresun Belediye Başkanı Mehmet Larçın'ın ailesini ziyaret etmek üzere, karayoluyla Giresun'a gitti. 
     





</TEXT>
</DOC>
