<DOC>
<DOCNO> 124225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/12/son/sonspo24.html </URL>
<DATE> 2002/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor'da Malatyaspor maçı hazırlıkları... 
</HEADLINE>
<TEXT>

     Trabzonspor, Malatyaspor ile deplasmanda yapacağı maçın hazırlıklarını basına kapalı çalışmayla sürdürdü. 
     Teknik Direktör Samet Aybaba yönetiminde yapılan çalışmaya, sakatlığı bulunan Erdinç'in dışında tüm futbolcular katıldı. Taktik ağırlıklı bir antrenman gerçekleştiren bordo-mavili takımda, Teknik Direktör Aybaba, Malatyaspor maçının kadrosunu yarın açıklayacağını bildirdi. 
     Trabzonspor'un kaptanı Gökdeniz ise Malatyaspor ile yapacakları karşılaşmanın çok zorlu geçeceğini belirterek, ''Geçen yıl Malatyaspor'a karşı 2 maçta galip gelemedik. Bu sezon iyi bir hava yakaladık ve rakibimizle yapacağımız zorlu karşılaşmadan 3 puanla ayrılmayı hedefliyoruz'' dedi. 
     Trabzonspor'un Hüseyin Avni Aker Stadı'nda eski günlerine yavaş yavaş döndüğünü belirten Gökdeniz, şöyle konuştu 
     ''En son ligde Denizlispor ile yaptığımız maçta rakibimiz tüm oyuncularıyla defans yaptı. Sahamızda daha baskılı bir oyun oynuyoruz. Taraftarlarımızla iyi sonuçların ardından iyice bütünleşmeye başladık. Artık sahamızda kolay puan kaybetmeyeceğimize inanıyoruz.'' 
     





</TEXT>
</DOC>
