<DOC>
<DOCNO> 143005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/16/son/sondun26.html </URL>
<DATE> 2003/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan Türkiye'nin müdahalesi çatışmanın çapını genişletir 
</HEADLINE>
<TEXT>

     Yunanistan Savunma Bakanı Yannos Papandoniu, ''Kuzey Irak'ta bir Kürt devleti kurulması halinde, Türkiye'nin müdahale etmesinin bölgede geniş çaplı çatışmaya yol açabileceğini'' söyledi. 
     Papandoniu, Atina'da yayımlanan Elefterotipiya gazetesine verdiği demeçte, Türkiye'nin Kuzey Irak'ta bir Kürt devletinin kurulmasına kesinlikle karşı olduğunu vurguladı. Papandoniu, ''Böyle bir durumda Türklerin Irak'a girmesi olasılığı vardır ve bu gelişme bölgede geniş çaplı bir çatışmaya yol açabilir'' dedi. 
     AB'nin Kürtler konusunda belli bir politikasının olmadığını kaydeden Papandoniu, Yunanistan'ın da bölgede sınır değişikliklerine karşı olduğunu belirtti. 
     Demecinde Kıbrıs konusuna da değinen Papandoniu, ''Bu sorunun çözülememesinin, Türkiye'nin AB üyeliği konusuna olumsuz etkisi olacağını'' kaydetti. Papandoniu, ''Türkiye, üyelik için müzakere tarihi istemeye geldiğinde, Kıbrıs konusu öne sürülecektir. Biz, Türkiye'nin AB üyeliğine yeşil ışığın, Kıbrıs sorununun çözümü ve Yunanistan'a yönelik tektaraflı taleplerinden vazgeçmesine bağlı olarak yakılabileceği görüşündeyiz. Türkiye, Ege'de ve Kıbrıs'ta uluslararası hukukun temel ilkelerini ihlal etmeyi sürdürdükçe AB'ye giremez'' dedi. 
     





</TEXT>
</DOC>
