<DOC>
<DOCNO> 125151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/17/son/sondun04.html </URL>
<DATE> 2002/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell "Amacımız Saddam'ı devirmek değil" 
</HEADLINE>
<TEXT>

     ABD Dışişleri Bakanı Colin Powell, ülkesinin Irak'ta istediği rejim değişikliğinin amacının Devlet Başkanı Saddam Hüseyin rejiminin devrilmesi değil, Bağdat'ın silahsızlandırılması olduğunu söyledi. 
     Powell, Londra'da yayınlanan Arapça basılan El Kuds El Arabi gazetesine verdiği demeçte, Saddam'ın BM ile işbirliği yaparak silahsızlanması durumunda Irak rejiminin niteliğinin ''kendiliğinden değişeceğini'' belirterek, bu durumda Saddam'ın devrilmesine gerek kalmayacağını ima etti. 
     Powell, ''Ancak, Irak rejimi bir şekilde değişene kadar, onu değiştirmek hedefimiz olarak kalmaya devam edecek'' dedi. 
     Gözlemciler, ''Saddam'ın silahsızlanması karşılığında görevde kalabileceğini'' ifade eden Powell'ın bu görüşünün, Başkan George W. Bush yönetimindeki şahinlerle görüş farklılığı anlamına geldiğini ifade ettiler. 
     Bazı uzmanlar ise Powell'ın bir Arap gazetesine yaptığı bu açıklamasının, Arap dünyasının ABD'ye tepkisini yumuşatmak amacına yönelik olabileceğini ifade ettiler. 
     





</TEXT>
</DOC>
