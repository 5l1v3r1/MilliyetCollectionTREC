<DOC>
<DOCNO> 141515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/08/son/sontur09.html </URL>
<DATE> 2003/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İskenderun Limanı'nda sevkiyat sürüyor... 
</HEADLINE>
<TEXT>

     TBMM'nin verdiği izin çerçevesinde, askeri üs ve limanlarda gerekli yenileştirme, geliştirme, inşaat ve tevsi ile yerinde hazırlık faaliyetleri kapsamında İskenderun Limanı'na getirilen askeri araç ve malzemelerin sevkıyatı sürüyor. 
     İskenderun'da liman sahasında bekletilen askeri araç ve malzemelerden bir bölümünün daha yüklendiği TIR'lar, bu sabah konvoy halinde, D kapısından çıkış yaptı. 
     Jandarma eskortu eşliğindeki TIR konvoyunun liman çıkışı sırasında ve güzergah boyunca sıkı güvenlik önlemleri alındığı gözlendi. 
     Bu arada, Mersin Limanı'ndaki Bahama bandıralı konteyner gemisi ''CEC MERIDIAN''ın çadır, ilaç ve benzeri lojistik malzemelerden oluşan yükü, üç günlük bekleyişin ardından dün gece boşaltıldı. 
     Geminin, işlemlerinin tamamlanmasının ardından limandan ayrılması bekleniyor. 
     





</TEXT>
</DOC>
