<DOC>
<DOCNO> 114459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/22/son/sonspo05.html </URL>
<DATE> 2002/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaşlı öğrencilerden "İlhan Mansız" gecesi 
</HEADLINE>
<TEXT>

     Eskişehir'de, Anadolu ve Osmangazi üniversitelerinde öğrenim gören Beşiktaş taraftarı öğrenciler, düzenledikleri geceden elde edilen gelirle futbolcu ''İlhan Mansız''ın doğduğu köydeki yoksul öğrencilere yardım yapacak. 
     ''100. Yılında Her şey Beşiktaş İçin'' sloganıyla düzenlenen etkinliğe, öğrenciler, öğretim üyeleri ve işadamlarının da aralarında bulunduğu 140 taraftar katıldı. 
     Osmangazi Üniversitesi Üniversiteli Beşiktaşlılar Kulübü Sözcüsü Mustafa Ceyhun Çırak, İlhan Mansız'ın Eskişehir'in Mahmudiye İlçesi'ne bağlı Hamidiye Köyü'nde dünyaya geldiğini anımsatarak, buradaki ihtiyaç sahibi öğrencilere yardım yapmak amacıyla gece düzenlemeye karar verdiklerini söyledi. 
     Etkinlikte elde edilen 1.4 milyar liranın Hamidiye Köyü'ndeki yoksul öğrencilerin kırtasiye ihtiyaçlarını karşılamak için kullanılacağını anlatan Çırak, böylece, taraftarın ilgiyle izlediği İlhan Mansız'a jest yapmış olacağını bildirdi. 
     Konuşmaların ardından Beşiktaş'ın tarihi hakkında bilgi verildi. 
     





</TEXT>
</DOC>
