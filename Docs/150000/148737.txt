<DOC>
<DOCNO> 148737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/10/spor/ykoksaldi.html </URL>
<DATE> 2003/04/10/ </DATE>
<TIME>  </TIME>
<AUTHOR> Ebru KÖKSALDI  </AUTHOR>
<HEADLINE>
Bir tebessüm ver 
</HEADLINE>
<TEXT>

     Geçtiğimiz çarşamba, İngiltere - Türkiye maçında futbolun taktik ve gerilim yönleri öne çıkmıştı. Beckham odaklı başlayan ağız dalaşları, katılmaya dünden razı bir yığın İngiliz ve Türk futbolcuya da sıçramıştı. Bunun bulaşmasına izin vermeyen birkaç isimden biri Rüştü idi. 2. yarı ingilizler’in korner serileri tutturarak iyice bunalttığı anlarda bir görüntü takıldı. Maçın Türkiye adına tek parıltısı Rüştü, arkadaşlarına duracakları yeri işaret ederken tebessüm ediyordu. Ama bu tebessüm umursamazlığa değil, futbol keyfine bir göndermeydi. Maç bitiminde bir köşede birbirinin üzerine yürüyen futbolcu güruhunun arkasında rakibin tebrik için ilk ona gittiği, Beckham’ın elini sıkarken süt dökmüş kuzu gibi saygınlaştığı Rüştü. 
     Valeron ve Rüştü’nün tebessümleri, yapmacıklık aşığı bizlere aslında. Çünkü Valeron’un ispanya’da "Aman ne derler " derdi olduğunu pek sanmıyorum. İnsanları hedef göstermek, sansasyon yaratıp duygu sömürüsü yapmak için giyiminde, kuşamında, oturup kalkmasında, gülüşünde, surat asıklığında bin bir manalar çıkarmaya çalışanlarla o değil, Adanaspor maçında takımı mağlupken güldüğü için Mustafa Doğan uğraşmak zorunda. Yani Türkiye’ye geldiği günden beri, yetiştiği futbol kültürünün disiplinine uygun hareket edip, en iyisini yapmaya çalışan, birey motivasyonunun sıfırlandığı Fenerbahçe yıllarının içinde direnen nadir isimlerden olan, Türk futbolcusunun bir türlü olamadığı kadar cesur, sözünü esirgemeyen, teknik ve taktik yorumlarında net ve futbol alışkanlıklarımıza ters düşen doğruları söyleyebilen Mustafa Doğan. 
     Fenerbahçeliler ve onu yorumlayanlar, mevcut kadrodaki isimlerinin kıymetini hala göremiyor. Rebrov’un mahalle topçusu gibi lanse edilmesi bile ingiltere milli maçı değerlendirmelerindeki içe dönük, ben - merkezci, şekilci ve günübirlik anlayışımızın minik bir detayı. Sen Valeron ve Rüştü ile gülümsemeye devam et Mustafa Doğan. Belki bir gün bizler de futbolu sevmeyi öğreniriz. 
     


SPOR 






























</TEXT>
</DOC>
