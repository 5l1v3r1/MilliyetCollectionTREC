<DOC>
<DOCNO> 115715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/29/spor/aspo.html </URL>
<DATE> 2002/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye’yi, Avrupa Kupaları’nda kritik bir hafta bekliyor 
</HEADLINE>
<TEXT>
AMAN DİKKAT 
Şampiyonlar Ligi’nde Galatasaray ya tamam, ya devam aşamasında. Ülkemizin Avrupa’daki lideri Aslan ilk turda elenirse ciddi yara alırız. Fenerbahçe ile Panathinaikos’un UEFA’da vereceği mücadele 2008’in ev sahibini belirleyecek toplantı öncesi daha büyük önem kazandı. Beşiktaş sıkıntılı günler geçiren Alaves karşısında bu avantajı değerlendirmeye Denizli ise Sparta Prag önünde sürpriz yapmaya çalışacak 
     Tarihi dönemeç 
     TÜRK Futbolu bu hafta Avrupa’da ciddi bir sınavdan geçecek. Bu sezon arzuladığı sonuçları bir türlü alamayan Galatasaray, ya tamam, ya devam maçına çıkacak. Sarı - Kırmızılı takımın Lokomotiv karşısında alacağı galibiyet hem gruptaki şansını devam ettirmek, hem de ülke puanımızın düşmemesi için büyük önem taşıyacak. Aslan’ın Şampiyonlar Ligi’nde erken saf dışı kalması futbolumuz adına ağır bir yara açacak. 
     
     Dünya takipte 
     UEFA Kupası’nda Fenerbahçe’nin Panathinaikos ile yapacağı maç da Sarı - Lacivertli camia açısından kritik bir dönemeç olacak. 2008 Avrupa Şampiyonası’nın iki ortak adayı Türkiye ile Yunanistan’ın bu turda vereceği mesajları tüm Dünya yakından takip edecek. Fenerbahçe, centilmenliği, misafirperverliği elden bırakmadan hedefine ulaşarak, Avrupa’daki işini yarım bırakmamanın hesaplarını yapacak. 
     
     Çifte hedef 
     BEŞİKTAŞ için de Alaves karşılaşmasının getireceği büyük avantajlar var. 100. yılda ligde şampiyonluk parolasıyla yola çıkan Siyah - Beyazlılar, UEFA’da da sesini duyurmak, taraftarlarına çifte mutluluk yaşatmanın planları üzerinde duruyor. Türkiye, diğer temsilcisi Denizlispor’a da güveniyor ve Çek Sparta Prag önünde sürpriz bekliyor. Artık ülke olarak nefesimizi tuttuk. İnanıyoruz, bu virajı da yüzümüzün akıyla geçeceğiz. 
     



 SPOR 

























</TEXT>
</DOC>
