<DOC>
<DOCNO> 123538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/09/son/soneko20.html </URL>
<DATE> 2002/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İTO, Avrupa'nın en iyi odası seçildi... 
</HEADLINE>
<TEXT>

     İstanbul Ticaret Odası İTO , Avrupa Odalar Birliği Akreditasyon Kurulu'nca yapılan denetimde, 68 üzerinden 66 ile en yüksek notu alarak en iyi oda seçildi. 
     İTO Yönetim Kurulu Başkanı Mehmet Yıldırım, yaptığı yazılı açıklamada, denetim raporunda İTO'nun mükemmel bir oda olarak nitelendirildiğini ve bugüne dek akredite edilmiş olan odaların arasında en yüksek notu aldığını belirtti. 
     Yıldırım, dünyanın en önemli ticaret merkezlerinden İstanbul'da 394 personeli ile hizmet veren ve 300 bini aşkın üyesi ile dünyanın en büyük ve en köklü odalarından biri olan İTO'nun denetimlerde sağladığı başarının, uluslararası camiadaki yerinin tesadüfi olmadığının göstergesi olarak değerlendirildiğini bildirdi. 
     ''En büyük olmak, her zaman en iyi olmak anlamına gelmez'' görüşünü benimsemiş olan odanın mükemmel işleyişine yeni yatırımlar ve çağın gereklerine uygun faaliyetlerle süreklilik kazandırıldığını belirten Yıldırım, öncü ve örnek bir meslek kuruluşu olarak bir yandan bilgi ve deneyimlerin Türkiye'nin diğer odaları ile paylaşılmasıyla Türk oda sisteminin geliştirilmesine katkı sağlanması, diğer taraftan da Türkiye'nin bölgesinde ve dünyada etkin ve güçlü bir ülke konumuna getirilmesi misyonuna katkıda bulunulmasının amaçlandığını kaydetti. 
     Avrupa Ticaret Odaları Birliği Eurochambers önderliğinde yürütülen Akreditasyon 2000 projesi çerçevesinde iş dünyası ile ilişkiler, bilgi ve danışmanlık, iletişim ağı, iş geliştirme ve eğitim, uluslararası ticaret, idare ve yönetim, iş planlama ve yönetim ile kaliteye ilişkin belirlenen kriterlerin sağlanması öngörülüyor. 
     Akreditasyon 2000 Teftiş Kurulu Raporu, İTO'nun etkinliği ve başarısının uluslararası platformda teyidi niteliğini taşıyor. 
     Yapılan denetim ve değerlendirmeler sonucunda düzenlenen akreditasyon sertifikasının, 2 Aralık Pazartesi günü İstanbul'da düzenlenen bir törenle İTO'ya verildiği bildirildi. 
     





</TEXT>
</DOC>
