<DOC>
<DOCNO> 100280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/06/son/sondun10.html </URL>
<DATE> 2002/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'den Libya'ya 20 yıldan sonra ilk resmi ziyaret. 
</HEADLINE>
<TEXT>

     İngiltere, yaklaşık 20 yıl sonra ilk kez Libya'ya resmi bir temsilci gönderdi. 
     Dışişleri Bakanlığı'ndan bugün yapılan açıklamaya göre, İngiltere Dışişleri Bakan Yardımcısı Mike O'Brien'in 3 günlük ziyareti sırasında, henüz hiçbir resmi randevusu teyit edilmemiş olsa da, Libya Lideri Muammer Kaddafi ile görüşmesi bekleniyor. Görüşmelerde, terörizme karşı mücadele ile ilgili istihbarat konuları ele alınacak. 
     O'Brien, Libya'ya hareketinden önce yaptığı açıklamada, ziyaretinin Libya ile 4 yıl süren ''eleştirel diyalogun'' sonucunda gerçekleştiğine dikkat çekerek, ''Terörizm konusu dahil uluslararası toplulukla tam bir işbirliği içinde olan bir Libya bizim çıkarlarımıza daha yararlı olacaktır. Libya konusunda, bunu dışlama değil, teşvik ile gerçekleştirebileceğimizi değerlendiriyoruz'' dedi. 
     Abluka altındaki Libya'nın Londra Büyükelçiliğinden açılan ateşle bayan polis Yvonne Fletcher'in öldürülmesinin ardından 1984'de kesilen iki ülke arasındaki diplomatik ilişkiler, Libya'nın 1988'de Lockerbie üzerinde düşen Pan Am yolcu uçağına bomba konulmasından aranan iki gizli servis elemanını yargılanmak üzere İngiltere'ye vermesinden sonra 1999'da yeniden kurulmuştu. 
     O'Brien, 1983'den bu yana Libya'yı ziyaret eden en üst düzey İngiliz yetkili olacak. 
     O'Brien'in görüşmelerinde ayrıca, hala açık olan Fletcher'in öldürülmesi davasını ve Pan Am uçağının düşürülmesinden dolayı Libya'nın maddi tazminat ödemesi konularını gündeme getireceği belirtildi. 
     





</TEXT>
</DOC>
