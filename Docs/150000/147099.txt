<DOC>
<DOCNO> 147099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/02/son/sontur17.html </URL>
<DATE> 2003/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Ateş 38'in üzerine çıkarsa, kuru öksürük varsa hemen doktora... 
</HEADLINE>
<TEXT>

     Sağlık Bakanlığı, gizemli zatürree oyarak bilinen akut solunum yetmezliği sendromu SARS ile ilgili şu ana kadar Türkiye'de herhangi bir vaka bildirimi bulunmadığını belirterek, vücut ısısının 38 derece ve üzerine çıkması, balgamsız kuru öksürük, kas ağrısı şikayetleri olması durumunda en yakın sağlık birimine başvurulmasını istedi. 
     Sağlık Bakanlığı Temel Sağlık Hizmetleri Genel Müdürlüğü'nden yapılan açıklamada, Uzak Doğu'daki bazı ülkelerde, 38 dereceden yüksek ateş, halsizlik, baş ağrısı, kuru öksürük, iştahsızlık gibi semptomlarla seyreden akut solunum yetersizliği sendromu SARS ile ilgili şu ana kadar Türkiye'de vaka bildirimi bulunmadığı belirtildi. 
     Ancak Türkiye'de seyahat ilişkili olarak SARS'ın görülme ihtimali göz önüne alınarak sağlık kuruluşlarının bilgilendirildiği ifade edilen açıklamada, SARS şüpheli bir hasta ile karşılaşılması durumunda ivedi olarak il sağlık müdürlüklerine ve Sağlık Bakanlığı Temel Sağlık Hizmetleri Genel Müdürlüğü'ne haber verilmesi istenerek, bu konuya ilgili gerekli yazışmaların yapıldığı bildirildi. 
     
     BELİRTİLERİ 

     Açıklamada, Dünya Sağlık Örgütü WHO verileri ve SARS ile ilgili bilinmesi gerekenler şöyle sıralandı 
     SARS ile ilgili şüpheli vaka olarak kabul edilenlerde şu belirtiler görülüyor 
     -38 dereceden yüksek ateş, -Baş ağrısı, kas güçsüzlüğü, iştah kaybı, titreme, -Balgamsız kuru öksürük, kısa aralıklarla soluk alıp verme veya solunum zorluğu semptomlarından bir ya da bir kaçının olması, -Semptomların ortaya çıktığı 10 gün içinde, SARS tanısı konan kişi ile yakın temasta bulunulması, -Semptomların ortaya çıktığı 10 gün içinde, vakaların yayıldığı rapor edildiği bölgeye yolculuk edilmesi, -Pnömoni veya solunumsal sıkıntının bulunduğu akciğer röntgeni bulunan şüpheli vaka. 
     
     NASIL BULAŞIR 

     Açıklamaya göre, bulaşıcı etmenin bir insandan diğerine bulaşması için virüsü taşıyan kişi ile yakın temasta bulunulması gerekiyor. 
     Hastalık, damlacık şeklinde hava yoluyla bulaşıyor. Bu zamana kadar vakaların çoğunluğu SARS hastaları ile ilgilenen hastane çalışanları ile bu hastaların yakın akrabalarında ortaya çıktı. Yine de enfeksiyona neden olan enfekte unsurun miktarı belirlenemedi. 
     Grip hastalığından daha az bulaşıcı olan SARS'ın yayılmasında, uluslararası seyahatler en önemli etken olarak belirtiliyor. 
     Ancak 29 Mart 2003 ile 1 Nisan 2003 tarihleri arasında bildirilen yeni vaka sayısında ciddi olarak düşme gözleniyor. Bu da hastalığın kontrol altına alınmakta olduğunu gösteriyor. 
     
     TEDAVİSİ 

     Bazı ilaçların denenmiş olmasına rağmen şu ana kadar tedavi için herhangi bir ilaç tavsiye edilmedi. Antibiyotikler hastalık için etkili olmazken, ancak başka bir enfeksiyonun hastalığa eklenmesi halinde antibiyotik tedavisi veriliyor. 
     Hastalıkla ilgili 18 Mart 2003 tarihine kadar 4'ü ölüm olmak üzere 219 vaka rapor edildi. 31 Mart 2003 tarihi itibariyle toplam vaka sayısı 1622, toplam ölüm sayısı ise 58 olarak WHO tarafından rapor edildi. Ancak 29 Mart 2003-1 Nisan 2003 tarihleri arasında bildirilen vaka sayısı 72, ölüm ise 4 oldu. Bugüne kadar toplam 13 ülkeden SARS vaka bildirimi yapıldı. Açıklamaya göre, Türkiye'de herhangi bir vaka bildirimi yapılmazken, hastalıkla ilgili Sağlık Bakanlığı Hudut Sahiller ve Sağlık Genel Müdürlüğü havaalanları ve diğer ülke gerişlerinde, hastalık belirtileri taşıyan kişilerin havaalanlarında tıbbi kontrollere alınması, gerekiyorsa hastane koşullarında araştırma yapılması konularında gerekli önlemleri aldı. WHO, uluslararası seyahatlerin durdurulması veya kısıtlanmasına gerek görmezken, hastalık semptomlarına sahip SARS tanısı konmuş bir kişiyle yakın temasta bulunmuş kişilerin tıbbi kontrolden geçirilmesi gerekiyor. Bu çerçevede, vücut ısısının 38 derece ve üzerine çıkması, balgamsız kuru öksürük, kas ağrısı şikayetleri olması durumunda en yakın sağlık birimine başvurulması gerekiyor. WHO'ya, 1 Kasım 2002-31 Mart 2003 tarihleri arasında, vaka görülen ülkelerce toplam 1622 vaka, 58 ölüm rapor edildi. 
     





</TEXT>
</DOC>
