<DOC>
<DOCNO> 117012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/04/son/sontur24.html </URL>
<DATE> 2002/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
AK Partili Toptan ''Başbakanlık görevi bana gurur verir'' 
</HEADLINE>
<TEXT>

     AK Parti'den Zonguldak Milletvekili seçilen Köksal Toptan, ''Başbakanlık görevi, diğer milletvekilleri gibi bana da gurur verir'' dedi. 
     Toptan, Zonguldak'tan AK Parti listesinden milletvekili seçilen Fazlı Erdoğan ve Polat Türkmen ile birlikte basın toplantısı düzenledi. 
     Cumhurbaşkanı Ahmet Necdet Sezer ile AK Parti yönetimi arasında sorun çıkacağını sanmadığını anlatan Toptan, bir soru üzerine şöyle dedi 
     ''Partimizde başbakanlık yapacak çok kişi mevcut. Cumhurbaşkanı başbakanı atayacaktır. Başbakanlık görevi, diğer milletvekilleri gibi bana da gurur verir. Cumhurbaşkanının, başbakanı atarken parti yetkilileriyle uzlaşma içinde olacağına inanıyorum. Türk siyasetinin kendi içinde gelenekleri vardır. Türkiye, iki partili sistemle istikrarı yakalamıştır. İstikrar açısından da bu önemlidir. Ülkemizin ekonomik ve sosyal krizleri atlatabilmesi için tek partili hükümete ihtiyaç vardır. AB ile üyelikte Kopenhag Kriterleri çerçevesinde istenilenleri yeni parlamento üstlenecektir. Bu seçim sonucundan ders alması gereken kişiler bulunmaktadır.'' 
     





</TEXT>
</DOC>
