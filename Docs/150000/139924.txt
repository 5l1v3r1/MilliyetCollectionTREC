<DOC>
<DOCNO> 139924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/01/son/sonspo10.html </URL>
<DATE> 2003/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçeliler, Ali Sami Yen'e gitmek istiyor... 
</HEADLINE>
<TEXT>

     Galatasaray ile Fenerbahçe arasında 23. haftada yapılacak derbi maç öncesinde, sarı-lacivertli taraftarlar, kulüp başkanı Aziz Yıldırım'dan, karşılaşmayı Ali Sami Yen Stadı'nda izlenmelerinin sağlanmasını istiyor. 
     Fenerbahçeli taraftar sitesi ''www.antu.com''da yapılan açıklamada, başkan Aziz Yıldırım'ın Galatasaray Kulübü'nden bilet talep edip, taraftarların deplasmanda da takımıyla bütünleşmesini sağlanması gerektiği kaydedildi. 
     Açıklamada, ilk yarıda Kadıköy'de yapılan maçta deplasman yasağının yürürlükte olduğunu vurgulanarak, özetle şöyle denildi 
     ''Buna rağmen Galatasaraylı taraftarlar ellerinde biletleri olduğu gerekçesi ile o maçta stada alınmış, ancak istenmeyen olaylar sebebiyle kendi güvenlikleri için tribünden çıkarılmışlardı. Şimdi deplasman yasağı kararı iptal edildi. Deplasman yasağının kalkmasıyla birlikte taraftarlarımızın Ali Sami Yen Stadı'nda takımlarını destekleyebilecekleri bir ortam mutlaka sağlanmalıdır. Taraftarımızın Ali Sami Yen Stadı'nda yerini alamaması durumunda ezeli rekabette bu maç, özellikle Fenerbahçe kulüp yönetimi açısından tarihteki yerini, kara bir sayfa olarak alacaktır. Sayın başkanımızı ve değerli yönetim kurulumuzu, derbi maçta taraftarımıza takımımızı destekleme özgürlüğünü sağlamaya çağırıyoruz.'' 
     





</TEXT>
</DOC>
