<DOC>
<DOCNO> 100905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/09/yasam/yas04.html </URL>
<DATE> 2002/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
20 ÖLÜ 
</HEADLINE>
<TEXT>
Hoş geldin başkan 
Kolombiya’nın yeni Devlet Başkanı Alvaro Uribe görevi devralırken güvenlik güçleri başkanlık sarayı çevresinde kuş uçurtmuyordu ama, arka arkaya 3 havan topu patladı 
     DIŞ HABERLER SERVİSİ 

     Kolombiya’da yeni devlet başkanı Alvaro Uribe görevini devralmaya hazırlandığı sırada başkent Bogota’daki başkanlık sarayının dışında meydana gelen 3 havan topu saldırısında 20 kişi öldü, 60’tan fazla kişi yaralandı. 
     Kolombiya Devrimci Silahlı Güçleri FARC gerillalarının saldırılarından korkan güvenlik yetkililerinin Bogota’nın caddelerini tanklar ve binlerce güvenlik görevlisiyle doldurarak önlem almasına rağmen kanlı saldırının gerçekleştirilebilmesi şaşkınlık ve korku yarattı. Yapılan araştırmada, kullanılan topların ev yapımı olduğu tespit edildi. 
     
     IRA da yardım etmiş olabilir 
     Bogota Belediye Başkanı Antanas Mockus saldırının "uluslararası teröristlerin" yardımıyla gerçekleştirildiğini açıkladı. Saldırıda kullanılan yöntemin derin bir bilgi birikimi gerektirdiğini söyleyen Mockus, IRA militanlarının saldırı için FARC’a yardım etmiş olabileceğini vurguladı. 
     
     Saldırıya rağmen zeytin dalı 
     Geçmişte sağcı paramiliterlerle ilişkisi olduğu bilinen aşırı sağcı yeni Devlet Başkanı Alvaro Uribe, kanlı olayın ardından yaptığı açıklamada herşeye rağmen FARC ile barış yapmaya hazır olduğunu söyledi. 
     1964’ten bu yana hükümet güçlerine karşı mücadele eden Marksist FARC örgütünün 17 bin militanı olduğu sanılıyor. 
     



 YAŞAM 


























</TEXT>
</DOC>
