<DOC>
<DOCNO> 134116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/30/son/sonspo02.html </URL>
<DATE> 2003/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni kurulan Beyzbol federasyonu altyapı çalışmalarına başladı... 
</HEADLINE>
<TEXT>

     Yeni kurulan Beyzbol Federasyonu, Türkiye'de çok az tanınan bu branşı tanıtmak ve bu alana sporcu çekebilmek için altyapı çalışmalara start verdi. 
     Beyzbol maçlarının yapılacağı sahalar için Ankara, İstanbul ve İzmir'de yerler belirlendi. Gençlik ve Spor Genel Müdürlüğü'nün GSGM kendine ait arazileri üzerinde inşa edilmesi planlanan sahalar, 2003 yılı yatırım programına da alındı. Sözkonusu yatırımlara 2003 yılı bütçesinde yer verilirse, sahaların yapımına başlanacak. 
     
     ABD'Lİ YETKİLİLERLE TEMASLAR SÜRÜYOR 
     Beyzbol Federasyonu Başkanı Kamil Kehale, bu branşı Türkiye'de tanıtabilmek için ABD'nin İstanbul Konsolosluğu yetkilileriyle temasa geçti. 
     Kehale, konsolosluktan, ABD'den bir beyzbol antrenörünün bulunması ve bu branşın Türkiye'de daha çabuk bir biçimde yayılması için girişimlerde bulundu. 
     Federasyon genel sekreteri Murat Aydınlı, bu sahaların yapımının gerçekleşmesiyle Türkiye'de bu sporun ilk adımını atacaklarını ve geleceğe daha umutlu bakacaklarını söyledi. 
     
     FEDERASYON, CEB'E ÜYE OLDU 
     Öte yandan federasyon, Avrupa Beyzbol Konfederasyonu'na da CEB üye oldu. 
     Federasyon başkanı Kamil Kehale, 29 Ocak-1 Şubat tarihleri arasında Polonya'nın Krakow kentinde gerçekleştirilecek olan CEB Kongresi'ne katılıyor. Kongrede, yıllık faaliyet programı ele alınırken, Türkiye'ye, yeni kurulan Beyzbol Federasyonu'nun ileride neler yapması gerektiğiyle ilgili bilgi verilecek. Federasyon yetkilileri de toplantı sonrasında kendilerine ulaştırılacak raporlar doğrultusunda beyzbolun Türkiye'deki planlamasını yapacak. 
     Federasyon, ilerki günlerde ayrıca, hakem, antrenör ve oyuncu yetiştirilmesi için de kurslara ağırlık verecek. 
     





</TEXT>
</DOC>
