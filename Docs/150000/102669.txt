<DOC>
<DOCNO> 102669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/19/son/sondun04.html </URL>
<DATE> 2002/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
"Saddam'ı düşürmenin yolu elinden petrol silahını almak" 
</HEADLINE>
<TEXT>

     Irak lideri Saddam Hüseyin'in kaçak petrolden her yıl elde ettiği yaklaşık 1 milyar doları, kendisini destekleyecek kişileri satın almakta kullandığı ve ''petrol silahı elinden alındığı takdirde Saddam'ın kendiliğinden düşeceği'' iddia edildi. 
     Bu görüş, FOX News kanalında yayımlanan bir programa katılan, ''American Enterprise Institute'' adlı kuruluş uzmanlarından Michael Rubin tarafından öne sürüldü. Rubin'in, geçen yıl 9 ay boyunca Kuzey Irak'taki Kürt, Türkmen ve Arap öğrencileri eğittiği bildirildi. 
     ''The Big Story'' Büyük Hikaye adlı programda John Gibson'un sorularını cevaplayan Michael Rubin, Kuzey Irak'ta yaşayanların, ABD'yi bu kadar uzun süre beklediği için eleştirdiklerini söyledi. Rubin, ''ABD, Irak'ta rejimi değiştirmek için harekete geçtiğinde, Afganistan'dakinden çok daha fazla destek bulacağı'' iddiasını da ortaya attı. 
     ''Iraklı askerlerin Saddam için ölmeye hazır olmadıklarını'' ifade eden Rubin, ''Saddam ideolojisiyle hükmetmiyor. Halkı korkutarak hüküm sürüyor. Sadece Irak halkı değil, komşu ülkeler de Saddam'dan kurtulmak için bahane arıyor'' diye konuştu. 
     
     "BİN LADİN GİBİ KAÇAMAZ" 
     Rubin, ''Saddam'a sadık 100 bin cumhuriyet muhafızı bulunduğu'' yolundaki söylentileri de şöyle cevaplandırdı 
     ''Cumhuriyet muhafızlarının aylıkları Saddam tarafından ödeniyor. Ancak bu, onların Saddam için ölmeyi göze alacakları anlamına gelmiyor. İkincisi Irak'ın zenginliği petrolden kaynaklanıyor. Petrol ise Bağdat'ta değil. Saddam, Irak-Suriye boru hattından akıtılan petrolden yılda 1 milyar dolar kazanıyor ve bu parayla kendine sadık kalacaklarını sandığı kişileri satın alıyor. Saddam'ın parası olduğu için dostları var. Şayet Saddam'ı petrolden ayırırsak, o zaman Saddam gitti gider''. 
     Saddam'ın, Usame Bin Ladin gibi kaçıp kurtulamayacağını da savunan Rubin, ''Irak halkının, Afganistan'dan farklı olarak genelde kentler çevresinde toplandığını ve Saddam için saklanacak fazla yer olmadığını'' söyledi. 
     





</TEXT>
</DOC>
