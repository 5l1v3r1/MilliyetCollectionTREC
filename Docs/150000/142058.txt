<DOC>
<DOCNO> 142058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/11/son/sonspo18.html </URL>
<DATE> 2003/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor, Gençlerbirliği karşısında galibiyet düşünüyor... 
</HEADLINE>
<TEXT>

     Oynadığı kötü futbolla eleştiri alan Gaziantepspor, Gençlerbirliği maçının hazırlıklarını galibiyet parolasıyla sürdürüyor. 
     Teknik sorumlu Nurullah Sağlam, düzenlediği basın toplantısında, şu ana kadar takımının gösterdiği performanstan memnun olmadığını, kendisini de başarısız olarak kabul ettiğini söyledi. 
     İkinci yarı hazırlıklarına başlarken, ihtiyaç görülen mevkilere transfer yapıldığını, ancak orta sahada oyunu sürükleyecek olan Maxim ve Halit gibi iki oyuncusunun sakatlanmasını hesaba katmadığını belirten Sağlam, ''Orta sahada lider pozisyonunda oyunu sürükleyecek, yönlendirecek bir oyuncuya ihtiyacım var. Halit ve Maxim'den şu anda faydalanamıyoruz. Yeni sistemimize göre böyle bir oyuncuya ihtiyacımız var, üçlü forvet denediğimiz için de etkili olamıyoruz. Gerçek düşüşün sebebi budur'' dedi. 
     Eksiklikler ve sakatlıkları mazeret olarak öne sürmediğini, ne yaptığını bildiğini kaydeden Sağlam, şöyle konuştu 
     ''Takımın başına geçtiğimde, hedefimizin iyi futbol oynayan, izleyene keyif veren bir takım yaratmak olduğu sözünü vermiştim. Bu sözümü yerine getiremediğim için üzgünüm. Orta sahadaki oyuncularımın hazır olacağını düşünmüştüm. Ancak Halit ve Maxim'in sakatlıklarının devam etmesi beni üç forvetle oynamaya mecbur etti. Sonuca giden bir anlayış olduğu için, gol yollarında etkisiz kaldık. Orta sahada top tutamadık, oyunu iyi organize edemedik. Halit ve Maxim gibi oyuna ağırlığını koyacak, organizasyon yapacak oyuncum yok. 
     Sonuçta ne yaptığımı biliyorum, Gaziantepspor şu an başarısız, ben de başarısızım. Ben önce Gaziantepliyim. Takımın başında olmazsam, tribüne çıkar yüreğimin yettiği kadar desteklerim. Benim başarımdan çok Gaziantepspor'un başarısı önemli.'' Gaziantepspor'un geçmiş yılları ile bu sezonu kıyaslayan Sağlam, bu yıl daha başarılı olduklarını savundu. Geçmiş dönemlerde Tevfik Lav ile Gigi Multescu'nun yardımcı antrenörlüğünü yaptığını kaydeden Sağlam, ''Yalnızca bu iki teknik direktöre yardımcı antrenör olarak görev yaptım, diğerleri yalnızca kağıt üzerindeydi'' dedi. 
     
     ''GENÇLERBİRLİĞİ LİGİN GERÇEK EFENDİSİ'' 
     Bu hafta Ankara deplasmanında ligin güçlü ekiplerinden Gençlerbirliği ile oynayacakları maçtan mutlaka puan veya puanlarla dönmeyi hedeflediklerini vurgulayan Sağlam, sözlerini şöyle sürdürdü 
     ''Rakibi anlatmaya gerek yok. Bu hafta, 9 kişi kalmalarına rağmen Ankaragücü'nü yenmeyi başardılar. Gençlerbirliği bu ligin gerçek efendisi. Ligin en iyi ve en çok gol atan ekibi. İşimiz gerçekten çok zor. Ancak Gaziantepspor'un sıradan bir takım olmadığını ispatlamamız lazım. Sıradan bir takım olmak istemiyorsak, sıradışı işler yapmalıyız. Böyle bir takımı Ankara'da yenmek için sahaya çıkacağız. Sevinen taraf biz olmak istiyoruz.'' Sağlam, bazı oyuncuların transferine izin vermekle suçlandığını belirterek, bu konuları aydınlatmak istediğini ifade etti. Mustafa Şahintürk'ün Bursaspor'a, Muharrem Uz'un da Malatyaspor'a yönetim kurulu kararıyla verildiğine dikkati çeken Sağlam, şunları kaydetti 
     ''Ben her futbolcuyu kazanmak isterim. Şahintürk'ü anlatmaya gerek yok. Şimdi Bursa'da oynuyor, takımının durumu ortada. Muharrem'i ben Malatyaspor'a verin demedim. Onu Büyükşehir Belediyespor'a gönderdim. Ancak o gitmedi. Elimizden kaçacağına, takım para kazanmak istedi. Victoria ve Remzi'nin olduğu yerde benim Muharrem'e zaten ihtiyacım olmazdı. Mücadele eden, formasına aşık ve sevgiyle taşıyan herkese Gaziantepspor forması açıktır.'' Bu arada, Elazığspor maçından sonra teknik sorumlu Sağlam'la tartıştıktan sonra kentti terk eden Halit'in antrenmanlara katılmaması nedeniyle tesislere noter çağrılarak, tespit yaptırıldı. 
     Sakat olan Regis'in ise tedavisinin sürdüğü, bu oyuncunun Gençlerbirliği maçına yetiştirilmesine çalışıldığı bildirildi. 
     





</TEXT>
</DOC>
