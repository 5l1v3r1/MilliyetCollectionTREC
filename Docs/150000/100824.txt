<DOC>
<DOCNO> 100824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/08/son/sontur21.html </URL>
<DATE> 2002/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İsmail Cem ile Bayar biraraya geldi ve ittifak için anlaştı 
</HEADLINE>
<TEXT>

     DTP ile YTP 3 Kasım'da yapılacak seçimlerde işbirliği yapma konusunda önemli bir adım attı. 
     Yeni Türkiye Partisi Genel Başkanı İsmail Cem, DTP Genel Başkanı Mehmet Ali Bayar'ı DTP Genel Merkezi'nde ziyaret etti. Bir saati aşkın süren görüşmenin ardından basına açıklamalarda bulunan Bayar, Cem'i "aziz dostum", Cem de Bayar'ı "yakın dostum" diye övdü. 
     Bayar, Türkiye'nin önemli bir ortamdan geçtiği bir dönemde Türkiye'nin yeni siyasetini, geleceğine yönelik yeni vizyonunu paylaşan, Türkiye sorunlarına ve çözümlerine ilişkin ortak paydalara sahip iki partinin sürdürdüğü görüşmelerin yeni bir aşamaya geldiğini bildirdi. Bayar, Cem ve arkadaşları ile Türkiye'nin geleceğine yönelik ne tür işbirliği imkanları olduğunu araştırdıklarını ve daha ileri bir safhaya getirdiklerini söylerken, "Bu konuda ortaya çıkmış önerilerin iki partimiz tarafından da yetkili kurullarına götürülebilecek bir aşamaya geldiğini memnuniyetle gördüm. DTP genel başkanı olarak en kısa sürede konuyu yetkili kurullara götürerek, Türkiye'nin geleceği için neler yapılabileceğini araştırmak ve bir sonuca ulaştırmak konusunda mutabık kaldık" diye konuştu. 
     YTP Genel Başkanı İsmail Cem ise konuşmasında birlikte bir değerlendirme yaptıklarını belirterek, "Zaten gördüğümüz, bildiğimiz bazı hususların giderek güçlenmekte olduğunu, ortak paydalarımızın güçlü olduğunu bir kez daha saptadık" diye konuştu. İki partinin Türkiye'yi yenileştirmek iddiası ile siyaset sahnesinde olduğuna dikkat çeken Cem, şöyle konuştu 
     "Her iki partimiz elbette kendi farklı kimlikleri ile, kökenleri ile ancak ortak bir Türkiye idealinde gerçekten benzeşen, aynileşen yaklaşımlar içinde bulunmaktadır. Ve biz bu birlikteliği nasıl siyasete daha somut bir şekilde aktarabiliriz. Nasıl yaklaşan seçimde ve seçim sonrasında bu ideal birlikteliğini hayata geçirebiliriz. Elbette her parti kendi kimliği ile gider. Bizim öngördümüz iki yeni anlayışın birlikteliği, siyasi partiler yasasında değişim yapılmaya muhtaç değil. Herhangi siyasi yasalarda değişiklik beklenmek durumunda değil." Cem, Türkiye'nin siyasette yeni bir usluba ihtiyacı bulunduğunu söylerken, mevcut siyasetin münazara ve kavga uslübunun dışında olduklarını söyledi. Cem, "Bizim oluşturduğumuz düşünceler yetkili kurullarımız tarafından elbette ele alınacak, üzerinde çalışılacak eğer benimsenirse iki partinin kadroları, genel başkanı olarak Türkiyemize güzel bir beraberliği birlikte sergileyeceğiz" dedi. 
     Bayar, kendisine yöneltilen bir soruyu yanıtlarken "Siyasal kimliklerimizi, partilerimizin kurumsal kimliklerini koruyarak onların zemininde iki partinin seçime yönelik ve sonrasına yönelik birlikte hareket edebilme imkanlarını yetkili kurullara tartıştırmak siyasetin gereğidir" diye konuştu. 
     Cem de bir soruyu yanıtlarken, "Bizim Sayın Bayar'la konuştuklarımızın bizim dışımızdaki bir ittifak olayı, ittifak arayışı, seçim kanundaki seçim yapılması yapılmaması ile hiçbir ilgisi yoktur. Biz arasında Türkiye'yi iyileştirme misyonu olan iki parti niteliğinde bir beraber çalışma içindeyiz. Umuyoruz bu daha ileri gitsin ve seçimde birlikte hareket etme imkanımız olsun" yanıtını verdi. 
     Cem, Devlet Bakanı Kemal Derviş konusunda bir soruyu yanıtlarken ise "Sayın Derviş öteden beri hem Bayar'ın şahsına hem DTP'ye değer veren, bu tarz bir beraberliğin YT tarafından gerçekleştirilmesine de önem veren bir genel yaklaşım içinde olmuştur" dedi. 
     





</TEXT>
</DOC>
