<DOC>
<DOCNO> 138133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/21/yasam/yas05.html </URL>
<DATE> 2003/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Evsizleri belediye korumaya aldı 
</HEADLINE>
<TEXT>

İstanbul Büyükşehir Belediye Başkanı Ali Müfit Gürtuna’nın talimatıyla, İstanbul’daki sokak çocukları ve evsizler, spor salonuna yerleştirildi 
     ŞENOL DEMİRCİ İstanbul 

     İstanbul’u etkisi altına alan kar yağışı sonrasında hava sıcaklığının sıfırın altına düşmesi üzerine harekete geçen İstanbul Büyükşehir Belediye Başkanı Ali Müfit Gürtuna, "Riskli İnsanları Kurtarma" çalışması başlattı. 
     Bunun üzerine belediyenin "Acil Yardım ve Can Kurtarma Müdürlüğü" bünyesindeki ambulanslar, Alibeyköy’deki Tevfik Aydeniz Kapalı Spor Salonu’nda korumaya almak için sokak çocukları ve evsizleri toplamak için harekete geçti. Bu kapsamda önceki gece üç kişi spor salonuna alındı, dün de vatandaşların ihbarı üzerine evsizler toplanmaya devam edildi. Kapalı spor salonu bin kişiye hizmet verebilecek hale getirildi. İhtiyaca göre 60 ambulans ile 70 doktor, 50 hemşire ve 200 personel görev yapabilecek. 
     Ekipler, vatandaşlar tarafından "112 Hızır Acil" telefonlarına yapılan ihbarları 24 saat boyunca değerlendirecek ve sokakta kimseyi bırakmayacak. 
     
     Sokakta 3 bin kişi var 
     Belediye bünyesindeki "İstanbul Vakfı" tarafından yapılan çalışmaya göre de İstanbul’da 500 kişi yaşamını sokaklarda geçiriyor. Ayrıca 2 bin 500 sokak çocuğu bulunuyor. Bunlar ya inşaat halindeki binalarda ya da banka ATM’lerinde sabahlıyor. 
     
     



 YAŞAM 





















</TEXT>
</DOC>
