<DOC>
<DOCNO> 146288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/30/guncel/gun05.html </URL>
<DATE> 2003/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Kendilerini vuruyorlar 
</HEADLINE>
<TEXT>

     DIŞ HABERLER SERVİSİ 

     Bir dost ateşi’ 
     İngiliz asker, ABD uçağının ateşiyle öldü. 5 yaralı var 
     
     ABD’li asker öldü 
     Devrilen Amerikan zırhlı aracının altında 6 asker kaldı 
     
     Zorunlu iniş 
     ABD ordusuna ait iki Apache tipi helikopter havada çarpıştı 
     
     Irak’ın güneyindeki Basra kenti yakınlarında bir Amerikan uçağından açılan "dost ateşiyle" bir İngiliz asker öldü, beşi de yaralandı. Bu olayla birlikte "kaza kurşununa" kurban giden İngiliz askerlerinin sayısı beşe yükselirken, ABD’ye ait bir zırhlı aracın devrilmesi sonucu da bir asker öldü, beşi yaralandı. Katar’daki müttefik karargahının sözcüsü Yüzbaşı Al Lockwood, Basra’nın kuzeyinde kalabalık bir koalisyon askeri grubuyla birlikte Iraklı askerlere karşı savaşan İngiliz birliklerine ait iki zırhlı aracın, bir Amerikan A - 10 tank katili uçağının "dost ateşine" maruz kaldığını söyledi. 
     
     5 asker yaralı 
     Irak’ın orta kesimlerinde bir Amerikan zırhlı aracının devrilmesi sonucu da bir asker öldü, beş asker yaralandı. 
     Katar’daki ABD Merkez Komutanlığı’nın açıklamasına göre, M2 Bradley tipi bir zırhlı aracın devrilmesi sonucu altı asker yaralandı, ancak askerlerden biri hastaneye kaldırılırken yaşamını yitirdi. 
     M2 Bradley tipi araçlar, piyade birliklerini çatışma bölgelerine ulaştırmakta ve keşif görevlerinde kullanılıyor. 
     
     Havada çarpıştılar 
     ABD ordusuna ait iki Apache tipi helikopter Irak içlerinde havada çarpıştı. Helikopterlerin zorunlu iniş yaptığı belirtilirken, CNN televizyonu kazada ölen ya da yaralanan olmadığını duyurdu. 
     Son kayıplarla birlikte, savaşın başlangıcından bu yana ölen Amerikan askerlerinin sayısı 34’e yükselirken, yaralıların sayısı 104, kayıp sayısı ise 15 olarak açıklandı. 
     
Cenazeler ortada kalmıyor      Irak savaşı tüm şiddetiyle sürerken, çarpışan taraflar her geçen gün sayıları artan ölülerini gömüyor. 50’den fazla Iraklı sivilin hayatını kaybettiği müttefik saldırılarının ardından, Bağdat’taki bir camide ölenlerden biri için cenaze namazı kılındı. İngiliz askerler ise, ölen arkadaşlarının naaşını omuzlarında taşıdı. 
     


GÜNCEL 




























</TEXT>
</DOC>
