<DOC>
<DOCNO> 107475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/13/son/sontur27.html </URL>
<DATE> 2002/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan "Önümde engel kalmadı" 
</HEADLINE>
<TEXT>

     AK Parti Genel Başkanı Recep Tayyip Erdoğan, ''Eğer hükümet bozulursa, kurulacak olan bir hükümette bizler hiçbir zaman yer almayız, fakat dışarıdan destekleriz. Yeter ki 3 Kasım'da, bu seçimi yapalım'' dedi. 
     THY'ye ait tarifeli uçakla Ankara'ya giden Erdoğan, Atatürk Havalimanı'nda gazetecilerin sorularını yanıtlarken, ''Yargıtay Cumhuriyet Başsavcısı Sabih Kanadoğlu'nun, kapatılan RP'nin Genel Başkanı Necmettin Erbakan ile kendisinin milletvekili adaylığının iptali için Yüksek Seçim Kurulu'na ihbar yazısı gönderdiğinin'' hatırlatılması üzerine, şunları söyledi 
     ''Sayın Savcı'nın ne talepte bulunduğunu bilmiyorum. Benim önümde herhangi bir engel kalmamıştır. Ve şu anda yapılanları, atılan adımları, demokratik bir ülkede anlamakta zorluk çekiyorum. Hukukun bu ülkede sadece Tayyip Erdoğan'a değil, benden sonra da birçok insana lazım olacağına inanıyorum. AB sürecinde bu anlayışların hala devam etmesinin açıklamasını yapmakta zorlanıyorum.'' Erdoğan, ''Cumhurbaşkanı Ahmet Necdet Sezer'in, 'Şartlar oluşursa Meclis'i feshederim' şeklindeki açıklamasının'' sorulması üzerine, ''Cumhurbaşkanı'nın tabii böyle bir hakkı var. Bu hakkı nerede, ne zaman, hangi şartlarda kullanır, o kendi takdirindedir. Ama biz AK Parti olarak, şunu her zaman söylüyoruz. Eğer hükümet bozulursa, kurulacak olan bir hükümette bizler hiçbir zaman yer almayız, fakat dışarıdan destekleriz. Yeter ki 3 Kasım'da, bu seçimi yapalım'' diye konuştu. 
     
     SEÇİM TARİHİ... 
     ''ANAP Genel Başkanı Mesut Yılmaz'ın, seçimin ertelenmesi önerisi''nin hatırlatılması üzerine de Erdoğan, ''bu açıklamaları çok yanlış bulduğunu'' belirterek, şöyle devam etti 
     ''Adama sorarlar bugüne kadar aklın neredeydi 3 Kasım kararı alınırken bunları düşünmedin mi 3 Kasım, enine boyuna tartışıldı. Ondan sonra 449 kişi buna 'evet' dedi. Şu anda seçim takvimi çalışıyor. Masraflar yapılıyor. Bu paraların hepsi, bu fakir milletin cebinden çıkıyor. Şimdi bunu tekrar uzatıp seçim masraflarının içine girmek, kamu harcamalarında bir israf, bir suiistimal değil mi Buna niye yol açalım Bunların önünü kesmemiz lazım.'' 
     





</TEXT>
</DOC>
