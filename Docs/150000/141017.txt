<DOC>
<DOCNO> 141017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/06/son/soneko31.html </URL>
<DATE> 2003/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Ersin Özince Bankacılık sektörü bayağı hırpalandı ama güçlendi 
</HEADLINE>
<TEXT>

     İş Bankası Genel Müdürü ve Türkiye Bankalar Birliği Başkanı Ersin Özince, bankacılık sektörünün krize girmesinde en çok haksız rekabetin etkili olduğunu belirterek, ''Bugünden bakıldığında bankacılık sektörünün bayağı hırpalandığını, ama güçlendiğini görüyorum'' dedi. 
     İTO'nun 1982 yılından bu yana İngilizce olarak üç ayda bir yayınladığı İCOC-İstanbul Chamber of Commerce isimli dergisi, artık İTO Vizyon adıyla ayda bir Türkçe olarak okuyucularıyla buluşacak. 
     İTO Vizyon'un ilk sayısında İş Bankası Genel Müdürü ve Türkiye Bankalar Birliği Başkanı Ersin Özince ve Dünya Bankası Türkiye Direktörü Ajay Chhibber ile yapılan söyleşilere de yer verildi. 
     Özince söyleşide, bankacılık sektörünün krize girmesinde en çok haksız rekabetin etkili olduğunu belirterek, haksız rekabetin kayıt dışılık ve sektöre bankacılık ile bağdaşmayan sermayedarların girmesine neden olduğunu kaydetti. Ersin Özince, şu görüşleri ifade etti 
     ''Şimdi hem sektör yara aldı hem de zordaki bankaların zararlarını vergi mükellefinin sırtına yükledik. Siyasi tartışmalar olmasaydı kriz çıkmayacak mıydı Bazı bankaların durumu yine kötüydü, mali bünyeleri sağlıksızdı. Ancak bu zararları enflasyona ve yüksek faize yedirerek, uzun vadeye yayarak giderebileceklerini düşündüler. Tasarrufun çok önem taşıdığı Türkiye'de, bu açıdan geçmişte büyük hatalar yapıldığını düşünüyorum. Bugünden bakıldığında bankacılık sektörünün bayağı hırpalandığını ama güçlendiğini görüyorum.'' Güven unsuru ciddi şekilde zedelendiği için mevduatın üç aya düştüğü bir ortamda bankacılık yaptıklarını ifade eden Özince, ''Üç aylık mevduat toplarsanız, üç aylık kredi verirsiniz. O zaman ne olur Ticari hayat üç ay nefes alır'' dedi. 
     Her reel sektör kuruluşunun, her bireyin kar etmek için iktisadi hayata girdiğini, bu durumun bankalar için de geçerli olduğunu belirten Özince, bankaların kar etmesinin ayıplandığı bir dönem yaşandığını bildirdi. 
     Özince, bankaları rantiyeci olarak tanımlama alışkanlığından kurtulunması gerektiğini ifade ederek, ''Bankacılık sektörünün görevi, tasarrufları ekonomiye aktarmaktır. Ekonomide kayıtın adresi de bankadır. Üstelik Türkiye, bankacılık kültürünün çok ciddi olduğu bir ülke. Bankacılık sektörünün geleceğine olumlu bakıyorum'' dedi. 
     
     ''SERMAYE NAZLI VE AKILLIDIR'' 

     ''Bankacılık sektörünü nasıl bir gelecek bekliyor Banka birleşmeleri olacak mı Türk bankaları yabancı sermaye gruplarının eline mi geçecek '' yönündeki soruya ise Özince, şöyle cevap verdi 
     ''Reel sektörde firma sıkıntıları olmuyor mu Bankacılık sektöründe de olacak. Ama ne olacak, bazı sermayedarlar, bankacılık sektörünü artık karlı görmedikleri için çekilecek veya diğer bankalarla birleşecekler. Yine ileride sıkıntı olursa, bazı bankalar yine piyasayı terk edecek. Sayın BDDK Başkanı'nın dediği gibi 'Yarın hasta olmayacağız' diyemeyiz.'' Özince, yabancı sermaye konusunda da şunları kaydetti 
     ''Her şeyden önce ekonominin motoru çalışsın. Belli bir devire ulaşsın o zaman koşarız, büyürüz. Yabancı sermayeyi de büyümeyi de o zaman daha rahat konuşuruz. Sermaye nazlı ve akıllıdır. Bırakınız yabancı sermayeyi, kayıt dışı ve mali milat gibi tartışmalar sermaye oluşmasını engelliyor. Türkiye'ye milli sermaye yatırılıyor mu ki yabancı sermaye gelsin. 
     Türkiye'deki kuruluşlarımızın çoğunun sermayesinin olmadığını çok rahat söyleyebilirim. Demek ki yerli sermayeyi bile caydırmaktan vazgeçmeliyiz. Yabancıların gelmesi bizi endişelendirmez. Türk bankacılığı, bankacılık sistemine sermayede ve yönetimde yabancılar hakimken bile rüştünü ispatladı.'' Özince, Türkiye'de piyasa istikrarı sağlanmadıkça yabancıların banka almak için gelmeyeceğini belirtti. 
     İş Bankası Genel Müdürü Özince, bugün bankacılıkta daha fazla lisans verilmesine ve bankaların el değiştirmesine sıcak bakmadığını belirterek, bankacılık sisteminin konsolide olması ve bilançolarını kuvvetlendirmesi gerektiğini ifade etti. 
     Özince, ''Bugün rekabeti en olumsuz etkileyen şey kamu maliyesi ve Hazine bonosuna endeksli olmak. 80 banka da olsa 800 banka da olsa birşey değişmez. Banka azalması büyümeyi artıracak. Küçük parçalara bölerseniz tıpkı siyasette olduğu gibi ölçek ekonomisi gelişmez'' dedi. 
     
     KALICI ÇÖZÜM 

     Dünya Bankası Türkiye Direktörü Ajay Chhibber ise İTO Vizyon'da yer alan söyleşisinde, ekonomik krizde insanların işlerini kaybettiğini, alım gücünde azalma olduğunu, hükümetin Sosyal Yardımlaşma Fonu'ndan yardımlara yöneldiğini, işsizlik sigortasının gündeme geldiğini vurgulayarak, ''Problemin gerçek çözümü ancak insanlar işlerine döndüğünde hissedilmeye başlanacak, o zaman kalıcı bir çözüme ulaşmaya başlayacağız'' dedi. 
     Türkiye'yi, görev yaptığı ülkeler içinde en ilginci olarak nitelendiren Chhibber, Türk insanının hayata bağlı ve sıcakkanlı olduğunu belirtti. 
     Chhibber, ''Türkler, en son Dünya Kupası'nda olduğu gibi tek bir şeyde karar verdiklerinde başarılı oluyorlar. Ekonomi sahasında da bu anlayış olursa Türkiye'nin başarılı olmaması için hiçbir sebep yok'' dedi. 
     Ajay Chhibber, geçen krizin altı ay önceden belli olduğunu ve her şey yolunda gidiyor diye politikacıların rehavete kapıldığını da kaydetti. 
     





</TEXT>
</DOC>
