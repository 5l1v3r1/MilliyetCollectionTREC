<DOC>
<DOCNO> 113060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/15/son/sondun03.html </URL>
<DATE> 2002/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Keskin nişancı dehşeti sürüyor Son kurban kafasından vuruldu 
</HEADLINE>
<TEXT>

     ABD'nin başkenti Washington ve banliyölerinde dehşet saçan keskin nişancı katil,ABC televizyonunun "Polis şüpheliyi yakaladı, sorguluyor" haberinin hemen ardından Virginia'daki bir alışveriş merkezinin park yerinde bir kadını kafasından tek kurşunla vurarak öldürdü. 
     Polis, Falls Church bölgesindeki cinayetin ardından bütün çevre yolları kapatırken, olay yerinden hızla kaçarken görülen beyaz renkli Chevy Astro mini karavanın peşine düştü. Aynı araç, 2 Ekim'den bu yana Washington bölgesinde daha önce düzenlenen 10 saldırının yapıldığı yerlerin bazılarında da görülmüştü. 
     Son kurbanla birlikte, şu ana kadar öldürülenlerin sayısı 9'u bulurken, saldırılarda 2 kişi ağır yaralandı. 
     
     MEDYADA TARTIŞMA 

     Son kurban, medyada da büyük tartışmaya neden oldu. ABC televizyonunun, "Polis şüpheliyi yakaladı, sorguluyor" haberinin hemen ardından, basını çok sıkı takip ettiği zannedilen katil, "Beni yakalayamadınız" mesajını vermek için bir kişiyi daha vurdu. ABC'nin tutumu, isim verilmeden, diğer televizyon kanalları tarafından da eleştirildi. 
     ABC, polisin, bir tartışmada kız arkadaşı tarafından omzundan vurulan, beyaz renkli Chevy Astro marka otomobil kullanan eski bir deniz piyadesini sorguya aldığını, eski askerin aracında birkaç silah bulunduğunu duyurdu. 
     Söz konusu kişinin evinde yapılan aramada, deniz piyadelerinin keskin nişancı el kitabı ve keskin nişancılıkla ilgili diğer kitaplar bulundu. Eski deniz piyadesinin elindeki AR-15 silahının, Washington'daki cinayetlerde kullanılan silahla uyuşmadığı belirtiliyor. 
     ABC televizyonu, polisin, ordudan psikolojik nedenlerle ayrılan ve beyaz kamyoneti bulunan 3 ayrı eski asker üzerinde de durduğunu duyurdu. 
     
     "KESKİN NİŞANCI DEĞİL" SÖZÜNE KIZDI 

     Televizyonlarda uzmanların, "Bu adam aslında başarılı bir keskin nişancı değil. Keskin nişancılar kafadan vurur" sözleri üzerine, ilk kurbanlarını göğsünden vuran katil, kurbanlarını kafadan vurmaya başladı. Son kurbanın da kafasından vurularak öldürülmesi dikkat çekti. 
     Polis, basındaki yorumlara göre davranışlarını değiştirdiği gözlenen keskin nişancı katil ile ilgili soruşturmalarda ilerleme kaydedildiğini söylemekle birlikte, ilerleme konusunda yorum yapmadı. 
     Katilin cinayetlerini daha çok benzin istasyonlarında işlemesi yüzünden, "Koruyucu Melekler" adlı gönüllü bir örgüt, banliyö ve otoyollardaki benzinliklerde, düşük bir ücret karşılığı müşterilerin depolarını doldurma işini üstleniyor. Bazı sürücülerin, benzin doldururken çelik yelek taktıkları da görüldü. 
     Liselerde futbol antrenmanları ve karşılaşmaları iptal edilirken, Washington Redskins Amerikan futbol takımının Pazar günkü maçı için polis olağanüstü güvenlik önlemleri alıyor. 
     
     BUSH MİDEMİ BULANDIRIYOR 

     ABD Başkanı George W. Bush da, seri katil ile ilgili yaptığı yorumda, ''Çok rahatsızım. Soğukkanlı bir katilin kendi evimizde masum hayatları aldığını düşünmek, benim midemi bulandırıyor. Annelerin çocuklarını okula götürürken onları muhtemel bir keskin nişancı saldırısından korumaya çalıştıkları fikri, benim bildiğim Amerika değil" dedi. 
     İhbarcılara yaklaşık yarım milyon dolar vaat edilirken, polis, gelen birçok ihbarın yanlış alarm olduğunu söylüyor. 
     





</TEXT>
</DOC>
