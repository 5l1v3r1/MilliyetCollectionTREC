<DOC>
<DOCNO> 125702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/19/son/sontur17.html </URL>
<DATE> 2002/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Bakanları uyardı ''Sözlerinize dikkat edin'' 
</HEADLINE>
<TEXT>

     AKP Genel Başkanı Tayyip Erdoğan, AKP MYK ile Bakanlar Kurulu'nun ortak toplantısında bakanları, "Hiçbir bakan kendi görev alanı olmayan konularda açıklama yapmasın. Bakanların karşılıklı açıklamaları partimize de hükümete de zarar veriyor" diye uyardı. 
     Erdoğan, hükümetin birinci ayını doldurması nedeniyle AKP MYK ile Bakanlar Kurulu'nun AKP Genel Merkezi'nde yapılan ortak toplantısına başkanlık etti. 
     Edinilen bilgilere göre Başbakan Abdullah Gül başta olmak üzere Ankara'da bulunan bakanların eksiksiz katıldığı toplantının başında Erdoğan, hükümete Anayasa'nın 76, 78 ve 67'inci maddelerinde yapılan değişiklikle yasağının kaldırılması nedeniyle teşekkür etti. 
     
     DİKKAT UYARISI 

     Toplantının sonunda Erdoğan, bakanları "aralarında koordinasyonsuzluk varmış gibi bir görüntü vermemeleri" konusunda uyardı. Bakanlar arasında uyum isteyen Erdoğan bakanlara, "Hiçbir bakan kendi bakanlığının uygulaması olmayan konularda açıklama yapmasın. Bakanlarımız kendi görev alanlarının dışına çıkacak açaklamalardan kaçınmalı. 
     Bakanlarımızın karşılıklı açıklamalar yapmaları partimize de hükümete de zarar veriyor" dedi. 
     
     30 YILLIK RUTİN 

     Bakanların görev alanlarıyla ilgili 1 aylık faaliyetleriyle ilgili tek tek sunuş yaptıkları toplantıda Dışişleri Bakanı Yaşar Yakış, CHP Genel Başkanı Deniz Baykal'ın sert tepkisine neden olan Kıbrıs'la ilgili sözleri konusunda açıklamalarda bulundu. Sözlerinin yanlış anlaşıldığını belirten Yakış, dün yayınlanan Dışişleri Bakanlığı bildirisi için de, "30 yıldır izlenen politikaların rutin açıklaması" ifadesini kullandı. 
     
     GÜL'DEN HAYAT STANDARDI SİTEMİ 

     Toplantıda hükümetin de gündeminde bulunan Hayat Standardı, memur maaş zammı ve zorunlu tasarruf ödemeleri konuları öne çıktı. Başbakan Abdullah Gül, Hayat Standardı uygulamasının getirilmesi nedeniyle toplantıda da genel başkan yardımcısı sıfatıyla bulunan Plan Bütçe Komisyonu üyesi Nurettin Canikli'ye sitem etti. Toplantıda Erdoğan'ın da isteğiyle Hayat Standardı uygulamasının TBMM Genel Kurul'da geri çekilmesi kararı alınırken, Deprem Vergisi'ne devam edilmesi benimsendi. 
     
     MEMURA DAHA FAZLA YOK 

     Tayyip Erdoğan, memur maaşlarının biraz daha artırılmasının mümkün olup olmadığını sordu. Buna karşılık Başbakan Yardımcısı Abdullatif Şener, "Biz bunun hesabını yaptık. Verebileceğimizin en maksimumunu veriyoruz" diyerek zammın artırılamayacağını belirtti. Şener, Bağ-Kur'lulara ve emeklilere daha fazla oranda zam yapılacağını söyledi. 
     
     COŞKUN VE BABACAN ANLAŞAMADI 

     Zorunlu Tasarruflar konusunda Hazineden sorumlu Devlet Bakanı Ali Babacan ile anlaşmazlığa düşen Sanayi ve Ticaret Bakanı Ali Coşkun kendini savundu. Coşkun, zorunlu tasarrufların ödenmesine ilişkin açıklamalarıyla parti politikalarını dile getirdiğini belirtirken, "Biz daha hükümete gelmeden Hazine Müsteşarlığı yetkililerinden birifing aldık. O zaman bize bunun ödenebileceği söylendi. 
     Ben de buna istinaden açıklama yaptım" dedi. Ancak, Devlet Bakanı Ali Babacan, yine Coşkun'dan farklı bir tavır sergiledi. Babacan, zorunlu tasarruf ödemelerinde "sıkıntı var gibi göründüğünü" söyledi. Bunun üzerine ödemelerin yapılması için çalışmaların yürütülmesi kararlaştırılırken, takvim ve miktar belirlenemedi. 
     
     MİLLETVEKİLLERİNE ZAM YOK 

     Toplantıda söz alan çok sayıda MYK üyesi, lojmanların boşaltılması uygulamasında olduğu gibi milletvekillerine zam yapılmamasını önerdi. Tayyip Erdoğan'ın da, "Uygundur" sözleri üzerine milletvekillerine zam yapılmaması benimsendi. 
     





</TEXT>
</DOC>
