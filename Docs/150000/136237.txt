<DOC>
<DOCNO> 136237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/11/dunya/dun03.html </URL>
<DATE> 2003/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Tehlike çanları çalıyor 
</HEADLINE>
<TEXT>

     GÜVEN ÖZALP Brüksel 

     Son yıllarda varlık nedeni sorgulanan NATO eski günlerini mumla arıyor. Irak’la ilgili olarak yaşanan kriz İttifak’ın, özellikle de ABD - Avrupa bağının, son derece kırılgan bir noktaya geldiğini açıkça ortaya koyuyor. NATO, dolaylı da olsa "Türkiye krizi" olarak adlandırılan bu sorunu aşamazsa en önemli görevi olan "üye ülkelerin savunulması" işlevini yerine getiremiyor duruma düşerek ister istemez İttifak’ı sona doğru götürmeye kadar varacak bir süreçle karşı karşıya kalacak. 
     NATO daha önce de irili ufaklı sürtüşmeler yaşamış ancak bunları her defasında kendi içinde ve hızlı bir şekilde halletmeyi bilmişti. Bu kriz ise NATO gibi ince dengeler üzerinde ilerlemek zorunda olan bir örgüt için "sindirilemeyecek" boyutta. Özellikle ABD’yle sürekli ve geleneksel bir "çekememe" sorunu bulunan Fransa’nın, Washington’u frenleme görüntüsü veren manevraları, NATO’yu istenmeyen bir geleceğe doğru itiyor. 
     NATO’da 19 üye de herhangi bir konuda veto hakkını kullanabilir ancak bu kez üç ülke tarafından yapılan engellemenin yarattığı krizin boyutu çok farklı. Gündemde olan paket sadece bir planlama unsuru taşıyor. Pakete yeşil ışık yakmak NATO’nun savaşa girmesi anlamını taşımıyor. Paket sadece İttifak’ın temel görevi olan bir müttefikin korunmasına yönelik ön hazırlıkların yapılmasını öngörüyor. 
     Pratikte Türkiye zaten olası bir operasyona ilişkin olarak korumasını sağlayacak önlemleri almış durumda. Ankara sadece en önemli üyelerinden biri olduğu NATO’yu yanında hissetmek istiyor. Brüksel’deki NATO kaynakları İttifak’ın bir üyeyi savunma konusunda bu kadar bölünme içinde bulunmalarını "k bus" olarak nitelerlerken, Fransa, Almanya ve Belçika’yı kastederek "Sonunda NATO’yu da AB’ye benzettiler" yorumunda bulunuyorlar. 
     



 DÜNYA 













</TEXT>
</DOC>
