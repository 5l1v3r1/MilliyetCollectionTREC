<DOC>
<DOCNO> 100091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/05/son/sondun19.html </URL>
<DATE> 2002/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Komisyonu, Türkiye'da reformların uygulanmasını izleyecek. 
</HEADLINE>
<TEXT>

     AB Komisyonu, Türkiye'de gerçekleştirilen reformların pratik uygulamasını yakından izleyeceğini açıkladı. 
     AB Komisyonu sözcülerinden Jean-Christophe Filori, bugün basına yaptığı açıklamada, Türkiye'nin AB'ye katılım şansını artıran reformların TBMM'den geçmesini memnuniyetle karşıladıklarını söyledi. 
     Reformların hayata geçirilmesinin AB Komisyonu tarafından ''yakından izleneceğini'' anlatan Filori, ''İleriye doğru atılmış pozitif adımlar söz konusudur. Bu gelişme,Türk siyasi yöneticilerin çoğunluğunun, AB değerlerine ve standartlarına uyum konusunda kararlılığının göstergesidir'' dedi. 
     AB Komisyonu'nun, onaylanan reform paketini analiz edeceğini ve Ankara'dan bazı hususları aydınlatıcı bilgiler isteyeceğini belirten Filori, Ekim ayında aday ülkelere ilişkin olarak yayımlanacak yıllık değerlendirme raporunda bu gelişmelerin dikkate alınacağını duyurdu. 
     Kopenhag zirvesinden Türkiye'nin beklentileri ve tam üyelik müzakerelerinin başlatılması çerçevesinde bir değerlendirme yapan Filori, birçok şeyin, kabul edilen reformların pratik uygulamasına bağlı olduğunu söyledi. 
     





</TEXT>
</DOC>
