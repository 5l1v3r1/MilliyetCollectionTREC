<DOC>
<DOCNO> 111566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/07/spor/ygokce.html </URL>
<DATE> 2002/10/07/ </DATE>
<TIME>  </TIME>
<AUTHOR> ATTİLA GÖKÇE  </AUTHOR>
<HEADLINE>
Yaşasın statüko 
</HEADLINE>
<TEXT>

     Ligin üç yenilmezinden ikisini İnönü’de buluşturan maç başladığı gibi bitti. Beşiktaş ile Gaziantepspor’un golsüzlüğünde önce coşku, sonra kuşku, finalinde de öfke vardı. 
     Saraybosna’da 5 - 0’lık deplasman galibiyeti ile kendi tarihine elmas bir taş ekleyen Beşiktaş, dünkü maça da aynı skor heyecanı ile başladı. Ancak karşısındaki takım Sarajevo gibi zayıf ve acemi değildi. Gigi Multescu’nun üçlü savunmaya ek olarak orta alandan da golü önleyici katkılar yapan taktiği Beşiktaş üzerinde etkili oldu. İleri ikilinin hemen arkasında pozisyon hazırlayan, hücumu destekleyen Pancu, ileri uçta görev alan Sergen ve Ahmet Dursun rakibin tatlı - sert müdahalesi ve alan daraltması yüzünden rahat top kullanamadılar. İlk yarıda frikikleri kullanan, korner atışlarının çoğunu yapan Sergen de tüm gayretine karşın bekleneni veremedi. Pancu’nun iki kez soldan inip kale ağzına çıkardığı boş topları Ahmet Dursun kullanamadı. Bu yarıda bir de Kaan Dobra’nın fişek gibi şutunu izledik, ama günün en şanslı adamı Gaziantepspor kalecisi Ömer Çatkıç’dı. İkinci yarıda da Ömer’in bu şansını sürdürdüğünü gördük. 
     Lucescu, oyunun etkisiz ve verimsiz gidişini önlemek için 51. dakikada seyirciyi de ateşleyerek İlhan Mansız - Ahmet Dursun değişikliğini yaptı. Hücumda daha canlı, heyecanlı, ama yine etkisiz Beşiktaş izledik. İlk yarıda dört korner atışı yapan takım ikinci yarıda dokuz köşe vuruşu kazandı. Ancak sonradan Ali Cansun’un da girmesine rağmen Beşiktaş aradığı golü bulamadı. 
     Bu golsüzlüğün görünmeyen nedenlerinden biri hücum oyuncularının Pancu - Sergen - Ahmet Dursun - İlhan - Ali Cansun bir arada oynadıklarında yardımlaşmayı, duvar pasını, pres ve alan boşaltma ustalığını henüz gerçekleştirememiş olmaları... Bir de bilinen, görülen, ama artık kanıksanmış önemli bir neden var Beşiktaş’ın kanatları boş. Ne Kaan Dobra, ne İbrahim... Ne de Tamer Sağdan ve soldan adam eksilten kanat ortaları üretilmedikçe kale ağzında kimi oynatırsan nafile. Beşiktaş adına günün olumlu bir notu takımca iç dayanışmanın nihayet gerçekleşmiş olması. Savunma fazla risk almadan, rakibi kaçırmadan oyunu sürekli ileri doğru taşıyor. Ali Eren, Ronaldo ve Zago bu konuda çok olumlu bir mücadele örneği verdiler. Yasin ve Tayfur’un da orta alanda rakip ataklarını anında bastırması çok iyi. Eksik olan hücum etkinliği Durdurmak kolay da, golü bulmak o kadar kolay değil. Daha yaratıcı, tempolu, çabuk ve kanat varyasyonlu bir taktikgüzelliğe gereksinimi var Beşiktaş’ın. 
     Gaziantepspor oyunu golsüzlüğe kilitlerken göstermelik kontralarıyla hiçbir etkinlik yaratamadı. Maçın son bölümünde Ömer Çatkıç ve bazı arkadaşlarının kronometreye oynayarak Beşiktaş’ı soğutmak için değişik yöntemlere baş vurması sportmenlikle bağdaşmıyordu. İki takım doksan dakikanın sonunda hiç değilse yenilmezlik unvanlarını korudular. Bunu bir kazanç olarak kabul edene tebrikler. 
     
     



 SPOR 






























</TEXT>
</DOC>
