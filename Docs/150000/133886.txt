<DOC>
<DOCNO> 133886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/29/son/soneko27.html </URL>
<DATE> 2003/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Memur emeklilerine "aylık maaş" müjdesi 
</HEADLINE>
<TEXT>

     Maliye Bakanı Kemal Unakıtan, yakın bir tarihte Emekli Sandığı'nın da SSK ve Bağ-Kur gibi emekli maaşlarını her ay ödeme uygulamasına geçebileceğini bildirdi. 
     Maliye Bakanı Unakıtan, CHP Konya Milletvekili Nezir Büyükcengiz'in yazılı soru önergesine verdiği yanıtta, memur emeklileri maaşlarının ayın 1'i ile 5'i arasında dağıtıldığını anımsatarak, söz konusu ödemelerin ayın 6. ve 7. günlerine de yayılması konusunda çalışmalar yapıldığını söyledi. 
     Maaş kuyruklarını ortadan kaldırmak amacıyla 60 yaşın üzerindeki emeklilerden isteyenlere aylıklarının evde ödenmesi uygulamasına da başlandığını ifade eden Unakıtan, şunları kaydetti 
     "Emekli Sandığı ayrıca, sadece Ziraat Bankası ile ödeme yaparken, Vakıfbank, Halkbank, Oyakbank ve son olarak da Pamukbank ile protokol imzalayarak bunları da sisteme dahil etmiş ve PTT ile de mutabakata varmak suretiyle PTT merkezlerinde ödemeyi de hayata geçirmiş bulunmaktadır. Sistemi rahatlatmak için bütün bu yapılanlarla da yetinilmemiş ve tüm bankalarca ödeme yapılabilmesi için bankalarla başlatılan görüşmeler halen devam etmektedir. 
     Burada amaç, emeklilerimize çok yönlü ödeme imkanı sağlayarak, emeklilerin maaş alacakları şube sayısını mümkün olduğu kadar çoğaltmak suretiyle banka kuyruklarını tamamen ortadan kaldırmaktır. 
     Netice itibariyle, yakın bir tarihte gerçekleşeceği düşünülen bu çalışmalardan sonra, Emekli Sandığı da emekli maaşlarının her ay ödenmesi uygulamasına geçebilecektir." 
     





</TEXT>
</DOC>
