<DOC>
<DOCNO> 123608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/09/son/sontur24.html </URL>
<DATE> 2002/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümraniye sapığının testesteronu sıfırlansın 
</HEADLINE>
<TEXT>

     İÜ Cerrahpaşa Tıp Fakültesi Psikiyatri Anabilim Dalı Öğretim Üyesi ve Adli Tıp Uzmanı Doç. Dr. Gökhan Oral, ''Ümraniye'de yaşanan olay 'seri suç' kavramına giriyor. Suçlunun daha önceden sabıkası olmadığını, eşi ve çocukları bulunduğunu tahmin ediyorduk'' dedi. 
     Doç. Dr. Oral, yaptığı açıklamada, Türkiye'de mahkemeye yansıma oranı düşük olduğu için çocuklara yönelik cinsel eylemlerle pedofilik ilgili adli istatistiklerin baz alınamayacağını söyledi. 
     Pedofilik eylemlerde bulunarak yakalananların mahkemeye yansıyandan 8-10 kat fazla suç işleyebildiklerini vurgulayan Doç. Dr. Oral, bu kişilerde alkolizm, zeka sorunları, demans bunama ve psikopatik eğilimli narsistlik gibi kişilik bozuklukları da görülebildiğine dikkati çekti. 
     İngiltere'de polise intikal eden cinsel suçların oranının toplam suçların yüzde 1'inden az, Türkiye'de ise bu oranın hüküm giymiş insanlarda yüzde 3 olduğunu kaydeden Doç. Dr. Oral, batılı ülkelerde tüm cinsel suçların yarıdan fazlasının çocuklara yönelik olmasına karşın, Türkiye'de bu oranın yarıdan az olduğunu bildirdi. 
     Doç. Dr. Oral, özellikle çocuklara yönelik cinsel suçların ''toplumu çok yaraladığını ve güven duygusunu sarstığını'' dile getirerek, mağdurlarda çok yüksek oranda ruhsal bozukluklar ortaya çıktığına işaret etti. 
     Kız çocuklarına yönelik eylemlerin erkeklere oranla 2 kat fazla olduğunu ifade eden Doç. Dr. Oral, pedofilililerin, ''çekingen ve seksüel olarak tecrübesiz tipler'', ''eğitimsiz ve zeka geriliği olanlar'', ''sadece pedofilik değil başka olağan dışı cinsel eylemlerde bulunan davranış bozuklukları bulunanlar'', ''normal seksüel ilişkileri de olan, ama çocukları tercih edenler'', ''sadece çocuklarla ilişkiye girenler'' olarak sınıflandırıldığını söyledi. 
     Çocuklara yönelik cinsel eylemlerde bulunanların çok pişmanlık duysalar bile tedavilerinin güç olduğunu anlatan Doç. Dr. Oral, hekimlere müracaat edip tedavi olmak isteyen pedofilililerin büyük kısmını orta yaşlı erkeklerin oluşturduğunu bildirdi. 
     Doç. Dr. Gökhan Oral, şöyle devam etti 
     ''Ama pedofilinin tedavisi o kadar kolay değil. Özellikle ergenlik döneminden beri çocuklara yönelik cinsel eylemleri tercih edenler, normal bir aile kurmuş ve hayatını sürdürüyor gibi gözükürler. Bunların eylemi tekrarlama sıklıkları fazladır ve tedavisi çok güçtür. 
     İngiltere'de yeni bir uygulama başlattılar. Bu insanlar ya hapse giriyorlar ya da testesteronu sıfırlayacak ilaç kullanıyorlar. Ancak öyle engelliyorlar. Ve ilacı tercih edenlerin sayısı da hiç az değil.'' 
     
     ÜMRANİYE'DEKİ OLAYLAR- 

     Ümraniye bölgesinde 15 çocuğun tecavüz ve tecavüz girişimiyle mağdur olduğu olayları da değerlendiren Doç. Dr. Oral, ''Ümraniye'de yaşanan olay 'seri suç' kavramına giriyor. Suçlunun daha önceden sabıkası olmadığını, eşi ve çocukları bulunduğunu tahmin etmiştik'' dedi. 
     Evli pedofilililerin böyle bir özelliklerinin olabileceğini diğer aile fertlerinin fark edemeyeceklerini anlatan Doç. Dr. Oral, özellikle eğitimli profilililerin genellikle çocuklarla ilgili bir meslek seçtiklerini sözlerine ekledi. 
     





</TEXT>
</DOC>
