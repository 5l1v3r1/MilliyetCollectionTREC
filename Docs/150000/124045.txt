<DOC>
<DOCNO> 124045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/12/dunya/dun04.html </URL>
<DATE> 2002/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
En popüler Türkiye... 
</HEADLINE>
<TEXT>

     Avrupa Birliği’nden AB müzakere tarihi alabilmek için "bastıran" Türkiye’nin son iki ay içinde daha çok tanındığı ve AB kamuoyunun en fazla söz ettiği aday ülke haline geldiği belirtildi. AB Komisyonu’na bağlı araştırma kurumu Eurobarometre’nin AB çapında yaptığı ankette, Avrupalılardan en az üç aday ülkenin ismini sıralaması istendi. Verilen doğru yanıtlar sıralamasında, Türkiye, AB ortalamasında birinci oldu. 
     Ankete katılanların yüzde 31’i, sıralamada Türkiye’yi ilk olarak sayarken, yüzde 30’u Polonya’yı birinci sırada gösterdi. Kıbrıs Rum Kesimi ise, yüzde 2’de kaldı. Aday ülkeleri sayarken, Türkiye’yi ilk sıraya koyanlar arasında Belçikalılar, İngilizler, Hollandalılar, Fransızlar ve İtalyanlar yer alıyor. İspanyollar, Almanlar, Lüksemburglular, İrlandalılar ve Portekizliler de Türkiye’yi ilk üç arasında saydılar. Katılımcıların yüzde 51’i üç aday ülkenin ismini doğru saymayı başaramadı. 
     
     Giscard d’Estaing faktörü 
     Eurobarometre, bu sonuçları değerlendirirken, araştırmanın ilk anlamlı sonucunun Türkiye’nin itibarında önemli artış olduğunu, Türkiye’nin, Polonya’nın önüne geçerek belleklerde yer bulduğunu belirtti. Değerlendirmede, Türkiye’de yapılan seçimlerin ve Avrupa Konvansiyonu Başkanı Valery Giscard d’Estaing tarafından başlatılan Türkiye tartışmalarının bu gelişmede önemli etken olduğu kaydedildi. Giscard d’Estaing, Türkiye’nin üyeliğinin AB’nin sonu olacağını söylemişti. 
     



 DÜNYA 














</TEXT>
</DOC>
