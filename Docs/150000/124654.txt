<DOC>
<DOCNO> 124654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/14/son/sontur06.html </URL>
<DATE> 2002/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
DYP'de konrge günü... Mehmet Ağar'ın üstünlüğü var... 
</HEADLINE>
<TEXT>

     DYP 7. Olağan Büyük Kongresi'ne katılan delegeler ve konuklar ile protokol mensupları, Ankara Atatürk Kapalı Spor Salonu'nun tribünlerinde yerlerini aldılar. 
     Yurdun çeşitli merkezlerinden DYP Büyük Kongresi için gelen partililer, sabahın erken saatlerinden itibaren Ankara Atatürk Kapalı Spor Salonu'nu doldurmaya başladılar. Salon hakimiyeti açısından önem taşıyan 4 köşe de Genel Başkan adaylarından Elazığ Milletvekili Mehmet Ağar'ın taraftarlarınca sabah 08.00 civarında dolduruldu. Tribünlerin tamamında da Mehmet Ağar taraftarlarının üstünlüğü göze çarparken İlhan Kesici, Ufuk Söylemez ve Hasan Subaşı'nı destekleyenler de yer yer göze çarptı. 
     Mehmet Ağar'ın taraftarları, salonda yerlerini almalarından itibaren Ağar lehine sloganlar attılar. Ağar taraftarları ''Başbakan Ağar'', ''Ağar, sen bizim her şeyimizsin'' şeklinde sloganlar atıp şarkılar söylerlerken küçük bir grup olarak tribünlerde yer alan Hasan Subaşı'nın taraftarları da ''Kıratın başı Hasan Subaşı'' sloganıyla adaylarına destek verdiler. 
     DYP kongresinin ilk protokol konukları CHP Bursa Milletvekili Ali Dinçer, ANAP Genel Başkan Yardımcısı Ediz Hun, SP Genel Başkan Yardımcısı Lütfü Esengün, SP Genel Sekreteri Suat Pamukçu ve BBP Genel Sekreteri Enis Öksüz'dü. 
     Kongre salonuna ANAP Genel Merkezi'nce bir de çelenk gönderildi. 
     
     TASARRUF, KONGREYE YANSIDI 
     Salonda divanın yer alacağı platformun arkasına, tasarruf nedeniyle, 6. Büyük Kongre'de de kullanılan, üzerinde ''1946'dan 2000'li yıllara'' yazılı, Türkiye haritası üzerinde Atatürk, Adnan Menderes, Süleyman Demirel ve Tansu Çiller'in resimlerinin yer aldığı poster asıldı. Platformun tam karşısında ise Atatürk, Çiller, Ağar ve Kesici'nin posterleri yer aldı. 
     Kongre salonunun tavanından sarkıtılan bez afişlerde ise adaylardan Ağar, Kesici ve Söylmez'e eşit ağırlıkta yer verildiği görüldü. 
     Kongre salonunun dış kısmına, Atatürk ve Çiller posterleri ile Türk Bayrağı asıldı. Bu posterlerin hemen yanında da yine Mehmet Ağar'ın büyük boy bir posteri yer aldı. 
     Divanın yer alacağı platformun sol tarafı delegeler ve konuklara, sağ tarafıysa basın mensuplarıyla protokole ayrıldı. Salonun ortasında ise kameralar için ayrı bir platform kuruldu. Seçim için hazırlanan paravanlar da zaman kaybına yol açmamak için sabah erken saatlerde kuruldu. 
     Dışarıda ve içeride ayrıca, üzerinde ''Gün Ağaracak'', ''Doğru Yol'da doğru karar'' yazılı çok sayıda bez pankart dikkati çekti. 
     Genel Başkan adaylarından Mehmet Ağar'ın kongre salonunun tribünlerinde ve dışarıda ciddi bir hakimiyet kurduğu görüldü. 
     Basın mensuplarının çalışmalarını kolaylıkla yürütmeleri amacıyla her partinin ve DYP'nin eski kongrelerinde oluşturulan ''Basın Merkezi'', bu kez kurulmadı. 
     Kongreyi salon dışında kalanlar veya dışarıya çıkanların da izlemesi amacıyla bazı partilerin tercih ettiği ''dev ekranlar''dan da kongrede yararlanılmadığı gözlendi. Kongrede en dikkat çekici özellik, ''sadelik''ti. 
     Bu arada, kongre salonunda, seçim gezilerinde kullanılan ''Memleketim'' ve ''Ölürüm Türkiyem'' şarkıları dinletildi. 
     
     GÜVENLİK 
     Protokol mensupları, delegeler, konuklar ve gazeteciler, kongrenin yapılacağı salona iki kez güvenlik kontrolünden geçirilerek alındılar. Kongre salonunun ana kapısına açılan ''Cumhuriyet Bulvarı'' de güvenlik amacıyla trafiğe kapalı tutuldu. 
     Öte yandan, kongre salonunun dış ve iç kesimindeki sivil polis sayısının fazlalığı dikkati çekti. 
     





</TEXT>
</DOC>
