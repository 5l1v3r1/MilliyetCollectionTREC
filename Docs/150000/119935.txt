<DOC>
<DOCNO> 119935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/20/son/sondun04.html </URL>
<DATE> 2002/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikan askerleri Irak yakınında eğitiliyor 
</HEADLINE>
<TEXT>

     ABD'nin Irak lideri Saddam Hüseyin'e karşı olası bir operasyonda kullanmayı düşündüğü birliklerini Kuveyt'te kurduğu ''New York Kampı'' adlı tesiste eğittiği ortaya çıktı. 
     New York Times gazetesinin birinci sayfadan verdiği habere göre, kampta eğitim gören askerlerin sayısı, son aylarda iki katına çıkarak 9 bin kişiye yükseldi. Hava kuvvetleri mensuplarıyla birlikte bu sayının 12 bini geçtiği bildiriliyor. 
     Kuveyt hükümetinin, Amerikan askerlerinin rahatça eğitim yapabilmelerini sağlamak amacıyla, ülkenin çöllük kısmında yer alan, ancak ülke yüzölçümünun dörtte birine eşit bir alanı kapatarak Amerikalılara tahsis ettiği belirtildi. 
     Gazete, askerlere mayın tarlaları arasında yol alma ve ırmaklar üzerine ateş altında köprü kurma gibi eğitimler verildiğini ve askerlere Howitzer topları ile Apache helikopterlerinin eşlik ettiğini yazdı. Kuveyt'teki eğitimin amacının bir yandan Saddam Hüseyin üzerindeki baskıyı artırmak, diğer yandan Irak'ın yeniden Kuveyt'e saldırmasını önlemek olduğu kaydediliyor. 
     ABD'nin Kuveyt'e 2 tugaya yetecek miktarda M-1 tankları, toplar, Bradley zırhlı personel araçları ve Howitzerler sevk ettiği de haberde yer aldı. 
     





</TEXT>
</DOC>
