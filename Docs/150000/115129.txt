<DOC>
<DOCNO> 115129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/25/son/sontur23.html </URL>
<DATE> 2002/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Çeçen eyleminde Türk rehine yok 
</HEADLINE>
<TEXT>

     Rus yetkililerin dün yaptıkları, rehineler arasında 3 Türk vatandaşının da bulunduğu yolundaki açıklamaları üzerine girişimlerde bulunan Türkiye'nin Moskova Büyükelçiliği'ne, Rus tarafı rehineler arasında hiç Türk olmadığı bilgisini iletti. 
     Rusya iç istihbarat servisi FSB'nin sözcüsü Sergey İgnatçenko'nun Türk rehinelerle ilgili dün yaptığı açıklama üzerine, Büyükelçilik dün geceden itibaren temaslara başladı. 
     Rehinelerin bulunduğu binaya yakın bir noktada bulunan kriz merkezine bu sabah Türkiye'nin Moskova Büyükelçiliği yetkilileri, krizle ilgilenen yabancı diplomatlardan sorumlu FSB yetkilisi Sergey Makarov ile görüştüler. 
     Makarov, Türk yetkililere, rehineler arasında bulunduğu dün açıklanan 75 yabancı rehinenin tam isim listesini gösterdi. 
     Türk yetkililer, bu listede hiçbir Türk vatandaşının isminin bulunmadığını belirttiler. Dünkü açıklamaya yapan Sergey İgnatçenko da, bu son gelişmenin kendisine söylenmesi üzerine, "Dün bende böyle bir bilgi vardı, bu geçerli bir bilgiydi. Neden böyle bir çelişki ortaya çıktığını araştırmam lazım" dedi. 
     Kriz merkezi yöneticilerinden olan ve Kremlin Sarayı'nın Çeçenistan ile ilgili sözcüsü Sergey Yastrjembski'nin bir yardımcısı da, neden böyle bir çelişki doğduğuna ilişkin sorulara, ''Bilgiler zaman zaman değişebiliyor, dünkü listeler bugünkünden farklılaşmış olabilir, sözcüler sonuçta kendilerine verilen listeleri basına aktarıyorlar, bu durumun araştırılması lazım'' dedi. 
     Türkiye Büyükelçiliği yetkilileri, bir yakının kaybolduğu, Moskova'da bulunan yakınlarından haber alamadığı veya herhangi bir yakının rehineler arasında bulunabileceği kuşkusuyla Türkiye'den kendilerine tek bir başvurunun bile gelmediğini, bunun da rehineler arasında Türk olmadığının ikinci bir teyidi olduğunu belirttiler. 
Açıklamalardan ikna olan Türk diplomatlar, kriz karargahından ayrıldılar. 

     
</TEXT>
</DOC>
