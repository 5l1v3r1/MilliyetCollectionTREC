<DOC>
<DOCNO> 110945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/03/son/sondun04.html </URL>
<DATE> 2002/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail ordusu, ''Arafat'ı sürgüne gönderme'' tatbikatı yaptı 
</HEADLINE>
<TEXT>

     İsrail ordusunun, Filistin lideri Yaser ''Arafat'ın sürgüne gönderilmesi''nin tatbikatını yaptığı öne sürüldü. 
     İsrail'de yayımlanan Maariv gazetesinin haberinde, Arafat'ın, sürgüne, Batı Şeria'nın Ramallah kentindeki karargahından alınarak helikopterle gönderileceği belirtildi. 
     Sürgün yerinin, yakınında kasaba ya da herhangi bir yerleşim birimi bulunmayan bir bölge olduğu bildirildi. 
     Haberde, Arafat'ın gönderilmesi planlanan yer belirtilmezken, İsrail televizyonu, bu yerin Libya'da bir çöl olduğunu ileri sürdü. 
     Komandoların, talimat verilmesi halinde, kısa süre içinde operasyonu yapmaya hazır olduğu da kaydedildi. 
     Maariv gazetesi, Arafat'a zarar vermeme sözü veren İsrail Başbakanı Ariel Şaron'un, 19 Eylül'de Tel Aviv'de düzenlenen intihar saldırısından sonra Filistin liderini sürgüne göndermeye daha istekli olduğunu da yazdı. Haberde, üst düzey güvenlik yetkililerinin, Şaron'a bundan kaçınmasını tavsiye ettiği, sürgün yerine ordunun Arafat'ın karargahına kuşatma uygulamaya başladığı belirtildi. 
     Karargaha uygulanan kuşatma, ABD'nin baskısıyla hafta sonunda kaldırılmıştı. 
     





</TEXT>
</DOC>
