<DOC>
<DOCNO> 119817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/19/son/sontur23.html </URL>
<DATE> 2002/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Tartışılan isim Atalay konuştu... 
</HEADLINE>
<TEXT>

     Cumhurbaşkanı Sezer'in, Bakanlar Kurulu listesinde, Milli Eğitim Bakanlığı'na getirilmesine karşı çıktığı Beşir Atalay, bugün konuştu. 
     Devlet Bakanı Beşir Atalay, Başbakan Abdullah Gül'ün kendisine Milli Eğitim Bakanlığı teklifinde bulunduğunu, ancak kendisinin bunu istemediğini söyledi. 
     Atalay, AK Parti TBMM Grup toplantısına gelişinde gazetecilerin sorularını yanıtladı. Kabine listesi oluşurken Cumhurbaşkanı'nın kendisinin atanması konusuna müdahale ettiği yönündeki haberlerin hatırlatılması üzerine Atalay, şunları söyledi 
     ''Sayın Başbakan, sizi Milli Eğitim Bakanlığı için düşündük dediler. Ben de ısrarla ve kesinlikle Milli Eğitim Bakanlığı'nın zor bir bakanlık olduğunu ve bunu yürütmekte zorlanacağımı, bu nedenle beni affetmelerini istedim. Bunun üzerine, ben tekrar bunun üzerinde çalışacağım dedi. Benim ile ilgili boyutu sadece bu kadardır. Zaten başbakan bugün açıklamış, ben değişirdim diye. Bunlar doğrudur.'' Atalay, ''Bu sizde kırgınlık yarattı mı, özellikle Cumhurbaşkanı'na karşı...'' sorusu üzerine, ''Bunun, Cumhurbaşkanı ile ilgili bir boyutu olduğunu sanmıyorum. Zaten Başbakan da öyle olmadığını söyledi. Olay, benim dışımdadır. Benim çok bir şey söylemem uygun da doğru da değil. Keşke yanlış anlaşılmalar olmasaydı'' dedi. 
     





</TEXT>
</DOC>
