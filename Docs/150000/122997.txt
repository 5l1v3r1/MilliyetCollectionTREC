<DOC>
<DOCNO> 122997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/06/son/soneko04.html </URL>
<DATE> 2002/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Tüzmen AB standartlarını yakalamaya çalışıyoruz... 
</HEADLINE>
<TEXT>

     Devlet Bakanı Kürşad Tüzmen, Türkiye'nin, AB'deki özgürlükleri, hakları ve standartları yakalamaya çalıştığını belirterek, ''Bunları yakaladığımızda AB'nin içinde olup olmamak, o kadar da önemli değil'' dedi. 
     Seçim bölgesi olan Gaziantep'e, bakan olduktan sonra ilk ziyaretini yapan Tüzmen, düzenlediği basın toplantısında, AK Parti'nin açıkladığı Acil Eylem Planı ve AK Parti Genel Başkanı Recep Tayyip Erdoğan'ın AB üyeliğine yönelik temaslarına ilişkin bilgiler verdi. 
     AB ile uyum sürecinde eksik kalan yasalardan ikisinin tasarısının TBMM'ye sevkedildiğini anımsatan Tüzmen, ''Türkiye ev ödevlerini eksiksiz yapmış ülke durumuna gelecektir. AB ülkelerine ziyaretlerimiz sırasında, ev ödevlerini yerine getirmemesine rağmen müzakere tarihi verilen ülkeleri de örnek gösteriyoruz ama biz üzerimize düşeni yapacağız'' diye konuştu. 
     Türkiye'nin, AB üyeliğine yönelik çalışmalarında, AB'deki özgürlükleri, hakları, standartları yakalamaya çalıştığını bildiren Tüzmen, bunlar yakalandıktan sonra AB içinde olup olmamanın o kadar da önemli olmadığına dikkati çekti. 
     
     İHRACAT HEDEFİ 
     İhracatta, yıllık 13.4'lük ihracat büyümesi sağlanarak 3 yılda 50 milyar dolara ulaşmayı hedeflediklerini anlatan Tüzmen, bunun mümkün olduğuna işaret etti. 
     Kalkınmayı sağlamak amacıyla tarım, ticaret, taşımacılık ve turizm alanlarına yönelik çalışmalar içerisinde olduklarını belirten Tüzmen, daha sonra soruları yanıtladı. 
     Nitelikli serbest bölgenin Gaziantep'e kurulup kurulmayacağı yönündeki soruya, ''Tekstil ve konfeksiyon kapsam dışında bırakıldıktan sonra, bölge ve Türkiye'ye yararı beklendiği kadar olmaz. İstihdam emen sektörlerin de nitelikli serbest bölge içerisinde yer almasını sağlamaya yönelik çalışma yapıyoruz'' yanıtını verdi. 
     ABD'ye, elektronik gibi katma değeri yüksek ürünlerin ihracatında zaten bir sorun bulunmadığını kaydeden Tüzmen, sözlerini şöyle sürdürdü 
     ''Bulunduğumuz coğrafyanın sıkıntıları var. Sınır komşularımızdaki bir hareket, doğrudan bizi etkiliyor. Irak ve diğer ülkelere bakışımız, milli menfaatlerimiz neyi gerektiriyorsa ona göre hareket etmektir. Körfez Krizi bizi 80 milyar dolara zarara uğrattı. Terörle mücadeleye 100 milyar dolar harcadık, etti 180 milyar dolar. Tekrar aynı filmi izlemek istemiyoruz. 
     İran, Irak, Suriye ve diğer komşu ülkelerle ilişkileri geliştirmek, bu kapsamda geçiş işlemlerini rahatlatmak istiyoruz. Bavul ticaretini bölgede geliştirmeye yönelik çalışmalarımız var. Ticaret, tek çıkış yolumuzdur. Sanayi ve ticaret birbirini tamamlar. Ticaret olacak ki, sanayi ürettiğini pazarlayabilsin. Gaziantep, komşu ülkelerle ticaretin merkezi olacak. Buna yönelik çalışma başlattık.'' Tüzmen, AB ile müzakere tarihinin, yabancı sermaye girişini sağlamada da çok önemli olduğunu sözlerine ekledi. 
     





</TEXT>
</DOC>
