<DOC>
<DOCNO> 128260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/02/son/sondun09.html </URL>
<DATE> 2003/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Osbourne'lar nikah tazeledi... 
</HEADLINE>
<TEXT>

     Heavy Metal müziğin eski starlarından Ozzy Osbourne ile eşi Sharon, yılbaşında verdikleri kalabalık bir özel partiyle nikah tazeledi. 
     Entertainment Tonight'ın haberine göre, yılbaşı gecesi Beverly Hills Hotel'de verilen ve yüzlerce kişinin katıldığı partide, Ozzy ve Sharon, evliliklerinin 20. yılında nikah tazelemek için özel olarak yazdıkları metinleri birbirlerine okudular. 
     Çifte küçük kızları Kelly nedimelik ederken, tazelenen nikahtan sonra davetliler, 1970'lerin gruplarından Village People'ın canlı müziğiyle dans etti. 
     4 Temmuz 1982'de evlenen çiftin, 20. yılda nikah tazeleme planlarını Sharon'un bağırsak kanseri tedavisi engellemişti. Çift, nikah tazeleme törenini yılbaşı yapacaklarını geçen Kasım'da açıklamıştı. 
     Osborne'ların MTV'de dizi film gibi evlerinden canlı yayımlanan ''The Osbournes'' dizisi ise ikinci yılına girdi. 
     





</TEXT>
</DOC>
