<DOC>
<DOCNO> 105438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/03/spor/yurundul.html </URL>
<DATE> 2002/09/03/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Avrupa sınavları 
</HEADLINE>
<TEXT>

     Milli Takımımız cumartesi gecesi İstanbul’da 2004 Avrupa Şampiyonası elemeleri için gruptaki ilk maçına çıkacak. Rakip 2002 Dünya Kupası elemelerinde de aynı grupta olduğumuz ve çok zorlu maçlar yaptığımız Slovakya. 
     Dünya üçüncülüğü ile futbolumuzun çıtası iyice yükseldi. En büyük sıkıntımız takım olma yolunda büyük aşama kat ettik. Ama önemli olan istikrar. Ayrıca hızlı trafikte dün yok, bugün var. İngiltere ile aramıza bizi tehdit edecek başka birisinin girmemesi için Slovakya’yı evimizde yenmek mecburiyetindeyiz. Hazırlık maçlarının en büyük faydası artıları ve eksileri gözlemektir. Gürcistan önünde ilk yarıda ofansif ağırlıklı oyunda tehlikeli kontrataklarla karşılaştık. Çünkü orta sahamız savunma görevini yerine getirmedi. Rakip ataklarda defans bloku ile bütünleşmedi. Slovakya klasik bir Çek ekolü. En büyük özellikleri hızlı ve organize hücuma çıkmaları. İşte Şenol Güneş’in üzerinde en çok düşünmesi gereken durum bu. 
     
     Kulüp takımlarımızın da Avrupa sınavları 15 gün sonra başlıyor. Şampiyonlar Ligi’nde Galatasaray iyi kura çekti. Galatasaray’ın kadro kalitesi, futbol anlayışı ve deneyimi Brugge ve Lokomotif Moskova’dan üstün. Herhangi bir futbol kazası olmazsa Barcelona ile grup birinciliği için çekişir. 
     Barcelona’yı pazar gecesi İspanya Ligi’nin ilk maçında, Atletico Madrid önünde izledim. Klasik bir Van Gaal düzeni sergilediler. Yüksel tempo, pres, ayağa çabuk isabetli paslarla sahanın bütününü kullanmak, çok adamlı ofansif girişimler temel ilkeler. Riskli anlayışta takım savunmasındaki arızalar, en önemli saha içi rahatsızlıkları. Van Gaal’in yeni sürprizi dörtlü defansın sağına Mendieta’yı monte etmesi. Luis Enrique’nin alışılmış sinsi pozisyonlara girmesi, Saviola’nın müthiş yaratıcılık özellikleri, Kluivert’in çağdaş forvet kimliğini sergilemesi ve de çalışılmış yan duran toplar dikkat edilmesi gereken başlıca konular. 
     UEFA Kupası’ndaki temsilcilerimizden Fenerbahçe ve Beşiktaş 2. tura çok yakın. Kocaelispor Frencvaroş ile eşit şansa sahip. Denizlispor’un rakibi Lorient, Fransa Kupası’nı kazandı, ancak geçen sezon 2. Lige düştü. Denizlispor’un tek sıkıntısı tecrübesizlik. En zor kurayı ise Ankaragücü çekti. Ama Alaves de yenilmeyecek takım değil. 
     



 SPOR 

































</TEXT>
</DOC>
