<DOC>
<DOCNO> 146042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/28/son/sontur10.html </URL>
<DATE> 2003/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğrenci, kadın öğretmeni bıçakla yaraladı... 
</HEADLINE>
<TEXT>

     Bursa'nın Gemlik İlçesi'nde bir öğretmen, kavga ettiği kadın öğretmeniyle barıştırmaya çalıştığı öğrencisi tarafından bıçaklandı. 
     Alınan bilgiye göre, Gemlik Endüstri Meslek Lisesi Edebiyat Öğretmeni Nuri Dağtaş, okula gitmek üzere otomobilinden indiği sırada, Kimya Bölümü 9. sınıf öğrencisi Ö.F'nin 15 bıçaklı saldırısına uğradı. 
     Sağ kalçasına isabet eden tek bıçak darbesiyle yaralanan Nuri Dağtaş, meslektaşları tarafından Gemlik Muammer Ağım Devlet Hastanesi'ne kaldırılırken, olay yerinden kaçan Ö.F, bir süre sonra yakalandı. 
     Görgü tanıkları, olaydan bir gün önce Dağtaş'ın, aynı okulda Matematik öğretmeni olan Nefise Göçen ile kavga eden Ö.F'yi yanına çağırarak, öğretmeninden özür dilemesini istediğini, ancak öğrencinin Dağtaş'a tepki gösterdiğini söylediler. 
     İlçe Milli Eğitim Müdürü Mehmet İnan ise Dağtaş'ın durumunun iyi olduğunu, olayın büyütülecek bir yanının bulunmadığını söyledi. 
     Dağtaş'ın, bayan öğretmenle kavga eden ve bu yüzden hakkında disiplin işlemi başlatılan öğrencisini barıştırmak istediğini, bu amaçla öğrenciye öğretmeninden özür dilemesi gerektiğini söylediğini kaydeden İnan, ''Sanıyoruz, öğretmenimiz bu yüzden bıçaklandı. Öğrencimizin şu ana kadar okulda bir olayına rastlamadık, ama polisiye açıdan dışarıda bazı problemlerinin olduğunu duyduk'' dedi. 
     


     




</TEXT>
</DOC>
