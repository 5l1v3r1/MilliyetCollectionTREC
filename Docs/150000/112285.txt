<DOC>
<DOCNO> 112285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/10/son/sontur19.html </URL>
<DATE> 2002/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
RTÜK, Haber Türk'e savunma için 7 gün süre verdi... 
</HEADLINE>
<TEXT>

     Radyo ve Televizyon Üst Kurulu RTÜK , YSK'nın verdiği 5 günlük yayın durdurma cezası üzerine, RTÜK aleyhine yayın yapan Haber Türk'e savunmasını yapmak üzere 7 gün süre verdi. 
     RTÜK'ten yapılan yazılı açıklamada, Üst Kurul'un dün yaptığı toplantıda, Haber Türk'ün 4-7 Ekim 2002 tarihlerinde yaptığı yayınlarda 3984 Sayılı Radyo ve Televizyonların Kuruluş ve Yayınları Hakkında Kanun'un 4756 Sayılı Kanunla değişik 4. maddesinin c , ı ve l bentlerinin ihlal edildiğine yönelik izleme raporları nedeniyle, Haber Türk'e savunmasını yapmak üzere, 7 gün süre verilmesinin kararlaştırıldığı bildirildi. 
     Yasanın 4. maddesinin c bendi, ''yayıncılığın, gerek yayın organı, gerekse hisse sahipleri ve üçüncü derece dahil olmak üzere üçüncü dereceye kadar kan ve sıhri hısımları veya bir başka gerçek veya tüzel kişinin haksız çıkarları doğrultusunda kullanılmaması''nı, ı bendi de ''kişilerin manevi şahsiyetlerine eleştiri sınırları ötesinde saldırıda bulunulmaması, cevap ve düzeltme haklarına saygılı olunması, soruşturulması basın meslek ilkeleri çerçevesinde mümkün olan haberlerin soruşturulmaksızın veya doğruluğuna emin olunmaksızın yayınlanmaması, saklı kalması kaydıyla verilen bilgilerin kamu yararı ciddi bir biçimde gerektirmedikçe yayınlanmaması''nı düzenliyor. 
     l bendi ise ''Haberlerin yayınlanmasında tarafsızlık, gerçeklik ve doğruluk ilkelerine bağlı olunması, özgürce kanaat oluşumunun engellenmemesi, haber kaynaklarının kamuoyunun yanıltılmamasının amaçlandığı haller dışında gizliliğinin korunmasını'' öngörüyor. 
     





</TEXT>
</DOC>
