<DOC>
<DOCNO> 143451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/18/son/sonspo15.html </URL>
<DATE> 2003/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Özkan Sümer Trabzonspor, oynadığı futbolla keyif veriyor 
</HEADLINE>
<TEXT>

     Trabzonspor Kulübü Başkanı Özkan Sümer, bordo-mavili takımın ortaya koyduğu futbolla keyif verdiğini söyledi. 
     Sümer, Mehmet Ali Yılmaz Tesisleri'nde düzenlediği basın toplantısında, ligde özellikle son haftalarda iyi futbol oynayarak iyi sonuçlar aldıklarını belirtti ve ''Trabzonspor, futbolu ile keyif veriyor'' dedi. 
     Bordo-mavili takımın gelecek için de umut vermesinin kendilerini daha çok sevindirdiğini ifade eden Sümer, ''Trabzonspor'un bu başarısı planlı değişimin bir sonucudur. Kendine uygun bir biçimde değişim sağlanmıştır. Değişimler acı getirir. Biz de bu noktaya gelene kadar acılar yaşadık. Artık bunu aştığımızı düşünüyoruz'' diye konuştu. 
     Bordo-mavili takıma oyuncu katılımı yapmak konusunda ortaya atılan düşüncelerden zarar görebileceklerini de belirten Sümer, şöyle devam etti 
     ''Bu takıma güven verilmelidir. Takım için yetersiz, takıma oyuncu katılımı yapmak gerekli biçimindeki sözler, oyuncuların çökmesine neden olabilir. Şu anda çok güzel bir ekip var. Birbirlerini tamamlıyorlar. Bu ekibi bozmak yanlışına düşülmemelidir. Ancak bu söylediklerimiz de transfer yapmayacağız anlamına gelmez.'' Teknik Direktör Samet Aybaba'nın gelecek yıl bordo-mavili takımda görev yapması için hedef büyütmeleri gerektiği yönündeki açıklamaları ile ilgili de Sümer, ''Takımın teknik adamının o takımın büyük hedeflerine oynamasını istemesi doğaldır. Biz etap etap hedef büyüteceğimizi söyledik. Hep gelişen bir Trabzonspor vaat ettik. Bunun anlamı da gelecek yıl daha iyi bir Trabzonspor olacağıdır'' diye konuştu. 
     
     AURELİO KONUSU 
     Sümer, Aurelio'nun transferi konusunda herhangi bir gelişmenin olmadığını yineledi. 
     Aurelio ile bu sezon içerisinde 3 yıllığına 900 bin dolar olmak üzere prensipte bir sözleşme yaptıklarını da dile getiren Sümer, şöyle devam etti 
     ''Bu sözleşmeyi federasyona göndermemiz halinde, sözleşme geçerlilik kazanacak. Ancak biz böyle bir yolu tercih etmeyeceğiz. Çünkü oyuncunun fiziki varlığını alabiliriz ama düşüncesinde sıkıntı yaşarız. Ancak bu transferde esnek davranmayacağız. Aurelio'nun eski kulübü Olaria da bu futbolcunun menajerlerine güvenmediği biçiminde bize bir faks çekti. Daha sonra da futbolcunun menajeri değişti. Şu anda bu transferde resmi bir gelişme yok.'' 
     
     LİMAN İHALESİ 
     Başkan Sümer, Trabzon Limanı ihalesine alınmamaları nedeniyle bazı girişimlerde bulunduklarını söyledi. 
     Özelleştirme İdaresi'nin en yüksek fiyatı veren firmaya limanı vermesi gibi bir zorunluluğu olmadığını ifade eden Sümer, ihalede ikinci olan firma ile ortaklık sağladıklarını ve ayrıca ihalenin iptali için girişimlerinin olduğunu sözlerine ekledi. 
     





</TEXT>
</DOC>
