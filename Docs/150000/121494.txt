<DOC>
<DOCNO> 121494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/28/spor/aspo.html </URL>
<DATE> 2002/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
YAZIK 
</HEADLINE>
<TEXT>

Washington büyük tehlike atlattı, ama ne yazık ki futbol hayatı bitti... 
     AYŞEGÜL AYDOĞAN 

     "Profesyonel olmaz" 
     FENERBAHÇE’Yİ, kalbindeki sorun nedeniyle, adeta alt üst eden Washington’un artık futbol oynama şansının kalmadığı açıklandı. 26 yaşında olmasına karşın, diyabet hastası olması nedeniyle büyük risk altında olduğu bildirilen Brezilyalı oyuncu için görüşünü açıklayan Memorial Hastanesi Kardiyoloji Bölüm Şefi Dr. Deniz Şener, "Futbol oynama şansı yok" dedi. Şener, "Balon yapılan yerin tekrar tıkanması söz konusu. İlk 6 ay içinde yeniden daralma riski var. Hafif sporlar yapabilir, ama profesyonel olarak yapamaz" diye konuştu. 
     
     "Tavsiye etmem" 
     İSTANBUL Tıp Fakültesi Kardiyoloji Anabilim Dalı öğretim üyesi Prof. Dr. Nevres Koylan ise Washington için "Profesyonel sporcu olarak kalmasını tavsiye etmem" açıklamasını yaptı. Koylan, "Eğer futbol oynarsa, ciddi sorunlara yol açacağı aşikar. Bisiklete binebilir, yüzebilir, yürüyebilir. Ama profesyonel anlamda futbol, oldukça ciddi bir spordur. O sporcunun yarın sahada ölüp kalmayacağını söyleyemezsiniz. Çünkü şeker hastasıysa, koroner damarlarının, anjiyoda normal görünen kısımlarının da normal olmama ihtimali yüksektir" dedi. 
     
     "Tetkik önemli" 
     AMERİKAN Hastanesi Kardiyoloji bölümünden Dr. Genco Yücel de, daha önce teşhis edilememesine açıklık getirdi. Yücel, "Damar tıkanıklığı ve kalp hastalıklarının çıkma olasılığı, tetkiklerin derinliğine bağlı. Hastanın şikayeti yoksa, derinlemesine tetkik yapılmaz. Hastalık ailesinde varsa veya kendisinin yüksek tansiyon, kolesterol, şeker gibi hastalıkları varsa, şikayeti olmasa da, bazı kalp tetkikleri yapılır. Önemli olan risk faktörleri. Şeker hastalığı, kadınlarda menopoz birer risk faktörüdür" ifadesini kullandı. 
     
Ne dediler      AZİZ YILDIRIM "Futbol yaşamı bitmedi, şimdilik böyle bir şey söz konusu değil." 
     MAHMUT USLU Sağlığına kavuşması için Fenerbahçe olarak ne gerekiyorsa, onu yapacağız." 
     OGÜN "Kalbi delik insanlar bile futbol oynuyor. O niye oynamasın Kendisini iyi gördüm." 
     RÜŞTÜ Kendini bulduğu anda böyle bir rahatsızlık yaşaması çok kötü. Dilerim futbola döner." 
     ABDULLAH Hem insan, hem de genç bir arkadaşım olarak yaşadığı rahatsızlık bizi çok üzdü." 
     ÜMİT ÖZAT Bu yaşta bu tür bir sorunla karşılaşması beni şaşırttı. Düzelmesi için destek olacağız." 
     OKTAY "Acil şifalar diledim. Morali iyiydi. İnşallah en kısa zamanda futbola döner." 
     
Balon yapıldıWashington’ın doktoru, iki haftalık dinlenme süreci sonrası kesin durumun belli olacağını söyledi 
     YUSUF KOBAL 

     Yüzde 95 tıkanık 
     WASHİNGTON’UN doktoru Nuri Çağlar, hastalığı sinevizyon gösterisi ile açıklarken, operasyon hakkında da bilgi verdi. Çağlar dün sabah gelen Brezilyalı futbolcuya önce efor testi uyguladıklarını söyledi. Doktor, daha sonra koroner anjiyo yaptıklarını ve ana damarda yüzde 90 ile 95 arasında tıkanıklık tespit ettiklerini belirtti. Doktor, "Kalp krizi geçirmedi, balon yapıldı" dedi. 
     
     İki hafta dinlenecek 
     ACIBADEM Hastanesi doktoru Nuri Çağlar, Washington’un damarına stentin takıldığını bildirdi. Doktor Çağlar, "Sabaha kadar gözlem altında tutacağız. Bir gün daha burada kalacak. İki hafta dinlenmesi gerekiyor. Sonra testler yaparak, futbola devam etip etmeyeceğine karar vereceğiz. Diyabet hastası olduğu için bu sıkıntı daha önce farkedilmedi" diye konuştu. 
     
Acı örnekler      FENERBAHÇELİ Washington’ın yaşadığı kalp sorununa, spor dünyasında sıkça rastlandı. Futbolda Norveçli milli futbolcu Solbakken, geçen yıl Kopenhag’da oynarken geçirdiği kalp krizinden iki ay sonra futbolu bıraktığını açıklamıştı. Geçtiğimiz hafta, İspanya’da 18 yaşındaki bir üçüncü lig futbolcusu, antrenmanda kalp krizi geçirip yaşama veda etti. 
     KALBİ delik olup da futbolu sürdüren oyuncular da bulunuyor. Arsenalli Kanu ve Schalkeli Asamoah, operasyon geçirip yeşil sahalara dönmüşlerdi. Basketbolda ise bir dönem Fenerbahçe’de oynayan Conrad McRea, NBA yaz kampında kalp krizi sonucu vefat etmişti. Ayrıca yüksek tansiyon hastası olan Kaynak kardeşlerden Kayhan ile Reşit’i de kalp hastalığı yüzünden kaybetmiştik. 
     
     BRAVO 
     Kalp krizini Başöz önledi 
     WASHİNGTON’UN kalp krizi geçirmesini Kulüp Doktoru İsmail Başöz önledi. Başöz, önceki gün yapılan efor testlerinde damar tıkanıklığı bulgularına rastlanmamasına rağmen, Brezilyalı oyuncunun şikayetleri üzerine harekete geçti. Başöz, özellikle göğüs bölgesindeki sancılar yüzünden Washington’u hastaneye götürürken, bu oyuncunun idmanda ya da maçta kriz geçirmesini önlemiş oldu. 
     



 SPOR 



























</TEXT>
</DOC>
