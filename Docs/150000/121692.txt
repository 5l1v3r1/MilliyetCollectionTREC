<DOC>
<DOCNO> 121692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/29/ekonomi/eko01.html </URL>
<DATE> 2002/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk hortumlama davasında 3.5 yıl hapis kararı verildi 
</HEADLINE>
<TEXT>

Sahibi olduğu TYT Bank’tan usulsüz olarak 300 milyon dolar krediyi kendisine bağlı Lapis Grubu’na aktaran Apel Çelik hakkında 3.5 yıl ağır hapis cezası verildi 
     NEDİM ŞENER 

     İçi sahibi tarafından boşaltılan ve yükümlülüklerini yerine getiremediği için 1994 yılındaki ekonomik kriz sırasında devletin el koyduğu TYT Bank yönetici ve sahiplerinin yargılandığı dava nihayet sonuçlandı. 
     İstanbul 6.Ağır Ceza Mahkemesi’nde görülen 1997 155 dosya numaralı davada 27 Kasım 2002 tarihide çıkan karara göre, bankanın yüzde 67 ile hakim hissedarı Apel Çelik hakkında hileli iflas nedeniyle 3.5 yıl ağır hapis cezası verildi. Mahkemenin verdiği kararda bankanın yöneticileri olan diğer sanıklar Mehmet Okur, Bülent Ener, Olim Küpçü, Sabit Biter Özuslu, Osman Orhan Bali, Cüneyt Kalpakoğlu ve Binham Seyhan ise beraat ettiler. 
     
     Beş yıllık dava 
     1994 yılında el konmasının ardından yöneticileri hakkında 15 dava açılmasına rağmen ana hissedarların yargı önüne çıkmaması üzerine Ahu Müjde Eğriboz adlı banka mudisinin şikayeti üzerine 1997 yılında TCK’nın 506 maddesine göre Hileli iflas’ davası açıldı. Beş yıldır süren davada ilk kez bir banka patronu hakkında hapis cezası verilmiş oldu. 
     Hileli yollarda mal kaçırma yoluna giden ve varlıklarını gizleyenler hakkında yasal kovuşturmayı düzenleyen İcra İflas Kanunu’nun 311’inci maddesinin son fıkrasına dayanarak Türk Ceza Kanunu’nun hileli iflas maddesini düzenleyen 506’ncı maddesine göre açılan dava için hazırlanan bilirkişi raporu da Apel Çelik’in grup şirketlerine kullandırdığı krediler ile yurtdışı para hareketleri de ortaya çıkarıldı. 
     
     Zarar 300 milyon dolar 
     11 Nisan 1994 tarihinde el konulan TYT Bank ile ilgili olarak davada hazırlanan bilirkişi raporunda Apel Çelik’in 300 milyon doları aşan tutarda krediyi sahibi olduğu Lapis Grubu şirketlerine aktardığı ve bankanın batmasına yol açıldığı belirlendi. 
     Mahkemenin 27 Kasım 2002 tarihli kararında şöyle denildi 
     "Sanık Apel Çelik’in hileli iflas suçunu işlediği subuta erdiğinden eylemine uyan İİK 211 son maddesi delaletiyle TCK 506. maddesi gereğince taktiren ve suçun işleniş biçimi zararın ağırlığı ve kastın yoğunluğu nazara alınarak teşdiden üç yıl hapis cezası ile cezalandırılmasına, suç konusu gayri menkul ve malların değeri mahkemece pek fahiş olarak kabul edildiğinden hakkında TCK 522. maddesinin tatbiki ile verilen cezasının takdiren 1 6 oranında artırılarak sanığın üç sene altı ay ağır hapis cezası ile cezalandırılmasına karar verildi." 
     
300 milyon dolarlık tazminat davası sürüyor      Tamamına yakın kısmını Lapis Holdin’in kullandığı 300 milyon doların üzerindeki krediler için halen TYT Bank yöneticileri hakkında açılmış davalar bulunuyor. Hissedarların sanık olmadığı davalardan bir tanesi İstanbul 1. Asliye Ticaret Mahkemesi’nde 2000 380 dosya numaralı ile görülüyor. Davanın konusu Lapis Holding’in kullandığı 20 milyon dolarlık kredi. İstanbul 3. Asliye Ticaret Mahkemesi’nde görülen 2001 17 dosya numaralı davada bankanın yöneticilerin yüzde 80’i Lapis Holding’e verilen kredilerdeki sorumlulukları itibarıyla yargılanıyorlar. 
     



 EKONOMİ 


















</TEXT>
</DOC>
