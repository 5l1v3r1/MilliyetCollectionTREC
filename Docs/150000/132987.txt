<DOC>
<DOCNO> 132987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/24/son/sontur22.html </URL>
<DATE> 2003/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir bebeğin hayat kurtaran ağlayışı... 
</HEADLINE>
<TEXT>

     Bursa'nın merkez Yıldırım İlçesi'nde, sobadan sızan karbonmonoksit gazından zehirlenen 20 günlük bebeğin ağlamaya başlaması, hem kendisinin hem de annesinin yaşamını kurtardı. 
     Değirmenönü Mahallesi Dikmen Sokak'ta oturan ve bir fabrikada gece vardiyasında çalışan eşi Hamdi Habiboğlu'nun işe gitmesinin ardından, yatak odasında bulunan kömür sobasını yakan Gönül Habiboğlu, 20 günlük bebeği Büşra'yı uyuttuktan sonra kendisi de yattı. 
     Gecenin ilerleyen saatlerinde minik Büşra'nın ağlama sesine uyanarak yatağından kalkmaya çalışan genç kadın, tüm çabalara rağmen hareket edemedi. Bu sırada mide bulantısı ve baş dönmesi gibi rahatsızlıklar hisseden Habiboğlu, odada kömür kokusuna benzeyen bir koku alınca, zehirlendiğini anladı ve sürünerek bebeğinin yanına kadar ulaştı. Bebeğinin de rahatsızlandığını anlayan genç kadın, sesini duyurmak için çığlık attı. 
     Evin oturma odasında yatan ve gelininin çığlığına uyanan kayınpeder Mehmet Habiboğlu, yatak odasına girdiğinde gelinini ve torununu yarı baygın halde buldu. 
     İhbar üzerine olay yerine gelen ''112 Acil Servis'' ekiplerinin ilk müdahalesinden sonra Bursa Çocuk Hastanesi'ne kaldırılan minik Büşra ile Yüksek İhtisas Hastanesi'ne kaldırılan anne Gönül Habiboğlu, bugün taburcu edildiler. 
     Anne Habiboğlu A.A muhabirine yaptığı açıklamada, yaşamlarını minik kızına borçlu olduklarını ifade ederek, ''Kızımın ağlaması bizi yeniden hayata döndürdü. Olay sırasında bebeğimin ağlamasını duymama rağmen gazın etkisiyle yatağımdan kalkamadım. Ama son bir gayret sarfederek çığlık atarak yardım çağırmayı başardım'' dedi. 
     





</TEXT>
</DOC>
