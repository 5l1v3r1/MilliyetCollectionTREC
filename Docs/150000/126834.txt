<DOC>
<DOCNO> 126834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/25/son/sonspo21.html </URL>
<DATE> 2002/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol...Örs Bizim için önemli olan takım olabilmektir... 
</HEADLINE>
<TEXT>

     A Milli Erkek Basketbol Takımı Başantrenörü Aydın Örs, milli takıma çağırdıkları bazı oyuncuların kendi ekiplerinde fazla oynama şansı bulamamalarının kendilerini sıkıntıya soktuğunu söyledi. 
     Aydın Örs, yaptığı açıklamada, kadroda yer alan oyuncuların bazılarının kendi kulüplerinde daha fazla süre alamamasının milli takıma olumsuz yansıdığını belirterek, ''Kulüplerin 4 yabancıyla oynaması milli oyuncularımızın daha az süre almasına neden oluyor. Bu da ribauntlarda ve skor konusunda inisiyatifin yabancı oyuncularda olmasına neden oluyor. Türk oyuncuları da özgüvenlerini yitirmiş oluyorlar. Milli takımda yaptırdığımız 2 günlük antrenmanla bu sıkıntıları gideremiyoruz'' diye konuştu. 
     33. Avrupa Şampiyonası Yarı Final Eleme Grubu'nda Hollanda ve Litvanya ile yapacakları maçlara da değinen Örs, şöyle konuştu 
     ''Biz, şampiyonanın finallerine gideceğimizi düşünüyoruz. Yine de tüm olumsuz ihtimalleri yaşamamak için Hollanda ve Litvanya maçlarını kazanmalıyız. Litvanya karşılaşmasının önemi bizim için daha fazla. Litvanya ile prestij maçı yapacağız. Hidayet ve Mehmet, NBA'deki maçları nedeniyle bu maçlarda oynayamayacak. Bu nedenle bu oyuncuların dışında milli takıma gelen oyuncuların sakatlık yaşamaması bizim için çok önemli.'' 
     
     ''TAKIM OLMAK ÖNEMLİ'' 
     Örs, milli takımda yer alan oyuncuların isimlerinin önemli olmadığını, kendileri için önemli olanın takım anlayışla mücadele etmek olduğunu dile getirdi. 
     Örs, milli takım kapısının bütün oyunculara açık olduğunu kaydederek, sözlerini şöyle tamamladı 
     ''Oyuncuların performasına göre zaman zaman milli takımda yer alabilir, bazen de kadroya çağrılmayabilirler. Oyuncuların formda olması lazım. Biz de takım olarak mücadelemizi ortaya koymak istiyoruz. Hangi isimlerin kadroda yer aldığı önemli değil.'' 
     





</TEXT>
</DOC>
