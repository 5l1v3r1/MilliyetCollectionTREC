<DOC>
<DOCNO> 138445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/22/son/sontur06.html </URL>
<DATE> 2003/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Marmara fayı 6.5 ve 7 şiddetli sarsıntıda 2 parçalı kırılacak 
</HEADLINE>
<TEXT>

     Türkiye Jeofizik Kurumu TÜJEK Başkanı Prof. Dr. Ahmet Ercan, Marmara fayının 6.5 ve üzerindeki şiddetli depremde parçalı olarak kırılacağını söyledi. 
     Ercan, Jeofizik Mühendisleri Odası Kocaeli Şubesi'nce düzenlenen ''Yapı İnceleme Yöntemleri'' konulu toplantının ardından A.A muhabirine yaptığı açıklamada, Marmara Denizi'nin nabzının her geçen gün artış kaydettiğini belirterek, ''Marmara fayı 6.5 ve 7.0 şiddetli sarsıntıda 2 parçalı olarak kırılacak'' dedi. 
     Marmara'daki, yıllık periyodik sarsıntı sayısının son 13 yılda arttığına değinen Ercan, şöyle konuştu 
     ''Yıllık sarsıntı, 13 yıl önce ortalama bin civarındaydı. Rakam, bugün için 3 bin 500'e kadar çıktı. Bu durum, Marmara'nın tansiyonunun sürekli yükseldiğinin açık göstergesidir. Depremin ne zaman olacağı konusunda süre vermek mümkün değil. Ancak Marmara fayı 2 parçalı kırılacak. Bütün çalışmalar bunu gösteriyor. Birinci kırık 6.5 büyüklüğündeki sarsıntıda Sivriada önünde, diğere ise 7.0 büyüklüğündeki sarsıntıda 10 kilometre derinlikte olacak. İstanbul'da binaların yüzde 4'ü yıkılacak ve çökecek binaların altında yaklaşık 200 bin insan kalacak. Bu insanların yüzde 83'ü hayatlarını kaybedecek. Yüzde 16'sı kendi imkanları, yüzde 1'i ise arama ve kurtarma ekipleri tarafından yaralı olarak kurtarılacak.'' Deprem konusundaki tek çözümün, ''insanları enkaz altından kurtarmak'' olmadığını vurgulayan Ercan, şöyle devam etti 
     ''Biz nerelerin yıkılacağını biliyoruz. Bu yerler boşaltılabilir veya binalar güçlendirilebilir, ancak bu konuda hiçbir çalışma yapılmıyor. Bunun maliyeti de yaklaşık 5 milyar dolardır. Bu ülkede yılda 4.5 milyar dolarlık sigara içildiği düşünülürse, bu yatırımı yapmamanın hiçbir nedeni yok. 
     Kaldı ki, Marmara depremi sonrasında güçlendirilmiş binaların büyük çoğunluğu, olası depremde yıkılacak. Binaların yorgun olup olmadığının belirlenmesi için, radar ve ultrasyon yöntemlerinin kullanılması gerekir.'' 
     





</TEXT>
</DOC>
