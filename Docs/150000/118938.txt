<DOC>
<DOCNO> 118938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/15/dunya/adun.html </URL>
<DATE> 2002/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Giderayak karıştırdı 
</HEADLINE>
<TEXT>

Dışişleri Bakanı Gürel’den şok sözler BM’nin Kıbrıs planı önceden Rumlara sızdırıldı toprak ve göç müzakere edilemez Erdoğan kompleksli 
     ANKARA Milliyet 

     Dışişleri Bakanı Şükrü Sina Gürel, makamından ayrılmasına birkaç gün kala yaptığı dramatik bir çıkışla, BM’nin Kıbrıs planının amaçları, yöntemi ve zamanlanması açısından son derece sakıncalı olduğunu ve müzakere edilemeyeceğini iddia etti. Gürel, AKP lideri Recep Tayyip Erdoğan’ın "kişiliksiz, sorumsuz ve kompleksli" dış politika uyguladığını öne sürdü. 
     Gürel dün düzenlediği basın toplantısında, plandaki en büyük sakıncanın, "Rum tarafına önceden sızdırılması ve sonrasında Rumlarla müzakere edilerek hazırlanması" olduğunu söyledi. 
     Gürel, Rum tarafının belgeyi önceden ele geçirerek beğenmediği kısımlarını değiştirme olanağına kavuştuğunu, belgenin bunun için sızdırıldığını savundu. Belge sızdırılmasından Annan’ın Sekretaryası’ndaki bazı uzmanları sorumlu tutan Gürel, bu konuda girişimlerde bulunduklarını ancak bir soruşturma açılıp açılmayacağını bilmediğini söyledi. 
     
     Zamanlama yanlış’ 
     Gürel, "Plandaki toprak ve göç konusuna ilişkin bölümler hiçbir şekilde müzakereye değecek unsurlar değil" diye konuştu. 
     Annan’ın planının zamanlamasını da eleştiren Gürel, planın, Denktaş’ın sağlık koşullarına saygı göstermeden Türkiye’deki iktidar değişikliğinden yararlanmayı, AB’yi rahatlamayı ve Kıbrıs Rum Kesimi’nin AB’ye girişini sağlamayı amaçladığı için bu aşamada sunulduğunu iddia etti. 
     Gürel, toplantıda, Yunan To Vima gazetesinin, 10 Kasım’daki Erdoğan’a yönelik haberlerine değindi. İddiaya göre, Erdoğan’ın seçimlerden önce Simitis ile iki kez temas ettiğini, bu temaslarında Simitis’e Kıbrıs ve diğer Türk-Yunan konularının rahatlıkla çözüleceğini ilettiğini belirten Gürel, Erdoğan’ın Kıbrıs’ta Belçika modeli açıklamasından çark etikten sonra da, "Simitis’le yeniden temasa geçerek, düzeltmeyi iç dengeleri gözeterek zorlamayla yaptığını söylediğinin" iddia edildiğini kaydetti. 
     
     Erdoğan açıklama yapsın’ 
     Gürel şöyle devam etti 
     "Erdoğan’ın açıklama yapması gerekir. Milletvekili dahi seçilemeyen, bu nedenle Başbakanlık yapması mümkün olmayan, yetkisiz ve sorumsuz temaslarla Türkiye’yi şimdiden temsil iddiasında olan bir kişi, demek ki Türk dış politikasında ipotek yaratacak birtakım sözleri daha önce başkalarına vermiş." 
     
Gürel kışkırtıcı’      DIŞ HABERLER SERVİSİ 

     Yunanistan Hükümet Sözcüsü Hristos Protopapas, BM Genel Sekreteri Kofi Annan’ın taraflara sunduğu Kıbrıs planının "zamanlamaya ilişkin bir baskı içermediğini" iddia ederken, Dışişleri Bakanı Şükrü Sina Gürel’in sözlerine de sert tepki gösterdi. Atina’da dün düzenlediği basın toplantısında, Dışişleri Bakanı Gürel’in Annan planına ilişkin yaptığı açıklamalara da değinen Protopapas, açıklamaları, "özellikle olumsuz, sert ve gerginlik yaratıcı" olarak niteledi. 
     
     GİZLİ MESAJ YOK 
     Yaşar Yakış AKP Dış İlişkilerden Sorumlu Genel Başkan Yardımcısı Bir şey yapamadan gitmenin telaşı içinde oldukları için böyle konuşmuşlardır. A tarafı taviz verirken B’den de taviz istenebilir. Biz bu konuya olumlu önyargıyla bakıyoruz. Gürel’in Tayyip Bey’le ilgili söyledikleri yanlış. Gizli mesaj teatisinde hiçbir zaman olmadık. Simitis bir defa telefon etti, tebrik etti o kadar. 
     
     YAKIŞMIYOR 
     Abdullah Gül AKP Genel Başkan Yardımcısı Seçimi kaybetmişliğin psikolojisi ile söylenmiş laflar. Bir Dışişleri Bakanı’na yakışmıyor. Biz ne yaptığımızı biliyoruz. Vatanseverlik söz konusu ise kimse bizimle yarışamaz. 
     
     ERKEN SÖZLER 
     Onur Öymen CHP İstanbul Milletvekili Planın zamanlaması çok yanlış. Planın tüm ayrıntılarıyla çok iyi incelenip tartışılması gerekiyor. Yunanistan’da bunu yapacak yönetim görevi başında. Türkiye’de hükümet oluşmadı, karar verecek mekanizmalar işlemiyor. Bir hafta içinde devletlerden yanıt bekleniyor. Zamanlamayı yadırgadım. Metin iyice incelenmeden görüş bildirmek çok yanlış. 
     



 DÜNYA 












</TEXT>
</DOC>
