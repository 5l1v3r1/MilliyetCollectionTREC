<DOC>
<DOCNO> 141510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/08/son/sontur04.html </URL>
<DATE> 2003/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Üniversite müfredatında bisiklet dersi... 
</HEADLINE>
<TEXT>

     Selçuk Üniversitesi, bisiklet sporunu yakından tanıtmak ve geliştirmek amacıyla Beden Eğitimi ve Spor Meslek Yüksekokulu müfredatına bir dönemlik bisiklet dersi koydu. 
     Beden Eğitimi ve Spor Meslek Yüksekokulu BESYO Müdür Yardımcısı Yrd. Doç. Dr. Bülent Fişekçioğlu, A.A muhabirine yaptığı açıklamada, bisiklet sporunun dünya genelinde gün geçtikçe geliştiğini, buna karşın ülkemizde bu konuda bir eğitimin verilmediğini söyledi. 
     Avrupa başta olmak üzere çok sayıda ülkede bisikletin ders olarak okutulduğunu vurgulayan Fişekçioğlu, Selçuk Üniversitesi olarak Türkiye'de bir ilke imza attıklarını ve bisikleti ders olarak programlarına eklediklerini ifade etti. 
     Seçmeli ders olarak açılan bisiklet dersini şimdilik bir dönemlik verdiklerini belirten Fişekçioğlu, şunları kaydetti 
     ''Haftada 3 saat verilen derslerde, bisikletin tarihi gelişimi, parçaları ve bakımı hakkında geniş bilgi veriliyor. Yurtdışında düzenlenen birçok yarışta dereceye girmiş Milli Bisikletçi Celalettin Sarıçiçek tarafından dünya ve Avrupa'da düzenlenen yarışların anlatıldığı derslerde öğrenciler, yarışların teknik özellikleri konusunda da bilgi sahibi oluyor.'' Amaçlarının Türkiye'nin bisiklet merkezi olarak bilinen Konya'da bisiklet sporunu yakından tanıtmak ve geliştirmek olduğunu bildiren Fişekçioğlu, ''Türkiye'de sadece üniversitemizde bu yıl programa alınan bisiklet dersi, seçmeli olmasına karşın beklenenin üzerinde ilgi görüyor'' dedi. 
     Dersle birlikte bisikletin Konya'da yarış düzeyinde gelişeceğini ve bisiklet alanında büyük sporcuların yetişeceğini vurgulayan Fişekçioğlu, ''Hiç kaçırmadıkları derslerle bisikleti her şeyiyle ayrıntılı olarak tanıyan ve öğrenen öğrenciler, üniversite içinde bisiklet konulu etkinlikler düzenleyerek bu sporu daha da yaygınlaştırmaya çalışıyor. Havaların düzelmesiyle Konya'da geniş katılımlı bisiklet yarışları düzenleyeceğiz'' diye konuştu. 
     





</TEXT>
</DOC>
