<DOC>
<DOCNO> 126574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/24/son/soneko13.html </URL>
<DATE> 2002/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF Kredisi'nin Ocak ayında serbest bırakılması bekleniyor... 
</HEADLINE>
<TEXT>

     Ekonomik kriterlerin tamamlanması halinde, Dünya Bankası'nın PFPSAL-II kredisinin 900 milyon dolarlık ikinci ve üçüncü dilimlerinin, Ocak ayında serbest bırakılması bekleniyor. 
     IMF'nin de Dünya Bankası'na benzer koşullar aradığını belirten yetkililer, kredilere ilişkin asıl kriterlerin yanı sıra IMF'nin ''Dördüncü Gözden Geçirme''yi onaylamasının da kredilerin serbest bırakılmasında önemli bir kriter olacağını vurguluyorlar. 
     1 milyar 350 milyon dolarlık II. Program Amaçlı Kamu ve Mali Sektörü Uyum Kredisi'nin PFPSAL-II 450'şer milyonluk ikinci ve üçüncü dilimleri için, mali kontrol kanunu, dolaylı vergi reformu gibi düzenlemelerin hayata geçirilmesi isteniyor. 
     PFPSAL-II kredisinin birinci dilimi, Ağustos ayında alınmıştı. 
     
     İSTANBUL YAKLAŞIMI... 
     Öte yandan, Dünya Bankası Avrupa ve Orta Asya Bölgesi Mali ve Özel Sektör Birimi ECSPF Başkanı Ira Lieberman başkanlığındaki heyetin, çalışmalarını tamamlayarak Washington'a döndüğü öğrenildi. 
     Heyetin, hazırladığı raporu Dünya Bankası yönetimine sunacağı kaydediliyor. 
     Dünya Bankası'nın, ''İstanbul Yaklaşımı'' olarak bilinen Finansal Yeniden Yapılandırma Programı çerçevesinde Türkiye'ye yaklaşık 500 milyon dolar kredi vermesi öngörülüyor. Program, güç duruma düşmüş şirketlerin borçlarının yeniden yapılandırılmasını, böylece bu şirketlerin yeniden çalışır hale getirilmesini amaçlıyor. 
     





</TEXT>
</DOC>
