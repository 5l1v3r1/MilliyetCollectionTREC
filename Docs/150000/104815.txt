<DOC>
<DOCNO> 104815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/30/son/sondun19.html </URL>
<DATE> 2002/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'da partiler "seksi afişlerle" oy avında. 
</HEADLINE>
<TEXT>

     Almanya'daki büyük partiler ''seksi afişlerle'' oy avına çıktı. 
     İktidardaki Sosyal Demokrat Parti SPD , bir dudak fotoğrafı koyduğu afişinin altına ''Bu daha ön oyun - Doruk noktası sonra gelecek'' diye yazdı. 
     İktidar ortağı Birlik 90 Yeşiller Partisi ise afişindeki ''Biz hemen yapacağız'' şeklindeki sloganın altına 2 yarı çıplak kadın ve 2 yarı çıplak erkek fotoğrafı koyarak eşcinsel evlilikleri desteklediklerinin işaretini verdi. 
     Muhalefetteki Hür Demokrat Parti FDP Hamburg Gençlik Kolu'nun bir afişinde de, oy pusulasında FDP'yi işaretlemiş bir kadının resmine yer verilerek, cinsel çağrışımlar yapan sloganlara yer verildi. 
     Hıristiyan Demokrat Birlik Partisi'nin CDU ''Almanya değiştiriyor - Siz de değiştirin'' adı altında yayınlanan bir reklam filminde de, aynı çağrışımlara yol açan görüntüler kullanıldı. 
     Görüşleri alınan Berlinli gençler ise afişleri komik, içeriksiz ve anlamsız bulduklarını ifade ederek, partilerin bu tür afişlerle gençleri aptal yerine koyduklarını söylediler. 
     Seçmenlerin bir bölümü partilerin afişlerinin hiçbir mesaj vermediğine dikkati çekerek, ''Bir mesaj içeren tek afiş Yeşiller'in afişi. Ama ben sadece bu afişlere bakarak bir partiye oy vermem'' diyor. 
     





</TEXT>
</DOC>
