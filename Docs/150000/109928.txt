<DOC>
<DOCNO> 109928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/27/son/sontur04.html </URL>
<DATE> 2002/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
YSK, oy pusulalarını basmaya başladı... 
</HEADLINE>
<TEXT>

     Yüksek Seçim Kurulu YSK , milletvekili genel seçiminde kullanılacak birleşik oy pusulasına ilişkin esasları belirledi. 
     YSK'nın, Resmi Gazete'nin bugünkü sayısında yayımlanan kararına göre, üst kısmında ''XXII. Dönem Milletvekili Genel Seçimi Siyasi Partiler Birleşik Oy Pusulası'' ibaresi bulunan pusulanın üzerinde ''Türkiye Cumhuriyeti Yüksek Seçim Kurulu'' filigranı yer alacak. 
     Pusula, seçim çevrelerinde seçime katılan siyasi parti ve aday sayısı göz önünde tutularak bastırılacak. Buna göre, pusulada her partiye 4 santimetre yer ayrılacak. Seçime en çok 18 partinin katılacağı belirtilen kararda, pusulanın boyunun en çok 72 santimetre olacağı ifade edildi. 
     Pusulanın eni ise seçim çevresinde katılan aday sayısına göre olacak. 
     Pusulaya, hangi ilin kaç numaralı seçim çevresine ait olduğu belirtilecek. 
     Pusulada, partinin özel işareti, kısaltılmış adı, onun altına da parti genel başkanının adı ve soyadı yazılacak. 
     Evet mührü basılacak 2 santimetre çapındaki boş dairenin altında ise partili adayların isim ve soyadları yer alacak. 
     Herhangi bir seçim çevresinde seçime katılmayan parti, o seçim çevresinde birleşik oy pusulasından çıkarılacak ve sağdan sola doğru kaydırma yapılarak yeri doldurulacak. 
     Öte yandan, birleşik oy pusulaları Türk Tarih Kurumu'nun Sincan'daki basımevinde bugün basılmaya başlandı. 
     Basım, 20 Ekim 2002 tarihine kadar tamamlanacak. 
     Seçim çevrelerine göre basılacak pusulalar, 300'lük partiler halinde il ve ilçe seçim kurullarına gönderilecek. 
     





</TEXT>
</DOC>
