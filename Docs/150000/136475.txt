<DOC>
<DOCNO> 136475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/12/son/sontur07.html </URL>
<DATE> 2003/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Varis, berber, kasap, polis, ve gazeteci hastalığı... 
</HEADLINE>
<TEXT>

     Bacaklarda oluşarak estetik görünümü bozan varislerin ilerleyen aşamalarda ödem ve damarların genişlediği yerlerde kanamalara yol açabildiği bildirildi. 
     D.Ü. Tıp Fakültesi Kalp Damar Cerrahi Bölüm Başkanı Prof. Dr. Nesimi Eren, varislerin ayak ve bacaklardaki toplardamarların genişlemesiyle oluştuğunu belirterek, damarların girintili çıkıntılı bir hal aldığını söyledi. 
     Eren, geçirilmiş flebitlerin de bu rahatsızlığın nedeni olabildiğini ifade ederek varislerin, doğumsal ya da sonradan olan varisler şeklinde olabildiğini kaydetti. Doğumsal varislerin genetik olduğunu ve bu tür kaynaklı varislerin toplardamar bağ dokusundaki bozulma ve zayıflık sonucu ortaya çıktığını belirten Eren, ''Sonradan olma varisler ise genellikle toplardamar kapakçıklarının yetersizliğinden kaynaklanmaktadır. Bu kapakçıklardaki yetersizlik bazı hastalıklardan ileri gelmektedir'' dedi. 
     İşi gereği günboyu uzun süre ayakta kalan kişilerde rahatsızlığın yaygın görüldüğünü anlatan Eren, varislerin ilerleyen aşamalarda kanamalara yolaçabildiğini belirterek, şöyle konuştu 
     ''Meslekleri gereği günboyu uzun süre ayakta çalışmak zorunda olan berber, kasap, trafik polisi, gazeteci gibi kişilerde varis rahatsızlığı daha çok görülür. Bayanlar daha çok estetik bozukluğa yolaçması nedeniyle rahatsız oluyor ve önemsiyorlar. Varisler sadece estetik açıdan değil uyuşmalar ve karıncalanmalar yaparak da rahatsız edici oluyor. İlerleyen aşamalarda ödem ve damarların genişlediği yerlerde de kanamalara yolaçmaktadır.'' Varis oluşumunun tıbbi tedavi ile durdurulmasının kolay olduğunu ancak, ilerlemesi halinde cerrahi müdahaleye başvurulması gerektiğine de değinen Eren, ''İlerleyen hallerde cerrahi operasyonla damarlar alınarak temizleniyor. Erken başvuru ile başlangıç aşamasında enjeksiyon gibi kolay yöntemlerle tedavi edilmesini tavsiye ediyoruz'' dedi. 
     





</TEXT>
</DOC>
