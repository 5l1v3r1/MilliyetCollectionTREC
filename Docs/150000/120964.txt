<DOC>
<DOCNO> 120964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/25/son/sonspo18.html </URL>
<DATE> 2002/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Mustafa Denizli Asıl isteğim yurtdışında çalışmak 
</HEADLINE>
<TEXT>

     Fenerbahçe'nin eski teknik direktörü Mustafa Denizli, futbolu tüm dünyada medyanın yönlendirdiğini söyledi. 
     Denizli, İTÜ Makine Fakültesi'nce düzenlenen ''Antrenör, Yönetici, Medya İlişkileri'' konulu panele katılarak, öğrencilerin sorularını yanıtladı. 
     Futbolda esas kaynağı sağlayan en güçlü kuruluşun medya olduğunu belirten Denizli, ''Futbolun yönetimini federasyonun elinden almadılar, ama futbolu yönlendiriyorlar. Maç günlerini, saatlerini değiştiriyorlar'' dedi. 
     Türkiye naklen yayın sistemine geçmeden önce kulüplerin maddi olanaklarının kısıtlı olduğunu, bugünkü gibi dünya çapında yıldızların alınmasının, tesislerin yapılmasının mümkün olmadığını ifade eden Denizli, naklen yayın gelirlerinin futbolda en önemli kaynak olduğunu ve günümüzde dünya futbolunda dönen paranın 200 milyar doları bulduğunu kaydetti. 
     
     SİSTEM KONUSU 
     Futbolda sistem konusunu gündeme getirenlerin, bu konuyla ilgili çalışma yapmadıklarını anlatan Denizli, ''Futbol rakamlarla ifade edildiği sürece kalıplaşmaktan öte gidemez'' dedi. 
     Galatasaray'da görev yaptığı dönemde hiç 3-5-2 sistemiyle oynamadıklarını, ancak medyada sürekli 3-5-2 oynadıklarının yazıldığını belirten Mustafa Denizli, ''Kalıp düşünceler içinde işler yapmadık. Sistemler, takım oyunu üzerinde çok anlam ifade etmez'' diye konuştu. 
     Mustafa Denizli, ''Hep sizin şanslı olduğunuz söylendi. Şanslı mısınız'' sorusuna, ''Bu düşüncenin altında 'Biz yapamayız' düşüncesi yatıyor. Bizde kompleks var. Onlara göre bizim başarılı olma olasılığımız yok. O nedenle şanslı diyorlar'' yanıtını verdi. 
     Galatasaray'da antrenörlüğe başlamasının bir şans olabileceğini ifade eden Denizli, şöyle konuştu 
     ''Hiç kimse, 36 yaşında Galatasaray'a nasıl teknik direktör olduğumu sorgulamadı. Onlara göre şanslıydım. Şanssız olduğumu düşünen tek kişi ise bendim. Böyle bir yerden göreve başlamam gelecekteki çalışmalarımı kısıtlayacaktı, sonra bir kıyaslama içine girersem mutsuz olacaktım. Bunu kendi irademle değiştirdim. Fenerbahçe, Beşiktaş yanımdayken Kocaelispor'a gittim. Şansla kimse bir yere gelemez. Şans tek başına gelmez. Ben şansımı, hırsımla, ufkumla, çalışmalarımla kendim yarattım.'' 
     
     ''TÜRKİYE, DÜNYA FUTBOLUNDA VAR OLDUĞUNU KANITLADI'' 
     A Milli Futbol Takımı'nın Dünya 3. olurken sıfırdan varolmadığını dile getiren Mustafa Denizli, '' A Milli Takım, altı boş bir ülkenin takımı olarak Dünya Kupası'na gitmedi. Bu ülke bir Avrupa Şampiyonu çıkardı. Şampiyon Kulüpler Kupası'nda yarı finalist çıkardı. Milli Takım, bu ülke futbolunun daha da aşama yaptığını gösterdi'' dedi. 
     Türkiye'nin, dünya futbolunda var olduğunu gösterdiğini vurgulayan Denizli, 'İnsanların şansla ayakta kalmaları mümkün değil. Türkiye, dünya 3. olurken, bunu kazananlar hırslarını ortaya koydu'' diye konuştu. 
     
     YURTDIŞINDA BİR TAKIM 
     Mesleğinin önemli noktalarından birinde olduğunu belirten Mustafa Denizli, tüm yaşamını iddialı birimlerde geçirmiş biri olarak seçici davrandığını söyledi. 
     11 aydır çalışmadığını, bu süre içinde yurtiçi ve içlerinde milli takımlar da olmak üzere yurtdışından teklifler aldığını kaydeden Denizli, asıl isteğinin yurtdışında çalışmak olduğunu, yılbaşına kadar olup olmayacağının görüleceğini belirtti. 
     Sırf çalışmış olmak için antrenörlük yapmayacağını vurgulayan Mustafa Denizli, ''En büyük heyecanları, başarıyı yaşamış biriyim. O çizginin uzağında işleri tercih etmeyeceğim'' diye konuştu. 
     Mustafa Denizli, kulüplerin kadrolarında 8 yabancı oyuncu bulundurabilmelerine izin veren kararı onaylamadığını, kulüplerin, yabancı oyuncu için ayırdıkları bir bütçe bulunduğunu, bunu bir oyuncu için kullandıklarında kaliteyi tercih ettiklerini ya da aynı bütçeyle 8 oyuncu alabildiklerini anlattı. Denizli, ''Her yabancının yüksek kalitede olması, Türkiye şartları gereği mümkün değildir. Bugün kulüplerin bütçeleri, geçmiş yıllardaki bütçelerinin de altında'' dedi. 
     
     RAPAİÇ'İ ÖVDÜ 
     Denizli, bir soru üzerine de Fenerbahçe'nin Hırvat futbolcusu Rapaiç'in Türkiye'ye gelen en karakterli sporculardan biri olduğunu söyledi. 
     Bu oyuncunun, söylendiği gibi paracı biri olmadığını vurgulayan tecrübeli teknik adam, ''Rapaiç'i çok farklı tanıttılar. O, yalakalığı olmayan, arkadaşlarına saygılı, içten biri. Bunu, Fenerbahçe'den ayrılırken daha iyi anladım'' dedi. 
     Bir öğrencinin, Galatasaray Teknik Direktörü Fatih Terim'in yaptığı transferler nedeniyle eleştirilmesini anımsatarak, ''Transferi yönetim mi, yoksa teknik adam mı yapmalı'' sorusuna Denizli, şu yanıtı verdi 
     ''Türkiye'de, sorumluluğu alan teknik adam, transferi takip etmek zorundadır. Takımı oluştururken de yetkisini kullanmalıdır. Uygulama iyi ya da kötü olabilir. Ama kişiyi sonuçlarla değerlendirmemeli. Bir teknik adam bir gün idam edilip, ertesi gün kral olabiliyorsa, bu farklı bir bakış açısının sonucudur. Biz kendimizi sonuçlarla değerlendirmemeliyiz. Öyle yapınca karşı tarafa da aynı şekilde değerlendirme şansını veriyoruz. Teknik adamın, hezimette de zaferde de duruşunda bir değişiklik olmamalı.'' Mustafa Denizli, her teknik adamın hata yapabileceğini, hata yapmadığını söyleyen bir antrenörün, kendi analizini de yapmadığından söz edilebileceğini kaydetti. Denizli, ''Çalışmalar az hata yapmak içindir. Hatasız hiçbir şey yapmak mümkün değildir'' dedi. 
     Panel sonunda Denizli'ye, Makine Fakültesi Dekanı Prof. Dr. Mehmet Demirkol tarafından plaket verildi. 
     





</TEXT>
</DOC>
