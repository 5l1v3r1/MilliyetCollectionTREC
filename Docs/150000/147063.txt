<DOC>
<DOCNO> 147063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/02/son/sonspo11.html </URL>
<DATE> 2003/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor deplasman fobisini yenmek istiyor... 
</HEADLINE>
<TEXT>

     İkinci Futbol Ligi A Kategorisi'nde zirve mücadelesi veren Konyaspor, hafta sonu oynanacak maçta Yimpaş Yozgatspor'u yenerek ikinci yarının ilk deplasman galibiyetini almayı hedefliyor. 
     Teknik Direktör Hüsnü Özkara, kendi sahalarında oynadıkları iki maçı kazanmalarının futbolcuların moralini yükselttiğini, takımın havasının yerinde olduğunu söyledi. 
     İkinci yarıda çıktıkları deplasman maçlarında iyi oyun sergilemelerine karşın, sadece bir puan alabildiklerini belirten Özkara, şampiyonluğa ulaşabilmek için deplasmandan da puan ve puanlar almak zorunda olduklarını bildirdi. 
     İlk yarıda da aynı sıkıntıyı yaşadıklarını, ancak Şekerspor ve Antalyaspor maçları ile iyi bir çıkış yakaladıklarını anımsatan Özkara, ''Şimdi de aynı çıkışı yakalamak istiyoruz. Yimpaş Yozgatspor'u kendi sahasında yenerek, ilk deplasman galibiyetini almayı hedefliyoruz'' dedi. 
     Bu arada, menüsküs ameliyatı olan kaleci Metin'in çalışmalara başladığı, oynayıp oynamayacağının maç günü belli olacağı bildirildi. 
     Her zaman görev almaya hazır olduğunu belirten yedek kaleci Serkan, ''Ameliyat olan Metin'in oynamaması durumunda görevimi en iyi şekilde yapacağıma eminim. Yimpaş Yozgatspor maçı ile benim doğum günüm aynı güne denk geliyor. Herkes doğum gününde hediye alır, ama ben tüm Konyalılar'a hediye vermek istiyorum'' diye konuştu. 
     





</TEXT>
</DOC>
