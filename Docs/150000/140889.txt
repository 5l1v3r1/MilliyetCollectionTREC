<DOC>
<DOCNO> 140889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/06/guncel/gun01.html </URL>
<DATE> 2003/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Özkök AKP’yi rahatlattı 
</HEADLINE>
<TEXT>

     Genelkurmay Başkanı Hilmi Özkök’ün "Tezkere konusunda hükümetle aynı görüşteyiz" açıklaması, yeni tezkere hazırlığındaki AKP yönetimince olumlu karşılandı. AKP lideri Erdoğan, Özkök’ün sözlerini "Olumlu bir açıklama" diye değerlendirdi. Genel Başkan Yardımcısı Dengir Mir Mehmet Fırat da "Bu açıklama milletvekillerimizin kafasındaki terüddütleri ortadan kaldıracaktır. Yeni tezkerenin Meclis’ten geçmesi kolaylaşmıştır" dedi. 
     
     FIRAT TEZKERE GELECEK 
     Erdoğan’ın da Özkök’le aynı şeyler söylediğini kaydeden Fırat, yaşanan gelişmeler karşısında yeni tezkerenin Meclis’e gönderileceğini ancak tarihin belli olmadığını belirtti. AKP’li bir kurmay da "Siirt seçiminden sonra yeni bir tezkere kesin gelecek. Ancak bu tezkere Gül’ün başbakanlığı sırasında da gelebilir. Görüşmeler sürüyor" diye konuştu. TBMM Başkanı Bülent Arınç, Özkök’ün açıklamasını "gurur verici" bulduğunu söyledi. Arınç, şu değerlendirmeyi yaptı 
     
     ARINÇ GURUR VERİCİ 
     "Türkiye’nin yanı başında ateş var ve yangın halini alıyorsa bundan nasıl korunacağını çok iyi ortaya koydu. MGK Meclis’e tavsiye kararında bulunmaz sözleri yıllardır özlediğimiz, hasretle beklediğimiz bir duruş ve anlayışın ifadesi. Zamanlama itibariyle de anlamlı. Bu hükümet ya da bundan sonraki hükümetin Anayasa ve içtüzüğe uygun olarak yeni bir tezkereyi Meclis’e göndermesi mümkün. Türkiye’de her şey bir kıla bağlı gibi, tezkere kabul edildi yaşadık, reddedildi öldük noktasında değil. Türkiye’nin kaderi tezkerelere bağlı değil." Başbakan Gül ise Özkök’ün açıklamalarını "Okudum. Güzel bir açıklama" sözleriyle değerlendirdi. 
     
     BAYKAL TESLİM OLMAYIN 
     CHP lideri Genel Başkanı Deniz Baykal ise Özkök’ün "kötü ile daha kötü arasında seçim yapmak zorunda olduğumuz" yolundaki sözlerini "Görevimiz, kötüyle daha kötü arasında tercih yapmakla kısıtlı olamaz. Askerin görevi var olan şablonu sürdürmek, siyasetçinin görevi o şablonu değiştirmektir. Bize dayatılan şablona teslim olmamak lazım" diye değerlendirdi. TSK’nın tezkereyi desteklemesinden daha doğal bir şey olamayacağını vurgulayan Baykal, "Çünkü kendileri de tezkereye askeri katkı yapmıştır" dedi. n ABDULLAH KARAKUŞ Ankara 
     

</TEXT>
</DOC>
