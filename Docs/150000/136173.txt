<DOC>
<DOCNO> 136173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/10/yazar/altan.html </URL>
<DATE> 2003/02/10/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
İkindi ışıkları 
</HEADLINE>
<TEXT>

     Boğaz’daki ikindi ışıkları, Eyüp’tekiyle aynı değildir. Moda’daki ikindi ışıkları da, İçerenköy’dekiyle aynı değildir. 
     Ve ne değişirse değişsin, İstanbul yazlarında ikindi ışıkları semtlerin sonsuzla bütünleşen, dördüncü boyutlardaki simgesel bir anıtı olarak, hep aynı kalır. Sadece aynı yerlerde doğmuş, büyümüş ve yaşlanmışlara kendini belli eden boyutla somut karışımı, bir başka öyküsel görüntüdür o ışıklar... 
     Kıyılar mı uzaklaşıyor, gemiler mi 
     Gemiler mi uzaklaşıyor, kıyılar mı 
     Aslında kıyılar da uzaklaşıyor, gemiler de... 
     
     Ölçüyü kendimiz olarak alınca, dedelerimizin dedeleri yıldızlardan da daha uzak görünür bize... Dedelerimizin dedeleri, uzaklarda çok uzaklardadır... 
     Üç buçuk yaşındaki torunumun aklı, ufacık tefecik ama çok güçlü eski bir topçu dürbününe takıldı. İçgüdüsel bir sevimlilik diplomasisinin hafif bükülmüş boyun, gülücük ve tüm şirinliğiyle, sözcüklerin yarısını yuta yuta 
     - Dedeciğim versene azıcık bakayım, diyor. 
     
     Beynimde elli yılı aşkın bir zaman öncesinin kadife perdeleri rüzgarlanıyor. 
     Aynı istek aynı dürbün için, aynı mekanın aynı ikindi ışıklarında, o zaman da böyle tekrarlanmıştı. 
     Torunuma diyorum ki 
     - O dürbün bana da dedemden kalmıştı, sana da bir gün dedenden kalacak... 
     
     Dedenin dedesinden kalacak dürbün... 
     Dedenin dedesinden kalmış dürbün... 
     Bana dedem, torunumla aynı yakınlıkta... Ama torunuma, dedem çok başka bir uzaklıkta olacak... 
     Kıyılar mı uzaklaşıyor, gemiler mi 
     Gemiler mi uzaklaşıyor, kıyılar mı 
     Aslında kıyılar da uzaklaşıyor, gemiler de... 
     İstanbul yazlarında ikindi ışıkları... Figüranları durmadan değişen, ama kendileri değişmeyen ikindi ışıkları... 
     
     Rahmetli Asım Gündüz Paşa, bir gün Çanakkale Savaşları’nda dedemin topçu atışlarını nasıl yönettiğini anlatmıştı... 
     Toplar dağların arkasında mevzilenmişti. Çanakkale Boğazı’ndaki gemileri, o mevkilerden sağlıklı bir biçimde nişanlamak da kolay olmadığı için dedem, hem hedefleri, hem topları aynı zamanda görebilen tepelere tırmanır ve namlu açılarını uzaktan, kollarıyla aşağı yukarı işaretler vererek ayarlamış. 
     
     Asım Paşa bir hayli gülerek anlatmıştı bu yöntemi. 
     - Bari vurur muydu, diye sormuştum... 
     - Vururdu vururdu, biz de doğrusu epey şaşardık... 
     Torunumun şimdi oynamak istediği dürbün o sıralarda dedemin boynunda asılı olan dürbün... Ufacık tefecik ama, en son model dürbünler kadar iyi gösteren bir dürbün... 
     
     İstanbul yazlarının ikindi ışıkları... 
     Yine aynı ışıklar içinde, hamam odasında üstüne çarşafsız şiltelerin yığıldığı pirinç topuzlu, siyah demir karyolaya yüzü koyun uzanır, Zevako’nun Borjiya’larını okurdum ve Regastan’ın yiğit şövalyeliği, varlığımı büyüler, zevkten geberirdim. 
     
     İstanbul yazlarının ikindi ışıkları... 
     Kıyılar mı uzaklaşıyor, gemiler mi 
     Gemiler mi uzaklaşıyor, kıyılar mı 
     Aslında kıyılar da uzaklaşıyor, gemiler de... 
     Aynı yerde duran sadece ikindi ışıkları... 
     
     Not 18 yıl önce yazılmış bir yazı... "Hürriyetöten... 
     
     







Yine hukuk... 


İkindi ışıkları 


Gurkha değiliz 


Millete seslenmenin önemi 


Kurban edilen kim 


Washington notları 


Bu savaşı durdurabilirsiniz 


ABD ile komşu olurken Gül’ün kaçan uykusu 


Kurbanın seçimi de, kesimi de önemli 


</TEXT>
</DOC>
