<DOC>
<DOCNO> 118426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/12/son/sondun20.html </URL>
<DATE> 2002/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Recme mahkum kadın "Güzellik yarışması boykot edilmesin" 
</HEADLINE>
<TEXT>

     Evlilik dışı çocuk doğurduğu için recm cezasına çarptırılan Nijeryalı Emine Laval, kendisi için kaygı duyduklarını bildiren Dünya Güzellik Yarışması adaylarına teşekkür etti, ancak yarışmanın boykot edilmesini istemediğini söyledi. 
     Avukatının evinde bugün gazetecilerle görüşen Laval, ''Yarışmanın benim için boykot edilebileceği haberleri kulağıma geliyor. Bence adaylar her şeye rağmen buraya gelmeliler, yarışmaya katılmalılar. 
     Allah'in izni olmadan hiçbir şey olmaz. Ben önce Allah'a, sonra avukatlarıma güveniyorum'' dedi. 
     Emine Laval, güzellerin kendisi için kaygı duymalarına ve kendisine destek vermelerine teşekkür etti. 
     7 Aralık'ta yapılacak yarışmaya katılacak 84 ülkenin güzelleri, 
     dün başkent Abuja'ya gelmişti. Organizatörler, resmi yetkililerin, Laval'ın idam edilmeyeceği yolunda garanti verdiklerini geçen hafta söylemişlerdi. 
     





</TEXT>
</DOC>
