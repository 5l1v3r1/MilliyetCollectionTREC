<DOC>
<DOCNO> 143298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/18/guncel/gun05.html </URL>
<DATE> 2003/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürtleri yanına çekmeye çalışıyor 
</HEADLINE>
<TEXT>

     İHSAN DÖRTKARDEŞ 

     IRAK Devlet Başkanı Saddam Hüseyin, komutanlarına seslenirken, ABD’yi dünyanın yargıcı olmakla suçladı. Puro içip gülücük dağıtarak rahat olduğunu gösteren Saddam’ın kırlaşmış bıyıklarına karşılık, saçında tek beyaz tel bulunmaması dikkat çekti. Bu arada Saddam yönetimi, Kürtleri yanında göstermek için yoğun propaganda kampanyası başlattı. Devlet televizyonundan günde iki saat Kürtçe yayın yaptıran Hüseyin, Kürtlerin "ortak düşmana" karşı Irak’ın yanında yer aldığını iddia ediyor. Saddam, geçmişte Kürtlerle iç içe olduğunu gösteren klipler yayımlatıyor. 
     
Irak’ın ilk hedefi Erbil      NAMIK DURUKAN 

     KÜRDİSTAN Demokratik Partisi KDP ve Kürdistan Yurtseverler Birliği’ne KYB bağlı peşmergeler de Musul ve Kerkük sınırına konuşlanma hazırlığına girdi. Operasyonda Kürt grupların yönetim merkezi Erbil’in hedef kent olacağı, Musul’daki tankların namlularının bu kente dönük olduğu dile getirildi. Irak’ın KDP’nin yönetim merkezi Selahaddin kentine de kimyasal silah atabileceği ifade edildi. Irak ordusu ise zırhlı birliklerin bir bölümünü Musul ve Kerkük’e konuşlandırdı. 
     



 GÜNCEL 





















</TEXT>
</DOC>
