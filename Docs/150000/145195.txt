<DOC>
<DOCNO> 145195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/25/yazar/guclu.html </URL>
<DATE> 2003/03/25/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Başbakanlık bursları 
</HEADLINE>
<TEXT>

     Başbakan Erdoğan’ın gençlere ne kadar yakın olduğunu bilenlerdeniz. Eminim ki haberdar olsa duruma el koyacaktır. Bizden hatırlatması... 
     Burs sorunu, eğer savaş çıkmasaydı hükümetin öncelikle el atacağı konulardan birisiydi. Erkan Mumcu, YÖK ile zamansız bir kavganın içine girmemiş olsaydı belki de burs sorunu kökten çözülmüş olacaktı. Ama hep ihmal edildi. Umarız yeni Milli Eğitim Bakanı Hüseyin Çelik, duruma bir an önce el koyar ve bu kanayan yaraya çare bulur. 
     Şu andaki sisteme göre Başbakanlık ayrı, Kredi ve Yurtları Kurumu da ayrı burs veriyor. Başbakanlığınki karşılıksız, YURTKUR’unki ise geri ödemeli. İkisi birden 100 milyon lira civarında. Ama birini alan genelde diğerini alamıyor. Oysa tek kalemde toplansa ve ihtiyacı olanlara geri ödenmesi koşuluyla verilse, çok daha iyi olacak. 
     Tabii yeni bir düzenleme yapılırken, bursların, küçük kentlerde öğrenim görenler için 150, büyük kentlerde okuyanlar için de en az 200 milyon liraya yükseltilmesinde sonsuz yarar var. 
     Öğrenciler şimdi aldıkları burs ile karınlarını bile yeterince doyuramıyorlar. Oysa onların kültürel açlıklarını da gidermeleri gerekiyor. Sinemaya, tiyatroya gitmeleri, gazete, kitap, dergi ve mesleki yayınları okumaları gerekiyor. Bunlar için de hep para söz konusu. 
     Gençler için harcanacak her kuruş, en hayırlı yatırımdır. Ülkeyi yönetenler, eğer kalıcı olmak istiyorlar ise kendi çocuklarına gösterdikleri özeni, diğer çocuklar için de göstermek zorundalar. Yoksa sonunda üzülen, pişmanlık duyan onlar olurlar... 
     
İnsana yatırım      Devlet hemen her konuda yatırımcıları teşvik ediyor. Kimine vergi muafiyeti tanıyor. Kimine de düşük faizli kredi veriyor. Arazi tahsisi yaptıkları, düşük ücret ile enerji verdikleri, batık kredi borçlarını sildiklerinin sayısı da bir hayli fazla... 
     Ama gelin görün ki ben insana yatırım yapmak istiyorum. Çocuklarımı en iyi şekilde yetiştirmek gayreti içerisindeyim dediğinizde size el uzatan bir dost eli yok... 
     Hemen her yıl dünyanın en iyi üniversitelerine kabul edilen çok başarılı gençlerimiz var. Tıpkı Türkiye’deki en iyi okulları kazananlar gibi. Ama ekonomik koşulları yüzünden yakaladıkları bu olağanüstü fırsatları değerlendiremiyorlar. Kimi Robert’i kaçırıyor. Kimi de Harvard’ı... 
     Oysa bir fon kurulsa ve hayata atıldıklarında geri ödeme koşuluyla faizsiz kredi verilse ne iyi olur. Sadece parası ya da çocuklarına burs verecek dostu olanlar değil, başkaları da çocuklarını en iyi okullarda okutabilme şansı yakalayabilir. Yakalamalılar da... 
     Özetin özeti Türkiye’nin en büyük zenginliği, genç nüfusu ve onlar içindeki süper beyinler. Onları kazanmak için hiçbir fedakarlıktan kaçınılmamalıdır... 
     
ÖSYM Başkanı      ÖSYM Başkanı Prof. Dr. Savaş Küçükyavuz yarın gece Kanal D’da Genç Bakış’ta konuğumuz olacak. Küçükyavuz, ilk kez ekranlara çıkıyor. Sorularınızı cevaplayacak. Kafanıza takılanları şimdiden gönderebilirsiniz... 
     
     







</TEXT>
</DOC>
