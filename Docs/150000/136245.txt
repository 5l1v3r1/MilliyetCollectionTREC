<DOC>
<DOCNO> 136245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/11/ekonomi/eko05.html </URL>
<DATE> 2003/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Allah, böyle bir yılı kimseye göstermesin’ 
</HEADLINE>
<TEXT>

Koç, geçen yıl aile fertlerinin sağlık açısınan büyük sürprizlerle karşılaştığını belirterek, Sağlık demokrasi gibi, elden gitmeyince kıymeti bilinmez’ dedi 
     Koç Holding Yönetim Kurulu Başkanı Rahmi Koç, Holding’in yayın organı Bizden Haberler’in şubat sayısında yer alan mesajında sağlığa vurgu yaptı. 
     Koç aile fertleri olarak geçen yıl sağlık açısından büyük sürprizlerle karşılaştıklarını ve zor bir yıl geçirdiklerini belirten Koç, "Allah böyle bir seneyi kimseye göstermesin. Sağlık, demokrasi gibidir, elden gitmeyince kıymeti takdir edilmez" dedi. 
     
     Sigarayı bırakın mesajı 
     Koç Topluluğu çalışanlarının da yeni yıla sağlıklarıyla ilgili cüretli kararlar alarak girmelerini ve sigarayı bırakmalarını da tavsiye eden Koç, şöyle konuştu "Koç Topluluğu’nun günümüzde artık sigara içilmeyen bir topluluk olmasını canı gönülden arzu ediyorum. Bu kötü alışkanlığınız varsa, bırakınız. Hiçbir zaman geç değildir. Allah muhafaza, sonunda çok pişman olursunuz." 
     Koç Topluluğu şirketlerinden Düzey Pazarlama’nın, British American Tobacco’nun BAT Tire Sigara Fabrikası’nda yüzde 5 hissesi bulunuyor. Viceroy ve Kent markalarıyla pazara giren şirketin ürünlerinin dağıtımı, Düzey Pazarlama tarafından yapılıyor. 
     
Koç, markalarını korumaya aldı      Koç Topluluğu, markalarını ve internet alan adlarını koruma altına almak amacıyla, 135 şirket ve kuruluşun bağlı olduğu MARI A adı verilen bir bilgi ağı oluşturdu. 
     Koç Holding Yönetim Kurulu Üyesi ve Baş Hukuk Müşaviri Prof. Dr. Yavuz Alangoya projeyi, tescil konusunda kurulmuş bir merkezi koordinasyon sistemi olarak tanımladı. Alangoya, sistemin devreye girmesiyle işletim masraflarından yapılan tasarrufun 2003 için yaklaşık 220 bin dolar olacağını tahmin ettiklerini kaydetti. 
     



 EKONOMİ 














</TEXT>
</DOC>
