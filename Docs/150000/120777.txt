<DOC>
<DOCNO> 120777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/24/son/soneko02.html </URL>
<DATE> 2002/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Dev projeler yeni hükümete kaldı... 
</HEADLINE>
<TEXT>

     Geçmiş hükümetler döneminde ilgili kuruluşlar tarafından yatırım programına alınarak karar aşamasına getirilen öncelikli projelerin gerçekleştirilmesine yönelik nihai kararı vermek 58. hükümete kaldı. 
     Alınan bilgiye göre, yatırım aşamasına getirilen yaklaşık toplam tutarı 30 milyar doları aşan projelerin büyük bölümünü ulaştırma, enerji ve savunma sanayii amaçlı yatırımlar oluşturuyor. 
     Söz konusu projeler arasında firma seçimi aşamasına gelen taktik-taarruz savaş helikopterleri, boğaziçi köprüleri, İstanbul tüp geçit, İzmit körfez geçişi ile Kars-Tiflis, Ankara-İstanbul çift hat demiryolu ile Göcek tüneli inşaatları gibi önemli yatırım projeleri de bulunuyor. 
     
     ''ATAK'' PROJESİ 

     Türkiye ile ABD ve Rus firma grupları ile ayrı ayrı sürdürülen müzakerelerin devam ettiği 3 milyar dolarlık 50 adetlik taktik-taarruz savaş helikopterlerinin Türkiye'de ortak imalatını öngören projenin hayata geçirilmesine ilişkin kararın da 2003 yılında verilmesi bekleniyor. 
     Yine TAI'nin de içinde yeraldığı ileri bir aşamaya getirilen ''geleceğin büyük uçağı'' ile ''geleceğin savaş uçak'' projelerinde de önümüzdeki yıl içinde önemli gelişmeler olması bekleniyor. 
     
     TÜP GEÇİT 

     Bu arada Türkiye'nin ilk boğazgeçişi projesi özelliğindeki kısa adı ''Marmaray'' olan tüp geçiş ve banliyö hatlarının iyileştirilmesini içine alan 2 milyar dolar tutarındaki entegre projenin de nihai ihale sürecinin Ocak ayı içinde ''start'' alması bekleniyor. 2006 yılında tamamlanması öngörülen projenin planlanan süreye yetişmesi için tüm hazırlıkları büyük ölçüde tamamlanan projenin ihale sürecinin 2003 yılı Ağustos ayına kadar bitirilmesi öngörülüyor. 
     
     ULAŞTIRMA PROJELERİ 

     Öte yandan kredi görüşmeleri sürdürülen ve ülkenin çeşitli kesimlerinde yapımı öngörülen yaklaşık 15 bin kilometre uzunluğundaki bölünmüş yol yapım projelerinde de son sözü 58. Hükümet söyleyecek. Daha önce açıklandığı gibi 15 bin kilometre uzunluğundaki duble yolun yapımı için çeşitli modeller devreye alınarak 1.5 milyar dolarlık bir yatırım yapılacak. 
     Ulaştırma sektörü içinde proje çalışmaları sürdürülen Ankara-İstanbul çift hat demiryolu yapımı ile mevcut hattın rehabilitasyonu ayrıca İstanbul boğazına kurulacak olan ve yaklaşık 1 milyar dolara malolması planlanan 3. köprü projesi ile 1 milyar dolar tutarında bir maliyeti bulunan Çanakkale köprüsünün kaderi ise yeni hükümetin alacağı karar doğrultusunda gerçekleştirilecek. 
     Yine Türkiye için stratejik önemi bulunan yaklaşık 400 milyon dolar tutarındaki Kars-Tiflis demiryolu hattı projesinin de yeniden ihale edilmesi bekleniyor. Bu arada 57. hükümet tarafından ihale edilen Göcek tüneli ile ilgili yapım sözleşmesinin de yeni yılın ilk aylarında idare ile ilgili firma grubu arasında imzalanması bekleniyor. 
     
     NÜKLEER SANTRAL PROJESİ 

     1970'li yılların başında Türkiye'nin gündemine gelen ve bugüne kadar 3 kez uluslararası ihaleye çıkarılan Mersin Akkuyu'daki nükleer santral projesinin de yeniden gündeme gelmesi bekleniyor. 
     Enerji talebinin uzun vadeli karşılanması amacı ile kurulması öngörülen ancak, daha sonra finansman yetersizliği nedeni ile projesi askıya alınan nükleer santral projesinin yapılması amacı ile yaklaşık 3 ila 4 milyar dolarlık bir yatırıma gerek duyuluyor. 1.200 mw kurulu gücündeki santraldan yılda 10 milyar kwh enerji üretilmesi planlanıyor. 
     
     30 MİLYAR DOLARLIK YATIRIM 

     İzmit körfezine inşa edilmesi planlanan 5 milyar dolar tutarındaki körfez geçiş projesinin ise yeniden gündeme gelip gelmeyeceği yapılacak maliyet hesaplamaları sonrasında programa alınacak. 
     Böylece daha önceki hükümetler tarafından programa alınan ve yaklaşık toplam yatırım tutarları 30 milyar dolara ulaşan öncelikli yatırım projelerinin 58. hükümet tarafından da benimsenmesi ve gerekli kaynağın bulunması halinde projeler planlanan süre içerisinde hayata geçirilmiş olacak. 
     





</TEXT>
</DOC>
