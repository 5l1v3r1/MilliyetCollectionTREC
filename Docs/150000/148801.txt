<DOC>
<DOCNO> 148801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/10/son/sondun32.html </URL>
<DATE> 2003/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat'ta yağma sürüyor... 
</HEADLINE>
<TEXT>

     Irak'ın başkenti Bağdat'ta yağmalamanın sürdüğü ve aralarında Saddam Hüseyin'in oğlu Uday'ınki de bulunan Iraklı üst düzey yetkililere ait villalar, Almanya Büyükelçiliği ve Fransız Kültür Merkezi'nin yağmalandığı bildirildi. 
     Kentteki AFP muhabiri, Amerikan askerlerin yağmalama eylemlerine karşı harekete geçmediğini, Başbakan Yardımcısı Tarık Aziz, Saddam Hüseyin'in kızı Hala Saddam Hüseyin ve Saddam'ın üvey kardeşi Vatban'ın evlerinin yağmalandığını belirtti. 
     Uday'ın villasında, bahçenin ortasındaki sabit ızgara mangalından başka bir şey kalmadığı kaydedildi. Yağmacılardan biri, ''Evde bir fotoğraf albümü ve Uday'ın evine davet ettiği genç kızların adreslerinin bulunduğu not defteri bulduk'' diye konuştu. 
     Uday'ın evinin yer aldığı, Saddam Hüseyin iktidarında trafiğe kapalı olan caddenin çok kalabalık olduğu kaydedildi. 
     AFP muhabiri, öğle saatlerine doğru tüm gece Tarık Aziz'in evinin önünde bekleyen bir grup Amerikan askerinin bölgeden ayrıldığını, bunun üzerine çevredeki 20 kadar Iraklının koşarak evi yağmaladığını gördüğünü anlattı. 
     Karada ve Ebu Navvas caddelerinde bulunan Almanya Büyükelçiliği ve Fransız Kültür Merkezi de yağmacılardan nasibini aldı. 
     Yağmacıların Almanya Büyükelçiliği'nde buldukları her şeyi, mobilyaları, buzdolaplarını ve elektronik aletleri götürdükleri belirtildi. AFP'ye göre, yağmacılar, her şeyi götürebilmek için Almanya Büyükelçiliği'ne aileleriyle birlikte geldi. 
     Fransız Kültür Merkezi'nde de benzer sahnelerin görüldüğü, her şeyin yağmalandığı belirtildi. Kültür Merkezi'nin arkasında bulunan Fransa Büyükelçiliği'ne girişin parmaklıklar sayesinde engellendiği kaydedildi. 
     Fransa'nın Bağdat'taki diplomatik personelini tahliye etmesinin ardından Fransa Büyükelçiliği'nde güvenliğin sağlanması için 7 kişi kalmıştı. 
     





</TEXT>
</DOC>
