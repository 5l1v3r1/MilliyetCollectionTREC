<DOC>
<DOCNO> 141344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/07/son/sontur16.html </URL>
<DATE> 2003/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüyler ürperten cinnet... 
</HEADLINE>
<TEXT>

     Burdur'da uzun süredir psikolojik tedavi gördüğü belirtilen baba, 5 aylık oğlunu, boğazını sıktıktan sonra duvara çarparak ve başını yanan sobaya sokarak öldürdü. 
     Burdur Şeker Fabrikası'nda laborant olarak çalışan ve uzun süredir Isparta'da psikolojik tedavi gören ve son olarak tedavisi nedeniyle 15 gün istirahatlı sayılan Ünal Özturhan'ın 31 eşi Semra Özturhan, bu sabah saat 05.00 sıralarında üst kattaki komşularının kapısını çalarak eşinin kendilerini kesmek istediğini söyleyerek eve sığındı ve yardım istedi. 
     Komşuların ihbarı üzerine Burç Mahallesi Nafizbey Caddesi'ndeki eve gelen polis, dairenin kapısını kırarak içeri girdi. Evde, Özturhan çiftinin 5 aylık çocukları Eyüp'ün cesedini yanmakta olan soba ile duvarın arasında bulan polis, çevrede araştırma başlattı ve gar civarında Ünal Özturhan'ı yakaladı. 
     Emniyet Müdürlüğü'ne götürülen Ünal Özturhan, bir süre sonra sakinleşerek, oğlunun boğazını sıktıktan sonra duvara çarptığını ve başını yanmakta olan sobaya soktuğunu anlattı. Sorgusu sırasında yeniden sinir krizi geçiren Ünal Özturhan'ın, pencereden atlayarak intihar etmek istediği, ancak polisler tarafından son anda engellendiği belirtildi. 
     Oğlunun cesedini gören Semra Özturhan ise Burdur Devlet Hastanesi'ne kaldırılarak müşahade altına alındı. 
     Olayla ilgili soruşturma sürdürülüyor. 

     
</TEXT>
</DOC>
