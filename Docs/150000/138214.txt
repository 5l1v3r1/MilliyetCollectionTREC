<DOC>
<DOCNO> 138214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/21/son/soneko32.html </URL>
<DATE> 2003/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Soğuklar meyva ağaçlarına yaradı... 
</HEADLINE>
<TEXT>

     Bursa Tarım İl Müdürü Hasan Küçükballı, soğuk ve yağışlı havanın tam zamanında etkili olduğunu belirterek, meyve ağaçlarının uyanmasının mart ayı ortalarına ya da sonuna kaydığını bildirdi. 
     Küçükballı, meyve üretiminde, kış mevsiminden bahara geçiş sürecinde hava sıcaklıklarının önemli rol oynadığını belirterek, erken açan meyve gözlerinin, soğuk havadan zarar görebildiğini ve rekoltede düşüşler yaşandığını kaydetti. 
     Geçmiş yıllarda yaşananların aksine bu yıl, meyve ağaçlarında erken uyanma riskinin ortadan kalktığını ifade eden Küçükballı, ''Soğuk ve yağışlı hava tam zamanında etkili oldu. Meyve ağaçlarının uyanması mart ortası ya da sonuna kaydı. Çok da faydalı oldu. Soğuklar biraz daha gecikseydi, önemli ölçüde zararlar meydana gelebilirdi'' diye konuştu. 
     Hasan Küçükballı, yağışların ayrıca, yeraltı sularının birikmesi, gölet ve barajların dolmasına da fayda sağladığını belirterek, ulaşım açısından olumsuz olarak nitelendirilen hava koşullarının, tarımsal açıdan son derece olumlu zaman ve miktarda gerçekleştiğini kaydetti. 
     





</TEXT>
</DOC>
