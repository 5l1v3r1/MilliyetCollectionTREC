<DOC>
<DOCNO> 119155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/16/ekonomi/eko05a.html </URL>
<DATE> 2002/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
2004 - 2005 hedefleri bütçeye konulacak 
</HEADLINE>
<TEXT>

Üç yıla sari’ olarak çıkarılacak bütçede, 2004 ve 2005 yılı için sadece hedefler ilan edilecek. 2003 bütçesi ise normal uygulamadaki gibi Meclis’ten geçirilecek 
     SEÇKİN ÜREY Ankara 

     AKP kurmaylarının geçtiğimiz haftadan bu yana gündeme getirdiği üç yıla sari bütçe’nin ayrıntıları belli olmaya başladı. Üç yıl perspektifli bütçede 2003 bütçesi, mevcut uygulamada olduğu gibi Meclis’e sunulacak. Takip eden iki yıl için ise sadece bütçe hedefleri ilan edilecek. 
     Bütçeye dahil kamu kuruluşlarından harcamalarını ve yatırım planlarını öngörülen üç yıllık hedeflere uyacak şekilde yapmaları istenecek. AKP kurmayları konuyla ilgili olarak, "Bu sayede herkes devletin üç yıl boyunca ne yapmayı amaçladığını görmüş olacak" dedi. 
     Anayasa’nın 161’inci maddesi bütçelerin yıllık hazırlanmasını öngördüğü için üç yıla sari’ bütçenin Anayasa değişikliği gerektirip gerektirmediği de tartışılıyor. Ağırlık kazan görüşe göre değişiklik gerekmiyor, çünkü, son iki yıl için sadece hedefler ilan edilecek. 
     
     Mali Kontrol yenilecek 
     2003 bütçesi üzerindeki çalışmalar da devam ediyor. AKP kurmayları, "Bütçenin 2002’ye göre yaklaşık 50 katrilyon artırılması kafaları karıştırıyor. Bu bütçe çok ciddi bir şekilde değişecek" diyorlar. Geçici bütçenin de üç aylık olması öngörülüyor. 
     Öte yandan, önceki gün Merkez Bankası ve Hazine Müsteşarlığı tarafından verilen ekonomi brifinginde bürokratların Meclis’ten geçirilmesini istediği Kamu Mali Yönetimi ve İç Kontrol Kanunu için AKP’nin farklı bir görüş açısına sahip olduğu belirtildi. "Kanun geçecek ama Meclis’te bulunan tasarı yeni baştan düzenlenecek" denildi. 
     



 EKONOMİ 
























</TEXT>
</DOC>
