<DOC>
<DOCNO> 121916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/30/siyaset/siy03.html </URL>
<DATE> 2002/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül ile 20 dakika 
</HEADLINE>
<TEXT>
Zor bir dönemden geçiliyor’ 
     ANKARA Milliyet 

     Türk Silahlı Kuvvetleri’nin komuta kademesi, dün Başbakan Abdullah Gül’e kutlama ziyaretinde bulundu. 
     Genelkurmay Başkanı Orgeneral Hilmi Özkök ile Kara, Hava, Deniz ve Jandarma Genel komutanları, Başbakanlık girişinde Başbakanlık Müsteşarı Fikret Üçcan tarafından karşılandı. Komutanlar, makam odasında kendilerini kabul eden Gül’ü, başbakanlık görevine gelmesinden dolayı kutladılar. Komutanlar yirmi dakika süren ziyaretin ardından açıklama yapmadan ayrıldı. 
     Alınan bilgiye göre, komutanlar, 20 dakika süren sohbette AB ile ilişkiler, 12 Aralık’ta Kopenhag’da yapılacak AB Zirvesi, Irak ve Kıbrıs gibi konularda genel değerlendirmelerini paylaştılar, Gül de kendi görüşlerini aktardı. 
     Görüşmede halkın yaşadığı ekonomik sorunların da vurgulanarak, "birçok açıdan zor bir dönemden geçildiği" üzerinde durulduğu kaydedildi. 
     
Üç dakika yorumu "Ufak tefek kazalar olabilir"      Başbakan Yardımcısı Ertuğrul Yalçınbayır, Genelkurmay Başkanı Hilmi Özkök ve kuvvet komutanlarının Meclis Başkanı Bülent Arınç’a yaptığı üç dakikalık ziyareti, "Türkiye her şeyiyle normalleşecek. Bu yolda ufak tefek trafik kazalar olabilir" sözleriyle değerlendirdi. 
     Helsinki Yurttaşlar Derneği’nin verdiği resepsiyona katılan Yalçınbayır, gazetecilerin "Komutanların Arınç’a yaptığı üç dakikalık ziyareti nasıl değerlendiriyorsunuz " sorusu üzerine, yolların emin ve güvenli olmadığını belirterek, "Hatalar olabilir. Bazı sürücü hataları olabilir. Bunların hepsi telafi edilecek. Yolarımızın kalitesi AB ülkelerinin kalitesinde değil. Yolun kalitesinde bile geriyoruz. İnşallah bunu da yakalayacağız" diye konuştu. 
     
Yargıtay Türban, başkaldırı simgesi      Yargıtay "Türban laikliğe karşı başkaldırının simgesidir" yorumunu yaptı. Kapatılan Akit gazetesi yazarının beraatıyla ilgili kararı bozan Yargıtay, türbanın kamu alanında takılmasına hukukun gereği olarak karşı çıkanların, türban yanlılarınca düşman ilan edildiği yorumunu yaptı. 
     Akit’in 25 Kasım 2000 sayılı nüshasında Asım Yenihaber imzasıyla yayımlanan "Başörtüsü generalleri ve Saim Hoca" başlıklı yazı üzerine soruşturma başlatan İstanbul DGM Başsavcılığı, gazetenin Sorumlu Yazı İşleri Müdürü Mehmet Özcan hakkında TCK’nın 312. maddesine muhalefet edildiği gerekçesiyle dava açtı. İstanbul 2 No’lu DGM, Özcan hakkında beraat kararı verdi. Konu Yargıtay’a taşındı. Başvuruyu 25 Kasım’da karara bağlayan 8. Ceza Dairesi ise, yazının bütününe bakıldığında 312’nin değişen 2. fıkrasındaki suçun oluştuğu ve sanığın cezalandırılması gerektiğini kaydetti. 
     



 SİYASET 












</TEXT>
</DOC>
