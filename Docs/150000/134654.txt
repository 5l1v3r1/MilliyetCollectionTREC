<DOC>
<DOCNO> 134654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/02/son/sontur18.html </URL>
<DATE> 2003/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Trakya'da kar yağışı etkili... 
</HEADLINE>
<TEXT>

     Edirne, Kırklareli ve Tekirdağ'da dün geceden bu yana devam eden yağmur ve kar yağışı günlük yaşamı aksatıyor. 
     Edirne'de dün gece başlayan yağmur, sabah saatlerinden itibaren yerini kara bıraktı. Tunca Nehri'nin taşması sonucu, Sarayiçi'ndeki Tarihi Kırkpınar Yağlı Güreşleri'nin yapıldığı Er Meydanı, Av Köşkü, Balkan Savaşı Şehitliği ve Ağa Köşkü Restoranı su altında kaldı. Bölgeye girişin sağlandığı tarihi iki köprü de ulaşıma kapatıldı. 
     Tunca Nehri kıyısındaki Avarız, Değirmenyeni, Yolüstü, Hatipköy ve Suakacağı köyleri ile kent merkezindeki tarım alanlarının da su altında kaldığı bildirildi. 
     Kent merkezi ile Yeniimaret Semti'ni bağlayan, Tunca Nehri üzerindeki Yalnızgöz Köprüsü de taşkın nedeniyle ulaşıma kapatıldı. 
     Binevler ve Kooperatif Evleri Semtleri'ndeki çok sayıda ev ve işyerini su basarken, enerji nakil hatlarında meydana gelen arıza nedeniyle sık sık elektrik kesintisi yaşanıyor. 
     Karayolları ekipleri, TEM Otoyolu, D-100 ve Kapıkule yolunda karla mücadele çalışmasını aralıksız olarak sürdürüyor. TEM Otoyolu'nda ise yolun kaygan olması nedeniyle maddi hasarlı trafik kazaları meydana geldi. 
     Edirne Meteoroloji Müdürlüğü yetkilileri, ısının sıfır dereceye düştüğünü, kar yağışının devam etmesinin beklendiğini ve son 24 saatte metrekareye 15 kilo yağış düştüğünü bildirdiler. 
     Edirne il merkezi, ilçe ve köylerde kar nedeniyle kapalı yol bulunmuyor. 
     Bu arada, Edirne'de oynanması gereken 1. Amatör Küme Futbol maçları da sahanın futbol oynamaya müsait olmaması nedeniyle ertelendi. 
     
     KIRKLARELİ 
     Kırklareli merkeze bağlı 4, Demirköy İlçesi'nde 15 ve Kofçaz İlçesi'nde 7 köy yolu kar nedeniyle ulaşıma kapandı. Demirköy İlçesi'ndeki Mahyatepe'de ulaşım güçlükle yapılırken kar kalınlığı 40 santime ulaştı. 
     Dereköy Sınır Kapısı'nda ise ulaşım güçlükle sağlanırken, sürücüler araçlarına zincir takmaları konusunda uyarılıyor. 
     Elektrik hatlarındaki kopma nedeniyle Dereköy'e 12 saatten bu yana elektrik verilemiyor. 
     Karayolları ekipleri Dereköy gümrük yolu, Demirköy ve Kofçaz ilçelerinde karla mücadele çalışmasını sürdürüyor. 
     Tekirdağ'da da dün gece başlayan yağış aralıklarla sürüyor. 
     





</TEXT>
</DOC>
