<DOC>
<DOCNO> 117845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/08/son/sontur10.html </URL>
<DATE> 2002/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Yalnız yaşayan kadın ve erkeklere ilginç bir tur 
</HEADLINE>
<TEXT>

     Deniz turizmi, dağ turizmi, yayla turizmi, doğa turizmi, 3. kuşak turizmi, futbol turizmi, dalış turizmi diye onlarca çeşide ayrılan turizm literatürüne yeni bir kavram katılıyor Solo turizm. 
     Genç erkek ve kadınların, aile ya da arkadaş gruplarının dışında, hiç tanımadıkları kişilerden oluşturulan özel gruba dahil edilerek düzenlenen turun adı olan ''Solo turizm'', Türkiye'de ilk kez ETS Shop ile internetteki ''arkadaş bulma sitesi'' siberalem.com tarafından denenecek. 
     ETS Shop-siberalem.com işbirliğiyle, Macaristan'ın başkenti Budapeşte'ye 19-22 Aralık tarihinde düzenlenecek tura katılacak olan 25-45 yaş grubundaki 15 kadın ve 15 erkekten oluşacak grup, 5 yıldızlı bir termal otelde, 2 kişilik odalarda tek başlarına kalacaklar. İnternette reklam ve ilanları yayınlanan Budapeşte turuna katılabilmek için 499 dolar ödemek gerekiyor. ''Rüya gibi 4 gün, rüya gibi 3 gece'' sloganıyla tanıtılan tur ilanlarında, bu turun ''Türkiye'nin ilk solo turizm denemesi'' olduğu vurgulanarak, şu bilgiler veriliyor 
     ''Solo turizm, insanların eş-dostla, okullarıyla, ofisleriyle yahut aileleriyle gitmedikleri turizm demektir. Fikri bile heyecan verici. Örneğin, İngiltere turizminin yüzde 27'sini solo turizm oluşturuyor. Türkiye'de ise ilk defa. Hassas bir konu yani. Tur hazırlanırken, insanlar tanışsın, kaynaşsın, dileyen dilediğini yapabilsin gözlerden uzak kalmak için de vakit olsun, ama sıkılmasın da diye düşünerek, çok ince, hassas hesaplar yaptık.'' -NEDEN 25-45 YAŞ - İlan metninde, tura neden 25-45 yaş aralığındaki kadın ve erkeklerin katılabileceği de sorularak, soru, ''Böyle bir macerada birbirine abi-amca diyen insanlar olmasın istedik'' diye cevaplanıyor. 
     İlanda, turun neden Budapeşte'ye düzenlendiği sorusu ise, ''Aşk, tarih, büyük şehir, dans, güzel yemekler, şifalı sular, kültür, manzara. Tuna Nehri... Tuna Nehri'nin bir tarafında Buda tarih, orman, çayır çimen el ele, diğer tarafta ise alışverişi, aksiyonu ile modern Peşte'' şeklinde yanıtlanıyor. 
     
     İLGİNÇ BİR RALLİ 

     Budapeşte turunda, ''Cansıkıcı bir şehir turu'' yerine, tura katılan 30 kişi, 3 erkek, 3 kadın olmak üzere 5 ayrı ekibe ayrılacak. Her ekibe metro biletleri, şehir haritası ve bir kullanımlık fotoğraf makinesi verilecek. Ekipler, harita ve metrodan yararlanarak Kahramanlar Meydanı'nı, Parlamento Binası'nı, Balıkçılar Burçları'nı ve Gül Baba Türbesi'ni bulup, bu mekanlarda fotoğraf çektirecekler. Turun son noktasına ilk ulaşan ekip, ''Budapeşte foto rallisi''ni kazanmış olacak. 
     





</TEXT>
</DOC>
