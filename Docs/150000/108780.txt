<DOC>
<DOCNO> 108780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/21/siyaset/asiy.html </URL>
<DATE> 2002/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarlalar sanayileşecek 
</HEADLINE>
<TEXT>

IMF politikaları ile tarımın tasfiye edildiğini söyleyen DYP lideri Çiller, 5.5 yıldır bir ekiple ekonomi yönetimine hazırlandıklarını vurguladı. Derviş için ise "Yalnız" yorumunu yaptı 
     SERPİL YILMAZ 
KAYSERİ 

     İstanbul’dan kalkan özel uçakta dört parti lideri, iki gazeteci, bir parti vardı. ANAP’tan DYP’ye geçen eski Başbakan Yıldırım Akbulut, DTP Genel Başkanı Mehmet Ali Bayar, ATP Genel Başkanı Tuğrul Türkeş, DYP lideri Tansu Çiller ile seçimlerden birinci parti çıkma sevdası peşine düşüp Kayseri mitingi için yola çıktılar. 
     Ekip içinde en heyecanlı gözüken Türkeş, Kayseri’den birinci sırada aday. 
     ATV Genel Yayın Müdürü Mehmet Tezkan ile benim sorularımı İstanbul - Kayseri uçağında yanıtlayan Çiller, DYP’nin açlık ve işsizliğe karşı ekonomik programının hazır olduğunu, tarımı sanayileştirme projesini anlattı. 
     
     HEM AŞ, HEM İŞ 
     Tüm anlattıkları bunlar değildi, elbette. DYP’nin en yakın rakibi CHP’yi de tartıştık, en çok da Kemal Derviş’i. IMF politikaları ve CHP’yi mercek altına alan Çiller’e, "Kemal Derviş yanlış yerde mi " diye sorunca aldığım yanıt "Derviş yalnız" oldu. 
     Çiller’in vergilere tahakkuk eden faizleri sileceğini, anaparayı taksitlendireceğini, istihdam yaratan politikalar uygulayacağını anlatırken, vurgulamak istediği "Aş - İş - Onurlu Türkiye..." 
     Türkeş ve Bayar’ı Kayseri Spor Salonu’nda "İlerici Merkez Sağ" tablosu olarak sunmadan önce Çiller, Kayseri semalarında verdiği "Ekonominin başına, ekonomiden anlayan başbakan gerekir" mesajını açtı. 
     
     DUVARA NASIL ÇARPTIK 
     Çiller’den en çok, "Türkiye bu krize nasıl geldi " soruma yanıt vermesini istiyordum, karşıma eski Maliye Bakanı Zekeriya Temizel çıktı. Bakın Çiller, krize gelişi nasıl anlattı... 
     "Kafamda bir yanda terör, öbür yanda zonklayan ekonomi ile benim dönemimde Gelirler Genel Müdürü olan Zekeriya Temizel’i dinlemeye başladım. YPK’da, sonra da DTP’de süren 3.5 saatlik toplantıda bana, Nereden buldun yasası’ ne kadar gerekli onu anlattı. Temizel’i bu kadar dinledikten sonra, arkadaşlara Buralara uğramasın’ dedim. 
     İkinci önemli hata da eğitim reformu oldu. 8 - 12 yıllık temel eğitimi tartışmıyorum, meslek liselerinin önünü kestiler, şimdi bu gençler işsiz." 
     "Çiftçiye bir yılda dolaylı - dolaysız 1 milyar dolar kaynak aktardık. Bunlar bankalara 40 milyar dolar aktardılar. İktidara geldiğimizde tarıma 6 milyar dolar aktaracağız. Tarımı sanayiye dayalı hale getirecek projemiz hazır. ABD, Avustralya, Avusturya ve İsrail’de yaptığımız çalışmalarla GAP’ta pamuk üretim artışı, pancar yerine mısırın geliştirilmesi gibi çalışmalarımız var. Gen teknolojisini geliştireceğiz ve üretimi artıracağız. Bu sayede az maliyetle yüksek verim sağlayacağız. Dünya fiyatları ile alım yaparken, verilen devlet priminde bu sayede azalma olacak. İşsizliğe karşı en önemli projemiz gıda sanayi ve turizmde artıştır. Bunlar tarımı tasfiye ettiler. Açık söylüyorum, tütünde Avrupalı çiftçinin durumu neyse, bizim de o olacak." 
     
     YENİ KRİZ GELEBİLİR 
     İşsizlik ve açlık sınırına dikkat çeken Çiller, ihracatı artırmadan ekonominin krizden çıkmasının mümkün olmadığını belirtiyor ve durum aynen devam ederse sonbaharda yeni kriz beklediğini vurguluyor. ATP ve DTP’nin programlarının kendi programlarıyla örtüştüğünü de söyleyen Çiller, "Sağımızda macera, solumuzda altı ok, merkez sağda kırat şahlanıyor" derken, Kayseri sokaklarında seçim otobüsünden de aynı sesler yankılanıyordu. Uçakta karşı koltukta oturan Bayar, bir ilave yapıyor "DYP ile kader birliği yaptık. İktidarda veya muhalefette. Merkezin olmadığı bir Meclis yapısı oluşmaması için elimizden geleni yapıyoruz" dedi. 
     
     DEVLETÇİLİK ENGEL’ 
     Derviş’in, IMF programını uygulamak için geldiğini hatırlatarak, "Sosyal demokrasiyi uygulamak için gelmedi. CHP bundan önce IMF ile yapılan 5 stand by anlaşmasına karşı çıktı. Şimdi ne oldu da IMF programına bağlı kalıyor" diyen Bayar’ın sözlerine destek veren Çiller, CHP’nin 6 okundaki devletçiliğin liberal politikalar uygulamaya engel olduğunu öne sürerken, Deniz Baykal için de "Liberal olmak için genleri uygun değil" diye konuştu. 
     



 SİYASET 















</TEXT>
</DOC>
