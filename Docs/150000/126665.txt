<DOC>
<DOCNO> 126665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/25/ekonomi/eko01.html </URL>
<DATE> 2002/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Vekillere sıfır zam 
</HEADLINE>
<TEXT>

Meclis Plan Bütçe Komisyonu’nda 2003 yılı ilk dönem memur maaş artışından milletvekillerinin yararlandırılmaması kararlaştırıldı. Geçici bütçe de kabul edildi 
     ANKARA Milliyet 

     Geçici bütçeyi ele alan Plan ve Bütçe Komisyonu’nda emekliler hariç milletvekili maaşlarına yılın ilk üç ayında zam yapılmaması kararlaştırıldı. AKP’nin sıfır zam’ önerisine CHP de destek verdi. Anayasada ödenekleri en yüksek devlet memuru olan Başbakanlık Müsteşarı’nın maaşını aşamayacağı’ hükme bağlanan milletvekilleri, böylece ilk kez müsteşar maaşının gerisine düştü. 
     
     Memur zammı bugüne kaldı 
     Öte yandan dün gece yapılan Bakanlar Kurulu toplantısının ardından bir açıklama yapan Başbakan Yardımcısı Abdüllatif Şener, memur maaş artışlarının bugünkü Bakanlar Kurulu toplantısında görüşüleceğini söyledi. Şener, memurlara öncelikle üç aylık maaş artışı yapılacağını, kalan kısmı için de yeniden düzenlemeye gidileceğini belirterek, "Düşük maaş alan memura yüksek, yüksek maaş alan memura da düşük artış öngörüyoruz" dedi. 
     Geçici Bütçe tasarısı da Komisyon’da kabul edildi. Kurumlara yaklaşık 34.2 katrilyon lira ödenek tahsis edildi. Maliye Bakanı Kemal Unakıtan, bu miktarın 31.8 katrilyon lirasının harcamaya dönüşmesinin beklendiğini bildirdi. Tasarıda ödeneklerin 7.3 katrilyonu personel, 2.2 katrilyonu diğer cari, 744 trilyonu yatırım, 16.7 katrilyonu faiz, 7.3 katrilyon lirası da diğer transfer giderleri olarak öngörüldü. 
     Unakıtan, geçici bütçeye tarımsal destekleme için 853 trilyon ödenek koyulduğunu ve üç ay içinde çiftçilere ödeneceğini, hayvancılık için de 19.2 trilyon ödeme yapılacağını söyledi. Tasarıya, Irak operasyonu nedeniyle Türkiye’ye yaşanabilecek toplu göçe hazırlık için bir madde de eklendi. Buna göre, ilgili kuruluşların harcamaları, Maliye vizesi, Sayıştay denetimi ve İhale Yasası’na tabi olmadan, doğrudan Bakanlar Kurulu kararıyla gerçekleştirilecek. 
     



 EKONOMİ 



















</TEXT>
</DOC>
