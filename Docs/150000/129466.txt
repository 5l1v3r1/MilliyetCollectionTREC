<DOC>
<DOCNO> 129466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/08/son/sondun04.html </URL>
<DATE> 2003/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Venezüella Devlet başkanı'nı telefonda işlettiler.. 
</HEADLINE>
<TEXT>

     Bir Amerikan radyosu çalışanları, Küba Lideri Fidel Castro ile konuştuğunu sanan Venezüella Devlet Başkanı Hugo Chavez'i ''işletti''. 
     Merkezi Florida Eyaleti'ndeki Miami'de bulunan ve İspanyolca yayın yapan El Sol radyosunun çalışanlarından Joe Ferrero, yaptığı açıklamada, ''genellikle sıradan insanlara telefon şakası yaptıklarını, bir gün Chavez'i işleteceklerini düşünmediğini'' söyledi. 
     Chavez'e ulaşmak için günlerdir uğraştıklarını kaydeden Ferrero, Chavez'in sekreterine, ''Castro'nun kendisiyle konuşmak için Chavez'in özel telefon numarasını istediğini'' söylediklerini anlattı. 
     Chavez ile konuşmaları sırasında, Castro'nun geçen yıl Meksika Devlet Başkanı Vicente Fox ile yaptığı görüşmeden alıntılar kullandıklarını belirten Ferrero, konuşmanın ''dostça geçtiğini'' söyledi. 
     ''Görüşme'', Castro'nun Chavez'e, gönderdiği mektubu alıp almadığını sormasıyla başlıyor. Söze ''Selam, kardeşim'' diye başlayan Chavez, ''Tabii aldım'' yanıtını veriyor. 
     Küba Lideri'nin, ''Bugün günlerden ne, salı mı çarşamba mı '' diye sorması üzerine Chavez, ''Hala salı'' yanıtını veriyor. 
     Yayına katılan diğer radyocu Enrique Santos'un, Chavez'e ''Terörist, Venezüella'yı terk et'' diyerek konuşmaya müdahale etmesi üzerine, görüşme sona eriyor. Joe Ferrero, ''O an Chavez tamamen sessiz kaldı biz de telefonu kapattık'' diye konuştu. 
     





</TEXT>
</DOC>
