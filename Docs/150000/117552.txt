<DOC>
<DOCNO> 117552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/07/son/sondun01.html </URL>
<DATE> 2002/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Dışişleri'nden Erdoğan'a sert yanıt Biz destek istemedik 
</HEADLINE>
<TEXT>

     ABD Dışişleri Bakanlığı sözcüsü Richard Boucher, Adalet ve Kalkınma Partisi AK Parti Genel Başkanı Tayyip Erdoğan'ın, Irak'a olası savaşta ABD'ye desteğe sıcak bakmayan sözlerine karşılık, ''Biz kimseden Irak'a karşı savaşta destek istemedik, çünkü herkesin çok iyi bildiği gibi savaş konusunda kararımızı vermedik'' dedi. 
     Erdoğan'ın, Amerikan haber ajansı Associated Press'e verdiği bir demeçte, Irak'a olası savaşta ABD'ye destek sözü verilmediğini söyleyen bir gazeteciye Boucher, alışılmışın dışında sert bir üslupla yanıt verdi. 
     Boucher, ''Her gün biri çıkıp bir demeç veriyor ve farazi soruları yanıtlıyor. Biz kimseden Irak'a savaşta destek istemedik. Çünkü herkesin çok iyi bildiği gibi, Irak'a savaş konusunda kararımızı vermedik ve bu yüzden ben de insanların ortaya çıkabilecek veya çıkmayabilecek koşullar altında ne yapacakları veya ne yapmayacakları konusunda spekülasyon yapmaya çalışmayacağım'' diye konuştu. 
     Richard Boucher, her durumda Türkiye ile yakın danışmalar içinde olmayı sürdüreceklerini, Türkiye'nin de ABD ile yakın danışmaları sürdürmek isteyeceğinden emin olduğunu söyledi. 
     
</TEXT>
</DOC>
