<DOC>
<DOCNO> 121172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/26/son/sonspo22.html </URL>
<DATE> 2002/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizli'de hazırlıklar sürüyor... 
</HEADLINE>
<TEXT>

     UEFA Kupası 3. tur ilk maçında 28 Kasım Perşembe günü Fransa'nın Olympique Lyon takımı ile karşılaşacak Denizlispor'da teknik heyet ve futbolcular Vali Yusuf Ziya Göksu tarafından birer altınla ödüllendirildi. 
     Sparta Prag maçlarında yer alan 20 oyuncu, Teknik Direktör Rıza Çalımbay ve yardımcılarını tek tek kutlayarak altın takan Vali Göksu, Olympique Lyon karşısında başarı diledi. 
     Kulüp Başkanı Mustafa Baysal da düzenlediği basın toplantısında, tüm camiayı takıma destek olmaya çağırdı. Yeni bir başarı için kenetlenmenin şart olduğunu belirten Baysal, "Tribün desteğinin önemi Sparta Prag maçında görüldü. Denizli'nin bu maç için kenetlenmesi gerekiyor. Böylece yeni bir başarıya imza atabiliriz" dedi. 
     Baysal, taraftarlardan dikkatli olmalarını isteyerek, UEFA'nın, Sparta Prag maçında meşale yakılması ve sahaya 2 gazetecinin girmesi nedeniyle kulüpten savunma istediğini bildirdi. 
     Denizli Belediyesi'nin takıma destek sağlamak amacıyla maç günü kentin değişik semtlerinden Atatürk Stadı'na ücretsiz otobüs seferleri düzenleyeceği kaydedildi. 
     Karşılaşmanın bilet fiyatları da belirlendi. Buna göre açık tribün bileti 3, kapalı tribün bileti ise 10 milyon liradan satılacak. Öğrenci, bayan ve askerler maçı 1 milyon liraya izleyebilecek. 
     Denizlispor-Olympique Lyon karşılaşması 28 Kasım Perşembe günü saat 19.00'da başlayacak. 
     





</TEXT>
</DOC>
