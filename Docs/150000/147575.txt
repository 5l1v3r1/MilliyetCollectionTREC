<DOC>
<DOCNO> 147575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/04/son/sonspo30.html </URL>
<DATE> 2003/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Erzik Futbol yaşantım sokaklarda top oynayarak başladı... 
</HEADLINE>
<TEXT>

     UEFA Asbaşkanı Şenes Erzik, futbol yaşantısının çocukken sokaklarda top oynayarak başladığını söyledi. 
     Avrupa Futbol Federasyonları Birliği'nin UEFA resmi internet sitesinde Türkiye'nin ve Avrupa'nın önde gelen futbol adamı olarak lanse edilen Şenes Erzik, ''Futbol yaşantım çocukken sokaklarda top oynayarak başladı'' derken, ''Hem de küçük bir top, büyük değil. Bu, kişiyi daha yetenekli yapar'' dedi. 
     Şu anda 60 yaşında olan ve aynı zamanda Türkiye Futbol Federasyonu'nun onursal başkanı olduğu hatırlatılan röportajda, Şenes Erzik'in gençliğinde iyi bir futbolcu olduğu ve Gündüz Kılıç'ın çalıştırdığı, efsanevi golcü Metin Oktay'ın yer aldığı Galatasaray'ın genç takımına girmeyi başardığı belirtildi. 
     Erzik, Robert Kolej'de okuduğu yıllarda ailesinin futbolu ya da eğitimi konusunda bir seçim yapmasını istediğini, kendisinin de tercihini yaptığını söyledi. 
     Erzik, Galatasaray'da forvet olarak oynarken üniversite ve amatör takımlardan sonra profesyonelliği seçerek, eski Galatasaraylı futbolcu Hasan Kılıç'ın himayesi altında İkinci Lig kulüplerinden Kasımpaşa'ya transfer olduğunu ve o dönem için iyi bir para aldığını bildirdi. 
     Erzik'in Boğaziçi Üniversitesi İş İdaresi bölümünden mezun olduktan sonra 1970'lerin başında Fenerbahçe'de kulüp yöneticiliği, ardından onursal genel sekreter olduğu ifade edildi. Türkiye'nin ilk kez UEFA'nın genel kuruluna 1978'de İstanbul'da evsahipliği yaptığı sırada Futbol Federasyonu'nda çalışan Şenes Erzik'in 1982'de UEFA Gençler Komitesi'ne seçildiği, 1989-97 yılları arasında da federasyon başkanlığı yaptığı kaydedildi. 
     Şu anda UEFA'nın birinci asbaşakanı olan Erzik, federasyon başkanlığı yaptığı dönemlerde teknik direktör Jupp Derwall ve Sepp Piontek'in, Türk futboluna büyük katkılar sağladığını, Alman teknik adamların, yetenekli Türk gençlerinin yetişmesine öncülük yaptığını bildirdi. 
     Erzik, Türkiye'nin 1990'ların başında gençlerde Avrupa şampiyonluğuna eriştiğini, 1996'da ilk kez Avrupa Futbol Şampiyonası finallerine katılmayı başardığını, bütün bunların kendi döneminde gerçekleştiğini, bunun meyvelerinin de geçen yıl Dünya Kupası'nda 3. olarak şimdi alındığını söyledi. 
     Erzik, şu anda Türk Milli Takımı'nın 2004 Avrupa Futbol Şampiyonası elemelerinde 7. grupta İngiltere'nin ardından 2. sırada yer aldığını hatırlatırken, bundan 10 yıl önce Türkiye'nin Avrupa takımları arasında 5. torbada kura çektiğini, şimdi ise 1. gruba yükseldiğini, dünya klasmanındaki yerinin de İngiltere'nin üstünde 7. sıra olduğunu vurguladı. 
     





</TEXT>
</DOC>
