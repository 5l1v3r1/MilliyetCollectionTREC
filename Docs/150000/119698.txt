<DOC>
<DOCNO> 119698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/19/son/sondun03.html </URL>
<DATE> 2002/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Harry Potter, ABD'de kapalı gişe... 
</HEADLINE>
<TEXT>

     ABD'de hafta sonunda vizyona giren ''Harry Potter and the Chamber of Secrets'' Harry Potter ve Sırlar Odası filmi, 87,7 milyon dolar gişe hasılatı yaptı. 
     Ülkedeki 3682 sinemada gösterime girerek yeni bir rekor kıran film, vizyona girdiği hafta sonu 114,8 milyon dolar hasılat yapan ''Örümcek Adam'' ve 90,3 milyon dolar hasılat yapan ''Harry Potter-Büyücünün Taşı'' filmlerinin ardından en yüksek 3. hasılat rekorunu kırdı. 
     Yazar J. K. Rowling'in aynı adlı romanından beyazperdeye uyarlanan filme ilgi, birincisi kadar olmasa da büyük oldu. Çoğunluğunu çocukların oluşturduğu izleyici kitlesine ebeveynler de eşlik etti. 
     Filmin dağıtımını yapan Warner şirketinin yetkilileri, ''Harry Potter ve Sırlar Odası''nın, ilk filmin yaptığı 317,6 milyon dolarlık hasılatı geçmesini beklediklerini bildirdiler. 
     ABD'de önceki hafta ''gişe hasılatı''nda 1 numara olan ve 10 günde 86,4 milyon dolar hasılat yapan Eminem'in ''8 Mil'' adlı filmi de hafta sonunda ikinciliğe düştü. 
     





</TEXT>
</DOC>
