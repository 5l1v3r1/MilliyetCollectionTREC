<DOC>
<DOCNO> 145269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/25/son/sondun66.html </URL>
<DATE> 2003/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa Bölge ülkeleri savaşa müdahele etmesin 
</HEADLINE>
<TEXT>

     Fransa Dışişleri Bakanı Dominique de Villepin, Irak savaşına bölge ülkelerinin müdahale etmemeleri çağrısında bulundu. 
     Fransa Meclisi'nde bugün yapılan oturumda, Irak'taki son gelişmeler ele alındı. 
     Fransız medyasında yer alan haberlerde, Dominique de Villepin'in bölge ülkelerine yaptığı bu çağrı, Türkiye'ye bir mesaj olarak değerlendirildi. 
     Dışişleri Bakanı Dominique de Villepin konuşmasında, savaş sonrası Irak'ın toprak bütünlüğüne herkesin saygı göstermesini istedi. 
     Fransız bakan, Paris'in hava sahasını Irak'a giden ABD ve İngiltere'ye ait savaş uçaklarına açmasına yönelik muhalefetin yönelttiği suçlamaları ise kabul etmedi ve bu tür bir işbirliğinin ittifak üyeleri arasında ''normal'' olduğunu söyledi. 
     Dominique de Villepin, konuşmasında Irak'a savaşa karşı çıkan diğer ittifak üyelerinin de ABD ve İngiltere'ye hava sahasını açtığına dikkati çekti. 
     Sosyalist Parti Meclis Grup Başkanı Jean-Marc Ayrault, Fransa'nın ahlaki ve siyasi açıdan hava sahasını ABD ve İngiltere'ye açmasının yanlış ve çelişkili olduğunu söyledi. 
     Yeşil Parti milletvekili Noel Mamere ise hava sahasının açılmasının Fransa'nın savaş karşıtı kararlı tutumuyla bağdaşmadığını ve bu tutumundan taviz veriyor anlamına geldiğini bildirdi. 
     




</TEXT>
</DOC>
