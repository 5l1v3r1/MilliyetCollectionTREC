<DOC>
<DOCNO> 133022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/25/guncel/gun03.html </URL>
<DATE> 2003/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Hayata Dönüş’te zaman aşılacak 
</HEADLINE>
<TEXT>

Operasyon sırasında tutuklulara kötü muamele yaptıkları için yargılanan sanıklar gruplar halinde ifade veriyor. Son duruşmada sadece 20 infaz memuru vardı 
     GÜRKAN AKGÜNEŞ İstanbul 

     Bayrampaşa Cezaevi’ndeki "Hayata Dönüş Operasyonu"yla ilgili yargılanan 1615 jandarma ve infaz memurunun, gruplar halinde dinlendiği davanın zamanaşımına uğrayabileceğini savunan müşteki avukatı, bu yüzden duruşmanın kapalı spor salonunda görülmesini istedi. 
     Eyüp 3. Asliye Ceza Mahkemesi’nde, "Hayata Dönüş Operasyonu" sırasında tutukluların kullandıkları silahların cezaevine sokulmasında ihmalleri bulunduğu ve tutuklulara kötü muamele yaptıkları ileri sürülen 1615 kamu görevlisinin yargılanmasına devam edildi. Duruşmaya, operasyon sırasında cezaevinde görev yapan 20 infaz koruma memuru katılırken, cezaevinde tutuklu olan müştekilerden Nursel Demirdövücü de hazır bulundu. 
     İnfaz koruma memuru Yunus Özmat, operasyon sırasında görevli olduğunu, ancak herhangi bir şekilde tutuklu ve hükümlülere kötü muamele yapmadığını söyledi. Tutukluların dışarıya sevk edilmesinde görev almadığını ifade eden Özmat, cezaevine ateşli silah ve kesici alet de sokmadığını iddia etti. 
     Duruşmada bir kısım sanıklar operasyon sırasında yıllık izinde bulunduklarını iddia ederken, bazıları da operasyon başlamadan önce sabah 04.30 sıralarında istirahate çekildiklerini belirtiler. 
     Müşteki Nursel Demirdövücü de, infaz koruma memurlarının operasyon sırasında ve sevk işleminde görev almadıklarını, bu kişiler hakkında suç duyurusunda bulunmadıklarını belirterek, "Biz, dönemin başbakanı, ilgili bakanlar, Genelkurmay ve Özel Tim’den şik yetçiyiz" dedi. 
     Bu arada müştekilerin avukatı Bülent Kurt, duruşmanın Eyüp Kapalı Spor Salonu’nda yapılması talebini iletti. Kurt, isteğine gerekçe olarak da, 1615 sanığın gruplar halinde dinlenmesi halinde davanın uzayacağını ve kendiliğinden zamanaşımına uğrama olasılığını gösterdi. Dava, gelecek duruşmada 30 infaz koruma memuru ve 30 askerin dinlenmesi için hazır bulunması talebiyle ertelendi. 
     



 GÜNCEL 






















</TEXT>
</DOC>
