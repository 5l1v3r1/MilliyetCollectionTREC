<DOC>
<DOCNO> 120551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/23/siyaset/siy05.html </URL>
<DATE> 2002/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Önce hediye sonra nasihat 
</HEADLINE>
<TEXT>

İçişleri Bakanı Abdülkadir Aksu da yaptığı konuşmada tasarruf tedbirlerine azami riayet edilmesini istedi 
     ANKARA Milliyet 

     İçişleri Bakanı Abdülkadir Aksu’nun valileri gereksiz israf ve harcamalar konusunda uyardığı Vilayetler Hizmet Birliği’nin toplantısına katılan her üyeye, 200 milyon liralık cep telefonu ve hattı verildi. 
     Ankara Valisi Yahya Gür’ün başkanlığını yaptığı Vilayetler Hizmet Birliği’nin yeni yönetimini seçmek için başkente gelen birlik üyeleri "tatlı" sürprizle karşılaştı. Valiler, özel kalem müdürleri ve il genel meclisi üyelerine yaklaşık 200 milyon lira değerindeki Nokia 3310 marka cep telefonları dağıtıldı. Kullanım hatlarıyla birlikte dağıtılan telefonları almak isteyen birlik üyeleri, salon girişinde birbiriyle yarıştı. 
     Birliğin Turizm A.Ş. adlı şirketi tarafından alındığı öğrenilen telefonların paketlerini açan üyelerden bir kısmı, boş paketleri bakanlığın koridorlarına atarak salondan ayrıldı. Bazı üyeler ise yeni telefonlarıyla hemen konuşmaya başladı. Toplantıya katılmak için 81 il valisinin büyük bölümü Ankara’ya gelirken, İstanbul Valisi Erol Çakır ile İzmir Valisi Alaattin Yüksel’in toplantıya gelmediği görüldü. 
     



 SİYASET 













</TEXT>
</DOC>
