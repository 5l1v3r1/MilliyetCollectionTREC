<DOC>
<DOCNO> 101679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/13/son/sonspo09.html </URL>
<DATE> 2002/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Efes Pilsen, Asım Pars'ı renklerine bağladı 
</HEADLINE>
<TEXT>

     Erkekler Basketbol Birinci Ligi'nin geçen sezonki şampiyonu Efes Pilsen, Ülkersporlu Asım Pars ile anlaştı. 
     Uzun oyuncularından Mehmet Okur'u NBA'e gönderen lacivert-beyazlılar, Ülkerspor'un serbest bıraktığı Asım Pars ile 1 yıllık anlaşmaya vardı. 
     Efes Pilsen Kulübü Genel Menajeri Engin Özerhun, Asım ile her konuda anlaştıklarını belirterek, ''Önümüzdeki günlerde bürokratik işlemleri halledip, milli oyuncuyla sözleşme yapacağız. Bu transferle pota altındaki eksikliğimizi gidereceğiz'' dedi. 
     Bosna Hersek asıllı Asım Pars, 1994'de Tuborg'a transfer olduktan sonra Türk vatandaşlığına geçti ve sırasıyla Ülkerspor, TOFAŞ, Fenerbahçe ve 2001-2002 sezonunda yine Ülkerspor'da forma giydi. 2.10 metre boyunda ve 26 yaşındaki Asım, 85 kez milli oldu. 
     
     ''GRANGER İLE GÖRÜŞMELER SÜRÜYOR'' 
     Engin Özerhun, transferde 2 yabancı oyuncu almak için girişimlerinin sürdüğünü kaydetti. 
     ABD'li forvet Carl Antonio Granger ile görüştüklerini ifade eden Özerhun, ''Görüşmeler olumlu sürüyor. Büyük bir ihtimalle bu oyuncuyla anlaşacağız. Mehmet Okur'un yerine bir yabancı daha alacağız. 2 transferi hafta sonuna kadar bitirmeye çalışıyoruz'' diye konuştu. 
     Özerhun, yeni sezon hazırlıklarına yabancı ve genç oyuncularla birlikte 19 Ağustos Pazartesi günü başlayacaklarını sözlerine ekledi. 
     





</TEXT>
</DOC>
