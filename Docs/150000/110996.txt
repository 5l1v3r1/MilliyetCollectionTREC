<DOC>
<DOCNO> 110996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/03/son/sonspo07.html </URL>
<DATE> 2002/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray, Şampiyonlar Ligi'nin en centilmeni... 
</HEADLINE>
<TEXT>

     Avrupa Şampiyonlar Ligi gruplarında ilk maçlar sona ererken, Galatasaray ve Arsenal FC, en centilmen takımlar oldu. 
     Oynanan 3 maçın ardından her iki takım da sadece 1 sarı kart görürken, Maccabi Haifa 1 kırmızı, 11 sarı kart, KRC Genk 1 kırmızı, 10 sarı kart ve AFC Ajax 1 kırmızı, 8 sarı kartla en hırçın ekipler olarak dikkat çekti. 
     Gruplarda ilk maçların ardından, rakip ağları 7 kez havalandırarak taraftarını sevindiren AC Milan'ın yıldızı Filippo İnzaghi, 3 maçta toplam 10 kez ofsayta düşerek bu alanda da ilk sırayı kimselere bırakmadı. 
     
     EN HIRÇIN İSİM CANNAVARO 
     Şampiyonlar Ligi'nde 4'er takımlı 8 grupta oynanan ilk karşılaşmalarda toplam 6 kırmızı kart gösterilirken, en hırçın futbolcu olarak ise İnter FC'den Fabio Cannavaro ön plana çıktı. 
     Liverpool FC'den Dietmar Hamann, FC Lokomotiv Moskova'dan Dmitri Loskov, RC Genk'den Jan Moons, Ajax'dan Abubakari Yakubu, Olympiakos'dan Ze Elias ile İnter FC'den Fabio Cannavaro takımlarını 10'ar kişi bırakırken, Cannavaro ayrıca forma giydiği 159 dakikaya 3 de sarı kart ekledi. 
     
     TOPA FC BARCELONA SAHİP 
     Galatasaray'la birlikte H Grubu'nda mücadele eden ve ilk maçlar sonunda tüm karşılaşmalarını kazanarak 9 puana ulaşan 5 ekipten biri olan FC Bancelona, topla oynama yüzdesinde ilk sıraya yerleşti. İspanyol temsilcisi, ulaştığı maç başına yüzde 60 topla oynama ortalamasıyla, yüzde 59 topla oynama yüzdesi bulunan ezeli rakibi Real Madrid CF'yi de geride bırakırken, A Grubu'nda topladığı 1 puanla son sırada yer alan PSV Eindhoven ise yüzde 58'lik yüzdesiyle üçüncülüğü almayı başardı. 
     Galatasaray'ın yüzde 52 ortalamayla tamamladığı ilk maçlarında en kötü topla oynama yüzdelerinin sahipleri ise yüzde 42'yle AEK, yüzde 43'le FC Dynamo Kiev ve yine yüzde 43'le Club Brugge KV oldu. 
     Ayrıca, Galatasaray'ın Belçika'nın Club Brugge takımıyla H Grubu'nda oynadığı karşılaşma da yan hakemlerin 17 kez bayrak kaldırmasıyla en fazla ofsayta kalınan maç unvanını aldı. 
     





</TEXT>
</DOC>
