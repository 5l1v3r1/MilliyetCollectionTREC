<DOC>
<DOCNO> 144648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/23/siyaset/siy03.html </URL>
<DATE> 2003/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya AWACS’taki askerimizi çekeriz... 
</HEADLINE>
<TEXT>

Almanya, "Türk hava sahasını korumakla yükümlü AWACS uçakları Irak’taki hedefleri belirleme görevini üstlenirse, askerlerimiz AWACS’lardan iner" dedi 
     MEHMET AKTAN Berlin 

     Alman hükümeti, Türkiye’nin Irak savaşına aktif şekilde katılması ve taraf olması durumunda, AWACS tipi erken uyarı uçaklarında görev yapan Alman askerlerini çekeceklerini açıkladı. Türk askerlerinin Irak’a girdiği haberleri üzerine, dün Başbakan Gerhard Schröder, dışişleri, savunma ve içişleri bakanlarından oluşan güvenlik kabinesi’ni toplayarak AWACS’lardeki Alman askerleri hakkında karar aldı. Savunma Bakanı Peter Struck ve Dışişleri Bakanı Joschka Fischer, Kuzey Irak’taki Türk askerlerinin savaşa aktif şekilde’ katılması halinde AWACS’ların görev kapsamının değişeceğini beliterek, bu nedenle uçaklardaki Alman askerlerinin geri çekileceği kararı aldıklarını açıkladı. 
     Struck, "Kuzey Irak’taki Türk askerlerine bölge güvenliğini korumaktan başka görevler verilirse ve Türk hava sahasını korumakla yükümlü AWACS uçakları Irak’taki hedefleri belirlemek gibi bir görevi üstlenirse bu, Türkiye’nin savaşa aktif katılmasıdır. O zaman askerlerimiz AWACS’lardan iner" dedi. 
     Hollanda da Güneydoğu’daki Patriot bataryaları ve beraberindeki askerlerin durumunu değerlendirmek için Türkiye’nin açıklamasını bekliyor. 
     
     Papandreu da uyardı 
     Bu arada, Yunanistan’ın Dışişleri Bakanı Yorgo Papandreu, "Irak’a sınırı olan ülkeler savaşa karışmamalı" diye konuştu. Yunanistan hükümet sözcüsü de Atina’nın Türkiye’nin Kuzey Irak’a girmesine kesinlikle karşı olduğunu vurguladı. Yunan basını ise ABD ile Türkiye arasında "füzesiz ve bombasız bir savaş yaşandığı"nı savundu. 
     



 SİYASET 


















</TEXT>
</DOC>
