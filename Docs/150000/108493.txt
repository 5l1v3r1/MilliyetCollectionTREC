<DOC>
<DOCNO> 108493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/19/son/soneko18.html </URL>
<DATE> 2002/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Azerbaycan basını BTC boru hattı projesine geniş yer ayırdı... 
</HEADLINE>
<TEXT>

     Azerbaycan gazeteleri, Bakü-Tiflis-Ceyhan BTC ana ihraç petrol boru hattı projesinin dün gerçekleşen temel atma töreniyle ilgili haberlere geniş yer ayırdı. 
     Ekspress gazetesi, ''Hayalin gerçekleştiği gün'' başlıklı haberini temel atma töreninde hazır bulunan üç ülke cumhurbaşkanlarının birlikte çekilmiş fotoğrafıyla manşette verirken, Azerbaycan, Türkiye ve Gürcistan Cumhurbaşkanları'nın katılımıyla BTC petrol boru hattının inşatına başlandığı belirtildi. 
     ''Hayal gerçek oldu'' başlığını manşete taşıyan Bizim Asır gazetesi, Aliyev'in, ''sekiz yıl önce başladığımız işi, efsane ve hayal ürünü olarak görenler şimdi onun gerçekleştiğini görüyorlar'' sözlerine yer verdi. 
     Haberde ayrıca, BTC'nin temelinin atılmasıyla birlikte bağımsız Azerbaycan için tarihi bir günün yaşandığı vurgulandı. 
     Yeni Musavat gazetesi, ''Üç Deniz Efsanesi Bakü-Ceyhan gerçekleşti'' başlıklı haberinde, eski Cumhurbaşkanı Ebulfez Elçibey'in projenin gerçekleşmesini en çok arzu edenlerin başında gelenlerden birisi olduğuna işaret etti. 
     Azerbaycan muhalefetinin de proje temelinin atılmasını alkışladığı belirtilen haberin içeriğinde, muhalefet parti liderlerinin yaşanan tarihi gün ile ilgili görüşleri yeraldı. 
     ''Bakü-Ceyhan temeli atıldı'' başlığı ile haberi okuyucularına manşetinden duyuran Azadlık gazetesi de, ABD Başkanı George Bush'un, projeyi doğu-batı enerji koridorunun temel taşı olarak nitelendirdiğini öne çıkardı. 
     ''525.Gazet'' ise, ''Bakü-Ceyhan efsanesi gerçeğe dönüştü'' başlıklı haberinde, Aliyev'in, hattın 2005'e kadar hazır hale getirileceğinden emin olduğunu yazdı. 
     Cumhurbaşkanı Ahmet Necdet Sezer'in, Kazakistan'ın da projeye katılacağından ümitli olduğu görüşlerine yer veren gazete, Gürcistan Cumhurbaşkanı Eduard Şevardnadze'nin ise projenin Doğu ile Batı'yı birleştiren ''Büyük İpek Yolu''nun önemli bir parçası olduğu sözlerinin altını çizdi. 
     Resmi Gazete niteleğindeki gazetelerden Halk Gazetesi, bugünkü sayısının tamamını Bakü-Ceyhan temel atma törenine ayırırken, ilk sayfasında Azerbaycan, Gürcistan ve Türkiye'yi birbirine daha da yakınlaştıracak projenin aynı zamanda Kafkasya'da barış, istikrar ve güvenliğin garantisi olacağını vurguladı. 
     Ülkede yayınlanan diğer günlük gazeteler de, ilksayfalarında duyurdukları BTC inşaatının temelinin atılmasını, bu gelişmenin Azerbaycan ve bölge ülkeleri için başta ekonomik ve siyasi alanlar olmak üzere çeşitli konularda ciddi oranda olumlu gelişmelere yol açacağına yönelik haberlerle birlikte okuyucularına duyurdular. 
     





</TEXT>
</DOC>
