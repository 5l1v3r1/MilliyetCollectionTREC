<DOC>
<DOCNO> 106759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/10/son/sondun41.html </URL>
<DATE> 2002/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika'da çocuk cinsiyetini belirleme tartışması... 
</HEADLINE>
<TEXT>

     Belçika'nın Gand Üniversitesi Hastanesi'nde bir profesörün, çocukların cinsiyetini önceden belirlediğinin ortaya çıkması, ülke çapında tartışmalara neden oluyor. 
     Prof. Frank Comhaire, Amerikan Micro-Sort firması ile işbirliği içinde, doğacak çocuklarının cinsiyetlerini belirlemek isteyen çiftlere bu olanağı sağladığını doğruladı. 
     Belçikalı profesör, 6300 ila 12 bin 300 euro karşılığında, doğacak çocukların cinsiyetini belirlediğini, başarı oranının kız çocuklarda yüzde 90, erkeklerde yüzde 75 olduğunu ifade etti. 
     Uygulanan yönteme göre, çocuk sahibi olmak isteyen çift, baba spermlerini söz konusu profesöre teslim ediyor. Spermler dondurularak ABD'ye gönderiliyor. Micro-Sort firması, özel cihazlarla spermlerdeki erkek ve dişi embriyonları ayırıyor. Bu embriyonlar, daha sonra Belçika'ya geri gönderiliyor ve arzu edilen çocuk cinsiyetine göre ana rahmine aşılanıyor. Başarı oranının daha da artırılması istenirse tüpbebek yöntemine başvuruluyor ve döllenme tüp içinde gerçekleştiriliyor. Bu durumda, doğacak çocuğun cinsiyeti kesinlik kazandıktan sonra anne vücuduna aktarılıyor. 
     Belçikalı doktorların büyük bölümü, çocukların cinsiyetinin bu şekilde kararlaştırılmasına karşı olduklarını belirtiyor, ancak önümüzdeki 25 yıl içinde bu uygulamanın doğal karşılanacağına inanıyorlar. 
     Tıp uzmanları, bugün cinsiyeti önceden belirlenen çocukların, yarın, boylarının, saç renklerinin ve çeşitli fiziki özelliklerinin de belirlenmesinde sakınca görülmeyeceğine dikkat çekiyorlar. 
     Belçika Parlamentosu, konuya ilişkin bir tartışma başlatırken, Prof. Comhaire, tepki görmesi halinde çalışmalarını durduracağını ifade etti. 
     





</TEXT>
</DOC>
