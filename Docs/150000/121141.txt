<DOC>
<DOCNO> 121141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/26/son/soneko32.html </URL>
<DATE> 2002/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD Kıbrıs Planı önemli bir fırsat... 
</HEADLINE>
<TEXT>

     Türk Sanayicileri ve İşadamları Derneği TÜSİAD , Kıbrıs müzakerelerinin yapıcı bir tutum içinde Birleşmiş Milletler önerisi temel alınarak sürdürülmesinin bir zorunluluk olduğunu savundu. 
     TÜSİAD'dan yapılan yazılı açıklamada, Birleşmiş Milletler Genel Sekreteri Kofi Annan'ın sunduğu Kıbrıs çözüm planının, uzunca bir süredir kalıcı barışın kurulmasını bekleyen ada halkı açısından önemli bir fırsat olduğu bildirildi. 
     BM önerisi temelinde gerçekleştirilecek müzakereler ve tarafların çözüme katkılarının, Avrupa'nın içinde bulunduğu genişleme sürecine de sağlıklı bir yapı kazandıracağı vurgulanan açıklamada, şu görüşler dile getirildi 
     ''Son bir yıl itibariyle Türkiye'nin Kıbrıs müzakere sürecinde izlemiş olduğu strateji ve KKTC'nin son dönemde attığı adımlar, BM çözüm planının bugün gündeme gelebilmesini sağlayan önemli bir unsur olmuş ve AB sürecinde gerçekleştirilecek müzakereler açısından Türkiye'nin konumunu güçlendirmiştir. 
     Türkiye'nin Kopenhag siyasi kriterleri açısından diğer yükümlülükleri de yerine getirmek üzere siyasi kararlılık sergilediği bu dönemde, Kıbrıs müzakerelerinin yapıcı bir tutum içerisinde BM önerisi temel alınarak sürdürülmesi bir zorunluluktur.'' Bunun aksi davranışlar ve çözümü imkansız kılacak politikaların Türkiye'nin ve Kıbrıslı soydaşların geleceğini son derece olumsuz bir mecraya sürükleyeceği kaydedilen açıklamada, ''Bu fırsatın çözüm yolunda değerlendirilmesi, tarihi bir sorumluluktur'' denildi. 
     





</TEXT>
</DOC>
