<DOC>
<DOCNO> 146636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/31/son/sontur24.html </URL>
<DATE> 2003/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Halilzad "Türkiye Kuzey Irak'a girmiş olmak için girmeyecek" 
</HEADLINE>
<TEXT>

     ABD Başkanı George Bush'un Irak danışmanı Zalmay Halilzad, Türkiye'nin Kuzey Irak'a ''girmiş olmak için girmeyeceği'' konusunda Türk yetkililerle anlaşmaya vardıklarını söyledi. 
     Halilzad, Dışişleri Bakanlığı Müsteşarı Uğur Ziyal ve Müsteşar Yardımcısı Ali Tuygan başkanlığındaki Türk heyetiyle yaklaşık 1 saat süren görüşmenin ardından basına açıklama yaptı. 
     Türk yetkililerle Irak'a ilişkin ortak endişelerini ve özellikle de olası bir mülteci hareketini ele aldıklarını belirten Halilzad, Türkiye'yi tehdit eden terör sorununu ve Kerkük'teki olası bir istikrarsızlık konusunu görüştüklerini kaydetti. 
     Bölgede istikrarsızlığı önlemeye yönelik modaliteleri de ele aldıklarını belirten Halilzad, bunun için nasıl bir işbirliği yapılabileceğini konuştuklarını söyledi. Halilzad, göç durumunun şu anda göreceli olarak sakin olduğunu ve bu sorunla baş edecek bölgesel kapasitelerin şu anda kayda değer olduğunu bildirdi. 
     ABD'li danışman, görüşmede Kerkük'teki durumu da ele aldıklarını ve bu çerçevede Ankara'daki muhalefet toplantısına katılan tüm tarafların Kerkük'te bir ayaklanma olmasını önlemek için koalisyon ile işbirliği yapma taahhütleri bulunduğunu belirtti. 
     Halilzad, taraflar arasında bir komisyon kurulacağını ve her türlü meşru konunun bu komisyonda ele alınacağını belirterek, koalisyon güçlerinin Kerkük'te güvenliğin sağlanması sorumluluğu olacağını kaydetti. Halilzad, daha sonra şunları söyledi 
     ''Kürtler, ABD güçlerinin emir ve komutası altında hareket edecekler. ABD ve koalisyon liderliğinin haberi olmadan herhangi bir noktaya hiçbir şekilde ilerlemeyecekler.'' Bu konuya ilişkin bazı senaryoların bulunduğuna ve gelecekte bazı gelişmeler olabileceğine de dikkati çeken Halilzad, Kuzey Irak'taki yerel halk, ABD ve Türkiye'nin birbiriyle mutlaka iletişim içinde olması, görüşmeler yapması ve sorunları çözmek için birlikte ortak bir yaklaşım belirlemesi gerektiğini ifade etti. 
     ''Türk güçlerinin Kuzey Irak'a girmiş olmak için girmeyeceği konusunda mutabık kaldık'' diyen Halilzad, Türkiye'nin meşru çıkar ve endişelerinin söz konusu olduğunu, bunlara saygı duyduklarını ve ellerinden gelenin en iyisini yapacaklarını kaydetti. Halilzad, Türkiye ve Kuzey Irak'taki yerel halkla işbirliği içinde hareket edeceklerini de belirterek, mevcut ve potansiyel sorunların çözümlenmesi için koordinasyon içinde olacaklarını bildirdi. 
     





</TEXT>
</DOC>
