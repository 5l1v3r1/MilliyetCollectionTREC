<DOC>
<DOCNO> 110068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/28/son/sonspo04.html </URL>
<DATE> 2002/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümit Özat'tan özeleştiri 
</HEADLINE>
<TEXT>

     Fenerbahçe'nin milli futbolcusu Ümit Özat, ligin ilk haftalarında ortaya koydukları başarısız performansı, ilerleyen günlerde alacakları başarılı sonuçlarla unutturacaklarını söyledi. 
     Sarı-lacivertli takımın düştüğü durumdan tüm takımın sorumlu olduğunu ifade eden Ümit, "Takımı bu hallere biz getirdik, biz düzelteceğiz" dedi. 
     Ligin ilk haftalarında daha fazla gol yemelerinin sorumlusunun yalnızca savunma oyuncuları olmadığını belirten Ümit, takımın atamadığı ve yediği gollerden tüm takımın sorumlu olduğunu söyledi. 
     Avrupa Şampiyonlar Ligi 3. ön eleme turunda Feyenoord'a elenerek yaşadıkları sarsıntının lig maçlarına da yansıdığını hatırlatan Ümit, "Avrupa Şampiyonlar Ligi'ne girememenin yarattığı sarsıntıyı UEFA Kupası'nda final oynayarak telafi etmek istiyoruz" dedi. 
     





</TEXT>
</DOC>
