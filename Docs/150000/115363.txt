<DOC>
<DOCNO> 115363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/27/guncel/gun02.html </URL>
<DATE> 2002/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarihi tekke tarikata emanet 
</HEADLINE>
<TEXT>

Vakıflar Bölge Müdürlüğü, Fındıkzade’deki Beşikçizade Tekkesi’ni 5 yıllığına Hayat Sağlık Vakfı’na tahsis etti. Vakıf, Nakşibendi tarikatı bağlantısıyla öne çıkıyor 
     ÖMER ERBİL İstanbul 

     Fındıkzade Kızılelma Caddesi’nde bulunan tarihi Beşikçizade Tekkesi, Nurettin Coşan’ın başında bulunduğu Nakşibendi tarikatının önemli kolu İskenderpaşa cemaatine yakınlığıyla bilinen Hayat Sağlık Vakfı’na tahsis edildi. Tahsis için Bakanlar Kurulu’nun onayı beklenirken, teklif edilen kira bedeli sır gibi saklanıyor. 
     Fındıkzade’de apartmanlar arasına sıkışan Beşikçizade Tekkesi, 250 yıllık tarihi ahşap bir bina. Özellikle müteahhitlerin iştahını kabartan ve birkaç kez yangın tehlikesi geçiren tekkenin içindeki tarihi eşyalar yağmalandı. 
     Geçtiğimiz yıla kadar ev olarak kullanılan tekkenin mülkü, Cumhuriyet’in ilanından sonra tekke ve zaviyelerin kapatılmasıyla İstanbul Vakıflar Bölge Müdürlüğü’ne geçti. 
     
     İSTEDİLER, VERDİK 
     İstanbul Vakıflar Bölge Müdürlüğü Eminönü Hayırişleri tarafından bu aybaşında tekkenin Hayat Sağlık Vakfı’na tahsisi yapıldı. Vakıflar Bölge Müdürlüğü yetkilileri, vakfın binayı kendilerinden istediğini, restorasyon ve kullanım amacını belirten projenin Genel Müdürlük tarafından beğenildiğini kaydetti. Binada değişiklik yapılmasına izin verilemeyeceği, tahsisin Bakanlar Kurulu’nca onaylanacağı ifade edildi. 
     Hayat Sağlık Vakfı Başkanı Mustafa Nimetoğlu, şunları söyledi 
     "Sağlık ve kültür üzerine bir sağlık enstitüsü yapacağız. Beş yıllık tahsis ücretini Bakanlar Kurulu belirleyecek. Orada bazı vatandaşlar Burayı seçim zamanı işgal ediyorsunuz’ diye karşı çıktılar. Hiç alakası yok. Tahsis işlemlerine bu ay başlandı. Sözleşmeler hazırlandı. Binayı restore edeceğiz. Bina bozuk, berbat bir durumda. Hem kullanacağız, hem koruma altına alacağız. Üsküdar’daki Mihrimah Sultan Tıp Merkezi de mezbelelikti. Restore ettik, kullanıyoruz. İskenderpaşa derg hı ile bağımız yok. Sadece oradan tanıdığımız arkadaşlarımız var." 
     



 GÜNCEL 


















</TEXT>
</DOC>
