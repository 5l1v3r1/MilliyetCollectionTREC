<DOC>
<DOCNO> 135330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/05/son/sontur29.html </URL>
<DATE> 2003/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'de hızı saatte 100 kilometreye ulaşan fırtına... 
</HEADLINE>
<TEXT>

     İzmir'de sabah saatlerinden bu yana etkili olan ve hızı saatte 100 kilometreye ulaşan şiddetli lodos, hayatı olumsuz etkiliyor. 
     İzmir Meteoroloji Bölge Müdürlüğü'nden alınan bilgiye göre, şiddetli rüzgarın bu gece ve yarın da etkili olması bekleniyor. Bu gece ve yarın, yer yer sağanak yağışla birlikte etkili olacak rüzgarın hızı saatte 80 ile 100 kilometreye kadar çıktı. Ege Bölgesi'ni etkisi altına alan şiddetli lodosun, kıyı kesimlerde daha da sertleştiği belirtildi. 
     İzmir'de hava sıcaklığının 16 derece olduğu, iki gün içinde sıcaklıkta birkaç derecelik düşüş beklendiği bildirildi. 
     
     VAPUR SEFERLERİ İPTAL EDİLDİ 
     Öte yandan, şiddetli lodos nedeniyle İzmir Körfezi'ndeki vapur seferleri iptal edildi. ESHOT Genel Müdürlüğü, iptal edilen vapur seferleri nedeniyle vatandaşların mağdur olmaması için Karşıyaka yönüne giden otobüslerin sayısını ve sefer sıklığını artırdı. 
     Olumsuz hava koşullarının sona ermesiyle vapur seferlerinin yeniden başlatılacağı bildirildi. 
     İzmir'in Foça İlçesi'nde ise şiddetli lodos nedeniyle ilçe merkezindeki bir çam ağacı devrilirken, çok sayıda ağacın dalları kırıldı. Çatılardaki kiremitlerin de uçtuğu ilçede, balıkçılar denize açılamadı. 
     





</TEXT>
</DOC>
