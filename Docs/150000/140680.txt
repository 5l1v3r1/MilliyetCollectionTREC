<DOC>
<DOCNO> 140680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/05/siyaset/siy06.html </URL>
<DATE> 2003/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
HADEP’li başkan ihraç ediliyor... 
</HEADLINE>
<TEXT>

     SEBAHATTİN YILMAZ Van DHA 

     Van’ın HADEP’li Belediye Başkanı Şahabettin Özarslaner, parti tüzüğü, programı ve yerel yönetimler politikasına ters uygulamalarda bulunduğu gerekçesiyle, Parti Meclisi PM kararıyla, kesin ihraç istemiyle Merkez Disiplin Kurulu’na sevk edildi. Genel Başkan Ahmet Turan Demir başkanlığında üç gün önce toplanan PM’de alınan kararda, Özarslaner’in yaklaşımlarıyla partiyi zora soktuğu ve halkın tepkisine neden olduğu belirtildi. Yapılan açıklamada, "Özarslaner’e, politikalarımıza uygun tutum içine girmesi yönünde yapılan uyarılardan sonuç alınamamıştır. Tutumunda ısrar etmektedir. Bundan böyle hiçbir icraatı partimizi bağlamaz" denildi. Ağrı’da 1998’de HADEP İl Kongresi’nde yaptığı konuşma nedeniyle 10 ay hapis cezasına çarptırılan Özarslaner, Danıştay kararıyla beş ay önce görevden alındı. Özarslaner, itirazı sonucu yenilenen yargılamada beraat edince, İçişleri Bakanlığı’nca 20 gün önce görevine iade edildi. 
     
     



 SİYASET 


















</TEXT>
</DOC>
