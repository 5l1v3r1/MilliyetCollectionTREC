<DOC>
<DOCNO> 143220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/17/son/soneko40.html </URL>
<DATE> 2003/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Masum Türker Savaş uzun sürerse maliyeti 82 milyar dolar olur 
</HEADLINE>
<TEXT>

     Eski Devlet Bakanı Masum Türker, olası bir Irak savaşının uzun sürmesi halinde Türkiye'ye maliyetinin 81-82 milyar dolar olacağını söyledi. 
     Türker, Marmara Üniversitesi İktisadi ve İdari Bilimler Fakültesi İngilizce İktisat Bölümü öğrenci Kulübü Marmara Community tarafından Göztepe Yerleşkesi'ndeki İbrahim Üzümcü Konferans Salonu'nda düzenlenen Uluslararası Seminerler '03 programında ''Savaş Süresince Türkiye'' konulu konferans verdi. 
     Konuşmasında ABD'nin Irak'a müdahalesinin Türkiye'ye yansıyacak ekonomik boyutuna değinen Türker, ABD'nin müdahalesinin birkaç hafta sonra unutulacak bir savaş değil, uzun yıllar devam edecek bir yapılanma olduğunu belirtti. 
     Türkiye'nin bir borç sarmalının içine itildiğini ve bu sarmalın sürdürüldüğünü ifade eden Türker, Türkiye'nin Körfez Savaşı'nda devletin verilerine göre 39 milyar dolar zarara uğradığını kaydetti. 
     Uzun vadede turizm sektörü, terörle mücadeleye yapılan harcamalar ve ülke riskinin artma sonucu reel faizlerin artışıyla birlikte bu zararın çok daha fazla olduğunu belirten Türker, Bakanlığı döneminde Irak'a müdahale durumunda Türkiye'nin uğrayacağı zararların belirlenmesi amacıyla Hazine'den bir grupla çalışma yaptıklarını anlattı. 
     Taşımacılık ve turizm sektörünün ciddi bir şekilde etkileneceğini, insanların satın alma güçlerinde düşüş, istihdamda daralma olacağını vurgulayan Türker, askeri harcamalar ile bütçeye ek yük, petrol fiyatlarındaki artış, vergi gelirlerinde kayıp, faizlerin artışı, ihracat kaybı, göçmenlere yapılacak harcamalar ve ithalat maliyetinin artışı gibi cari işlemler sonucunda maliyetin artacağına işaret etti. 
     Savaşın kısa ve uzun sürmesi halinde Türkiye'ye maliyetinin farklı olacağına dikkat çeken Masum Türker, ''Savaşın, bakım-onarım döneminin daha uzun sürmesi halinde 24-26 milyar dolar olarak tahmin ettiğimiz maliyetler 81-82 milyar dolara yükselecek'' dedi. 
     Türkiye'de kendi çıkarını ulusal çıkarın üzerinde çıkaran, faizler ve kurlarla oynayan kesimler olduğunu ifade eden Türker, ''Bunlar kontrol altına alınmadığı takdirde buradaki maliyeti belirlemek mümkün değil'' diye konuştu. 
     





</TEXT>
</DOC>
