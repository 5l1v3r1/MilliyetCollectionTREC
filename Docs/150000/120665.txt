<DOC>
<DOCNO> 120665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/24/dunya/dun03.html </URL>
<DATE> 2002/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümet programında Kıbrıs 
</HEADLINE>
<TEXT>
BM planına olumlu bakış 
     ANKARA Milliyet 

     Başbakan Abdullah Gül tarafından TBMM Genel Kurulu’nda okunan hükümet programında, Yunanistan ile ekonomik ilişkilerin geliştirilmesi ve oluşacak güven ortamı ile siyasi sorunların aşılması hedeflendi. Programda, Kıbrıs konusunda ise, "mutlak çözüme" ulaşılması gerektiği belirtilirken, BM planının olumlu karşılandığı kaydedildi. 
     
     Ekonomik ilişkiler 
     Hükümet programının Yunanistan ile ilgili bölümü şu satırlardan oluştu 
     "Yunanistan ile karşılıklı ekonomik çıkarlara dayanan ilişkiler artırılarak sürdürülecek ve bu ilişkilerin artırılacağı güven ortamı sayesinde, daha karmaşık olan siyasi sorunların çözümü için zemin hazırlanacaktır." 
     
     Mutlak çözüm 
     Programın, Kıbrıs’la ilgili bölümü ise şöyle 
     "Hükümetimiz, Kıbrıs sorununa mutlaka bir çözüm bulunmasının gereğine inanmaktadır. Bu çözümde, gelecekte Ada’daki Türk varlığını tehlikeye sokacak hiçbir girişime müsaade edilmeyecektir. Bu çerçevede, BM Genel Sekreteri Kofi Annan tarafından Kıbrıs konusunda yapılan barış girişimi olumlu karşılanmakla birlikte, hükümetimizce sorunun kalıcı bir şekilde çözümü için ulusal çıkarlarımız ve Kıbrıs Türk halkının Ada’daki varlığını ve egemenliğini garanti altına alacak bir müzakere süreci öngörülmektedir." 
     



 DÜNYA 














</TEXT>
</DOC>
