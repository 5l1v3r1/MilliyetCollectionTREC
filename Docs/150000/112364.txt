<DOC>
<DOCNO> 112364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/11/spor/spo03.html </URL>
<DATE> 2002/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
DELİL YETERSİZ 
</HEADLINE>
<TEXT>

İzmir’de gazetecilerle kavga eden Galatasaraylı Ümit, cezadan son anda kurtuldu. Sarı-Kırmızılı yöneticiler dedektif gibi olayı araştırdı, ipucu bulamayınca konuyu kapattı 
     MİLLİYET HABER YORUM HALİL OZER 

     GALATASARAY’IN hırçın futbolcusu Ümit Davala, yönetimin yaptığı araştırma sonucunda delil yetersizliğinden beraat etti 
     İzmir’de basın mensuplarına saldıran ve çıkardığı olay günlerce kamuoyunu meşgul eden Ümit Davala, yönetimin vereceği ağır cezadan son anda kurtuldu. 
     Yönetim Kurulu kavga haberinin ardından kendi arasında toplandı. Başkan Özhan Canaydın’ın, Galatasaraylı futbolcunun böyle bir olaya karışmasına çok kızdı ve konunun araştırılmasını istedi. 
     Olayı İzmir cephesinden soruşturan yönetim adeta dedektif gibi çalıştı. Ancak yapılan araştırmalar sonucunda, kavganın perde arkası tam olarak öğrenilmedi. Yönetim tüm çabasına rağmen Borsa Resturant’ta olayı ilk kimin çıkardığını, Ümit’in sarhoş olup olmadığı bilgilerini alamadı. Dövülen gazetecilerin verdiği ifadeler ve Ümit’in ifadesi masa üstüne yatırıldı. Ancak buna rağmen kimin haklı kimin haksız olduğu bir türlü belirlenemedi. 
     Ayrıca bu olayda bulunan gazetecilerin de masum olmadıkları ve ısrarla Ümit’in fotoğrafını çekmek için çaba harcadıkları, tahrik ettikleri bilgileri geldi. Bu yüzden Galatasaray yönetimi, futbolcusu aleyhine televizyon görüntüleri dışında ceza için kullanacağı bir delil ortaya koyamadı. 
     Yönetim, polis gibi yaptığı araştırma sonucunda oyuncusuna ağır para veya kadro dışı cezası vermekten kaçındı. Ayrıca bu konuda Fatih Terim’in de görüşü alındı. Ümit’in, İzmir’e gitmek için teknik heyetten izin aldığı belirlendi. Terim de, Ümit’e ağır ceza verilmesine karşı çıktı. Bunun üzerine yönetim, Ümit’i sadece uyardı. 
     Ancak yönetim bir daha böyle olay gerçekleşirse hiçbir futbolcusunun gözünün yaşına bakmayacak. Ayrıca Milli Takım dönüşü, Ümit ile de görüşecek olan yöneticiler sert uyarılarda bulunacak, bu tip hareketlerin Galatasaraylılık ruhuna ve yapısına yakışmadığını belirtecek. Terim ise ikili bir görüşme yapacak. 
     
Avrupa’ya farklı tarifeGalatasaray prim sisteminde yeni uygulamaya geçiyor. Dolarla ödemenin sadece Avrupa Kupası maçları için yapılması planlanıyor 
     AVRUPA ve ligdeki başarı grafiğini dengelemek isteyen Galatasaray, maddi sıkıntıdan da kurtulmak için prim sisteminde değişim yapmaya hazırlanıyor. Şampiyonlar Ligi’nde ve Avrupa Kupaları’nda uzun süredir galibiyeti dolarla ödüllendiren yöneticiler, artık iki tarife uygulayacak. Oyuncular, ligde elde ettikleri başarının karşılığını Türk lirası olarak alacaklar. 
     FUTBOLCULARI Şampiyonlar Ligi’nde hırslandırmayı hedefleyen yönetim, dolarla ödemenin Avrupa’daki başarıyı artıracağı görüşünde birleşti. Teknik Direktör Fatih Terim’in de onaylaması durumunda, yeni prim sisteminin önümüzdeki günlerde uygulamaya gireceği öğrenildi. Bu sistem sayesinde ayrıca ödemelerin daha sağlıklı yapılabileceği de açıklandı. 
     
Aslan ilham aldı Ali Sami Yen Stadı’nı yıkmaya hazırlanan Galatasaraylı yöneticiler, Fenerbahçe Şükrü Saracoğlu Stadı’nı gezdi 
     YUSUF KOBAL 

     Hem iş hem tebrik 
     GALATASARAYLI yöneticilerden Alp Yalman ve Özkan Olcay, Fenerbahçe Kulüp Müdürü Serkan Acar ve Stat Müdürü Mürşit Tarhan ile birlikte Şükrü Saracoğlu Stadı’nı gezdi. Alp Yalman, "Bize en yakın olan kardeşimiz Fenerbahçe’nin stadını gezip, ilham almak istedik. Gördüğümüz en güzel stadı yapmışlar" dedi. Bu arada Fenerium mağazasını ziyaret sırasında, Başkan Aziz Yıldırım, Serkan Acar’ın telefonundan Özkan Olcay ile konuştu. Olcay, Yıldırım’a ilgileri nedeniyle teşekkür etti. 
     
     Zor yendiler 
     GALATASARAY dün hazırlık maçı yaptığı Bakırköyspor’u zor da olsa 3-2 mağlup etti. Bakırköyspor Ersoy ve Hasan’nın attığı gollerle 2-0 öne geçmesine rağmen Cim-Bom, Mehmet Polat, Almaguer ve Ayhan’ın sayılarıyla galibiyete ulaştı. 
     
Baskıyı sevmem’      Ailem karışmaz’ 
     GALATASARAYLI Hasan Şaş hakkında çıkan dedikoduları internet sitesinden yanıtladı. Yıldız oyuncu, "Hiç kimse bana transfer konusunda baskı yapmadı. Yapabilecek bir insan da tanımıyorum. Kısacası bazı gazetelerdeki ailem ve çevrem tarafından baskıya uğradığım, yönlendirildiğim iddiaları kesinlikle gerçeği yansıtmamakta" dedi. 
     
     Önce kulübüm’ 
     HASAN Şaş transfer konusunun artık gündeme gelmesini istemediğini de açıkladı. Tecrübeli futbolcu sözlerini şoyle sürdürdü "Benim Galatasaray ile devam eden mevcut bir sözleşmem var. Ben, Galatasaray’ın futbolcusuyum. Eğer bana bir teklif gelecek olursa doğrudan kulübüme iletir ve o kulüple ilgili fikirlerimi yöneticilerime belirtirim.." 
     



 SPOR 


























</TEXT>
</DOC>
