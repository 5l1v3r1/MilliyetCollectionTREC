<DOC>
<DOCNO> 149707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/14/son/sondun22.html </URL>
<DATE> 2003/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz ordusu, Basra'da yağmaya müsamaha göstermeyecek 
</HEADLINE>
<TEXT>

     İngiliz ordusu, Irak'ın Basra kentindeki yağmaya artık hiçbir şekilde müsamaha göstermeme politikası uyguladığını bildirdi. 
     Katar'daki Merkez Komutanlığı'ndan sözcü Al Lockwood, son birkaç gündür kentte yağma ve şiddetin azaldığını söyledi. 
     Lockwood, ''Hoşgörümüz tamamıyla tükendi. Artık yasa ve düzenin korunmasıyla ilgileniyoruz'' dedi ve İngiliz askerlerinin Irak'ın bu ikinci büyük kentinde yerel polisle birlikte devriye gezdiğini kaydetti. 
     Saddam Hüseyin'in 25 yıllık rejiminin ardından halkta bu tür bir taşkınlık olmasını anladıklarını belirten Lockwood, ''Ancak artık bunun zamanı geçti. Artık bu yağmalamaya izin verilmeyecek. Yasa ve düzen korunacak'' dedi. 
     Şimdi en büyük önceliklerinin insani yardımın gelmesi için kentte güvenliği sağlamak, sağlık ve diğer temel hizmetlerin yeniden verilmeye başlaması olduğunu belirten Lockwood, kentteki doktor ve hemşirelerin işlerine geri dönmelerini istediklerini söyledi. 
     Kente su verilmesi çalışmaları konusunda İngiliz güçlerinin yavaş davrandığı eleştirilerini de reddeden Lockwood, şu anda su temininin Saddam döneminden daha iyi olmasa da o dönemdeki kadar olduğunu, bu konudaki çalışmalarının sürdüğünü belirtti. 
     





</TEXT>
</DOC>
