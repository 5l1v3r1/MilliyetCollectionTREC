<DOC>
<DOCNO> 145259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/25/son/sondun56.html </URL>
<DATE> 2003/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD eski Ankara büyükelçisi "Tezkere şok yarattı" 
</HEADLINE>
<TEXT>

     ABD'nin eski Ankara Büyükelçisi Morton Abramowitz, Amerikan finans çevrelerinin gazetesi Wall Street Journal'de yayınlanan makalesinde, ''Türk ve Amerikalı yetkililerin 10 yıllık çabaları sonucu oluşturulan stratejik ortaklığın, TBMM'deki tezkere oylamasıyla bir günde silinip gittiğini'' öne sürdü. 
     ''Türk hükümeti pek zarif değil, üstelik tecrübesiz, ama bizim de suçlanacak yanlarımız var'' ifadesini kullanan Abramowitz, ''Irak'ın, iki ülke arasındaki ortaklık konusunda deney niteliği taşıdığını ve bu deneyin başarılı olmadığının açıkça görüldüğünü'' belirtti. 
     
     ŞOK YARATTI 
     ''TBMM'deki oylamanın sonucunun Washington hükümeti üzerinde, Johnson mektubunun Türkiye'de yarattığı şoka eşdeğer bir şok yarattığını'' yazan Abramowitz, şu görüşleri savundu 
     ''Mevcut doğal ittifakın nasıl raydan çıktığını anlayabilmek için ise ülkelerin iç çalışma yöntemlerine bakmak gerekiyor Bir kere AK Parti üyelerinin çoğu ABD'ye şüpheyle bakıyordu ve Irak'a yönelik bir savaşa karşıydı. ABD'nin Türkiye'den talepleri, Körfez savaşındakinden bile fazlaydı ve başlangıçta 90 bin askerin Türk topraklarında konuşlandırılmasını öngörüyordu. 
     Türk hükümetinden bu yükü belirsiz bir süre taşımasını talep ediyorduk. AK Parti tecrübesizdi, üstelik ordu AK Parti'ye şüpheyle bakıyordu ve Amerikan paketinin kabulü konusunda partiye destek vermedi. TSK daha çok kuzey Irak'ta neler olup-biteceği ve bir Kürt devleti kurulup kurulmayacağı konusuyla meşguldü. AK Parti yöneticileri ülkedeki savaş aleyhtarlığının, paketin kabulü halinde parti içinde bölünmeye yol açacağından çekindiler ve bu nedenle, Türkiye'nin yapacağı bir işbirliğinin getireceği yararları ortaya koymak yerine barışçı çözümden yana diplomatlar gibi görünmeyi tercih ettiler. 
     Bundan da kötüsü, hükümet, stratejik bir tavır ortaya koyamadı ve ABD'nin kendilerine ihtiyaç duyduğu zamanda onların yanında olduğunu vurgulamadı. Oysa ABD'ye verilecek destek, ittifakın korunmasının yanı sıra, Türkiye'nin savaştan göreceği zararları hafifletecek bir yardım paketi anlamına geliyordu. Sonuç olarak hükümet, Kıbrıs konusuna çözüm getirmeyerek AB'yi, Irak konusunda ise ABD'yi küstürdü. Ve bunun sonucunda Türkiye tecrit edilmiş oldu. Bundan sonra Türkiye'nin kuzey Irak'a yapacağı olası tek yanlı müdahale, bu tecrit edilmişliği daha da artıracaktır. 
     
     IRAK ESKİSİ GİBİ OLMAYACAK 
     Türkler, Irak'ın artık eskisi gibi olmayacağını biliyorlar ve bu durum onları endişelendiriyor. En büyük korkuları ise kuzey Irak'ta bağımsız bir Kürt varlığının ortaya çıkması. Irak'ın toprak bütünlüğünün korunması konusundaki taahhütlerine rağmen Türkler ABD'ye de güvenmiyorlar. 
     Bu yabancılaşmanın ne kadar süreceğini şimdiden kestirmek mümkün değil. Irak istikrara kavuşana kadar ilişkilerin düzelmeyeceği kesin. Ancak Irak'ta yeni bir devlet kurulacağı zaman Türkiye de bu oluşumda önemli rol oynamak isteyecektir. Belki savaştan sonra çıkarlarımız yeniden aynı doğrultuda olur. ABD, ekonomik açıdan dinamik, istikrarlı, laik ve demokratik bir Türkiye'ye her zaman ilgi duyacak ve onu batı dünyasına dahil etmek isteyecektir. Türkiye'nin ise güçlü dostunun desteğine her zaman ihtiyacı olacaktır.'' 
     




</TEXT>
</DOC>
