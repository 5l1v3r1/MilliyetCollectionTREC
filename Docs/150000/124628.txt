<DOC>
<DOCNO> 124628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/14/son/soneko04.html </URL>
<DATE> 2002/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
ASO Başkanı "AB'ye giriş tarih oldu" 
</HEADLINE>
<TEXT>

     Ankara Sanayi Odası ASO Başkanı Zafer Çağlayan Avrupa Birliği'ne AB girişin tarih olduğunu iddia ederek, ''AB olsa da olmasa da Türkiye çağdaş dünyanın basamaklarını tırmanıp zirveye çıkacaktır'' dedi. 
     Çağlayan, yaptığı yazılı açıklamada, AB'nin Türkiye'ye tarih vermemenin tarihini verdiğini savunarak, Kopenhag'dan önce daha net olan durumun şu an Türkiye için daha da bulanık olduğunu söyledi. 
     AB'nin Kıbrıs sorunu konusunda ise Türkiye'yi köşeye sıkıştırarak, bir dayatma içinde olduğunu iddia eden Çağlayan, tek taraflı Gümrük Birliği Anlaşması'nın da gözden geçirilmesi gerektiğini kaydetti. 
     Çağlayan, Türkiye'nin AB'ye alınmasa da birliğin çizdiği yoldan vazgeçmeyeceğini belirterek, İsmet İnönü'nün ''Yeni bir dünya kurulur ve Türkiye bu dünyada yerini bulur'' sözlerini hatırlattı. 
     Dünyanın AB'den ibaret olmadığının bilinmesi gerektiğini vurgulayan Çağlayan, ''AB bizi kabul etse de etmese de bu coğrafyada onlarla birlikte yaşamak zorundayız. Türkiye'nin geleceğinin batı dünyasında olduğunun bilincindeyiz. Herşeye rağmen hakkımızı teslim alıncaya kadar mücadeleye devam edeceğiz'' dedi. 
     Çağlayan, Türkiye'nin 140 ülkeyle dış ticaret ilişkileri olduğunu belirterek, AB'nin verdiği olumsuz kararın birlik dışındaki 125 ülke ve diğer birliklerle varolan ticaret hacminin geliştirilmesi için bir fırsat olarak görülmesi gerektiğini kaydetti. 
     Türkiye'nin hükümeti ve iş dünyasıyla yeni bir ulusal dış ticaret stratejisi ve hedefleri belirleyerek AB'yi Türkiye'yi birliğe alacak zorlamalara sokması gerektiğini vurgulayan Çağlayan, ''AB ülkeleriyle birlikte diğer ülkelerle ticaret hacmini geliştirebilen bir Türkiye, AB'nin kendisine tarih vermesini beklemenin yerine kendisi AB'ye tarih verebilecektir'' diye konuştu. 
     
     ÖNCELİKLİ MESAJ ''KIBRIS SORUNU'' 
     Çağlayan, Kepanhag kararı değerlendirildiğinde AB'nin öncelikle verdiği mesajın ''Kıbrıs sorununun'' çözülmesi olduğunu ve bu sorunun çözümü için 28 Şubat 2003 tarihine kadar süre verildiğini hatırlatarak, ancak 16 Nisan 2003 tarihinde Kıbrıs ile üyelik anlaşmasının yapılacak olmasını AB'nin ''aba altından sopa gösterme gayreti'' olarak nitelendirdi. 
     Kopenhag'daki sonuç bildirgesinde Türkiye ile Aralık 2004 tarihinde ''gözden geçirme sürecinin yapılmasının gecikmeksizin gerçekleşeceğine'' ilişkin ilavenin konulmasının olumlu bir durum olduğunu belirten Çağlayan, şunları kaydetti 
     ''Ancak bu Türkiye'ye yapılan haksızlığı ve farklı muameleyi ortadan kaldırmamaktadır. AB'de ciddi ağırlıkları bulunan Almanya ve Fransa'nın, AB üye sayısının 25'e çıkmasından sonra Türkiye'nin istenen yükümlülükleri yerine getirmesi halinde üyelik sürecinde sorun yaşanmayacağına ilişkin taahhütlerine rağmen, iyimser olmakta zorlanıyorum. İşimiz zor, 15 ülkeye yaptıramadığımızı 25 ülkeye yaptırmak zorunda kaldık. 
     Türkiye Cumhuriyeti hükümeti, Türk sanayicisi ve Türk vatandaşı eğer buradan çıkan sonucu iyi okursa üstüne düşen vazifeyi de yerine getirecektir. Bu konuda milletimiz duyarlıdır.'' 
     





</TEXT>
</DOC>
