<DOC>
<DOCNO> 104916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/31/siyaset/siy02.html </URL>
<DATE> 2002/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayındırlık’ta ikinci skandal 
</HEADLINE>
<TEXT>

İki müşavirlik firmasının sahte makbuzlarla yüzlerce müteahhide karne verdiği saptandı. 7 kişi gözaltında. Vurgunun büyüklüğü araştırılıyor 
     ANKARA Milliyet 

     Bayındırlık Bakanlığı’nda ikinci skandal ortaya çıktı. Başbakanlık’ta görevli bir polis memurunun yakını için iş takibi yaptığı sırada ortaya çıkan skandalda, bakanlığın sahte belgeyle başvuru yapan yüzlerce müteahhide karne verdiği saptandı. 
     Erzurum’da faaliyet gösteren bir müteahhitlik şirketi sahibi, müşavirlik firmalarına güvenmeyip Başbakanlık’ta görevli polis yakınından karne alımını takip etmesini istedi. Müşavirlik firması İBA’nın sahibi Seher Erdoğdu ile bakanlığa giden polis memuru, vergi makbuzunda yanlış isim yazıldığını fark edince, Erdoğdu olayı itiraf etti. Erdoğdu’nun belgeleri kadınlar tuvaletine kaçıp yırtmaya çalıştığı sırada, polis memuru belgeleri kurtarıp dedektiflere teslim etti. 
     Olayın ardından Kaçakçılık ve Organize Suçlarla Mücadele Şubesi’nce KOM başlatılan operasyonda müteahhitlerin işlemlerini takip eden İBA ve İŞBA’nın karne başvuru dosyasına, müteahhitlik karnesi alımı, deviri ve süre uzatımında vergi dairelerine yatırılan 5 ayrı değerdeki vergi makbuzunun sahtesini basıp sahte mühür ve imzalarla sahte vergi alındı makbuzu koyduğu saptandı. Firmaların, 100 milyon lirayla 2 milyar lira arasındaki karne vergisini devlete ödemeyip zimmetlerine geçirdiği anlaşıldı. Erdoğdu ve İŞBA’nın sahibi Ramazan Soğukbunar ile 6 adamı gözaltına alındı. 
     Ankara Emniyet Müdürlüğü, bakanlığı uyarıp karnelerin kontrol edilmesini istedi. Yetkililer, sahte belgeyle alınmış yüzlerce müteahhitlik karnesi olabileceğini belirterek, "Bakanlıkta dosyalara ayrıntılı inceleme yapılmama olasılığı ortaya çıktı" dedi. 
     



 SİYASET 












</TEXT>
</DOC>
