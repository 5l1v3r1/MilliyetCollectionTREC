<DOC>
<DOCNO> 132476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/22/son/sontur12.html </URL>
<DATE> 2003/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail'de gözaltına alınan işçilerden 25'i Türkiye'ye döndü 
</HEADLINE>
<TEXT>

     İsrail'in başkenti Tel Aviv'de gözaltına alınan Türk işçilerinden 25'i, 2 ayrı uçakla Türkiye'ye döndü. 
     THY ve El Al Havayolları'na ait 2 ayrı uçakla Atatürk Havalimanı'na gelen TLM İnşaat Şirketi işçileri, İsrail polisinin kaldıkları konteynerin kapısını kırarak kendilerini gözlem altına aldığını ve bu süre içinde kendilerine kötü muamele yapıldığını öne sürdüler. 
     ''Türk Hükümeti'nin olaya el koymasının ardından İsrailli yetkililerin katı tutumlarını değiştirdiğini'' anlatan işçiler, ''isteyenlerin Tel Aviv'de kalabileceğinin söylendiğini, ancak kimsenin artık orada kalmak istemediğini'' kaydettiler. 
     İsrailli yetkililerin ''vize süreleri dolduğu gerekçesiyle kendilerini gözlem altına aldığını'' belirten işçilerden Ahmet İsmail Eyüp, şöyle konuştu 
     ''Polisler, birkaç gün önce sabaha karşı saat 04.00 sıralarında kaldığımız konteynerlerin camlarını ve kapısını kırarak içeriye girdiler. Hiçbir gerekçe göstermeden, bazı arkadaşlarımızı da tartaklayarak hepimizi gözaltına aldılar. İsrail polisi, bizi araçlara bindirerek bir spor salonuna götürdü. Burada aç susuz kaldık.'' 
     





</TEXT>
</DOC>
