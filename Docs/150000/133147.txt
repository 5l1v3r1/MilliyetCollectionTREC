<DOC>
<DOCNO> 133147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/25/son/sontur07.html </URL>
<DATE> 2003/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
YSK, seçimlerin iptali başvurusunu bugün karara bağlayabilir 
</HEADLINE>
<TEXT>

     Yüksek seçim Kurulu YSK Başkanı Tufan Algan, 3 Kasım milletvekili genel seçiminin iptali istemiyle yapılan başvuruların fırsat olursa bugün, olmazsa önümüzdeki hafta içinde görüşüleceğini bildirdi. 
     Algan, YSK'ya gelişinde gazetecilerin sorularını yanıtladı. 3 Kasım seçiminin iptali istemiyle yapılan başvuruların ne zaman görüşüleceğinin sorulması üzerine Algan, ''Fırsat olursa bugün değilse hafta içinde veya önümüzdeki hafta sonunda görüşülür'' dedi. 
     YSK Başkanvekili Ahmet Hamdi Ünlü'nün açıklamaları ile kendi açıklamalarının çelişip çelişmediğinin sorulması üzerine de Algan, ''Çelişkili açıklama yok. Ben de 'itiraz olursa Kurul'a gelir ve konu hukuk çevresinde değerlendirilir' dedim. Ünlü'nün açıklaması da kısmen, mahiyet itibariyle aynı beyan. Sadece farklı olarak bir iki kelimeden ibaret. Bunlar da Kurul'da değerlendirilir'' diye konuştu. 
     Ünlü'nün açıklamalarının genel olarak Türkiye'de yargı kararlarına uyulmadığı yönündeki bir tespiti içerdiğini belirten gazetecinin bu görüşlere katılıp katılmadığını sorması üzerine de Algan, şöyle konuştu 
     ''Bu konu Türkiye'nin genel politikasıyla ilgili bir konu. Güzel bir konuya temas ettiniz. Gerçekten Anayasa ve yasalara göre yargı kararları kesindir, tüm kurumları bağlar. Özellikle Anayasa Mahkemesi'nin belirli kararları tüm toplumu ve kurumları bağlar. Bu bir Anayasa kuralıdır. Buna, idarenin uyup uymaması ayrı bir hukuki sorundur. Bunu zaman içerisinde gidermek, basın, medya, biz görevliler ve devletin, bir an önce bu hatamızı gidermemiz gerekir.'' 
     





</TEXT>
</DOC>
