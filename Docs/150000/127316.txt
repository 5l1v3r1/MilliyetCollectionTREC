<DOC>
<DOCNO> 127316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/27/son/sontur19.html </URL>
<DATE> 2002/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kayseri'de piyasaya sahte dolar sürmek isteyen 6 kişi yakalandı... 
</HEADLINE>
<TEXT>

     Kayseri'de, piyasaya sahte dolar sürmek isteyen 6 kişi, 55 bin 400 dolarla yakalandı. 
     Alınan bilgiye göre, Melikgazi ilçesi Eskişehir Bağları bölgesinde market işleten Hüseyin Payas, 2 kişinin sahte dolarla alışveriş yaptığını jandarmaya bildirdi. 
     Marketten ticari taksiyle ayrılan ve adlarının Selami D. ve Dinçer İ. olduğu belirlenen kişiler, jandarma ekiplerinin takibi sonucu yakalanarak gözaltına alındı. Bu kişilerin yapılan sorgulamalarında, dolarları İstanbul'dan getiren Ahmet K. ile kendisine aracılık eden Duran Ç, Mehmet Ali K. ve Tahir A. da sahte 55 bin 400 dolarla ele geçirildi. 
     Sanıkların sahte dolarları İstanbul'da tanımadıkları birinden 3 milyar liraya satın aldıkları, Kayseri'de satmak için müşteri aradıkları belirlendi. Jandarma yetkilileri, titizlikle basılan dolarları deneme amacıyla döviz bürosunda cihaza tuttuklarını, cihazın sahte oluşunu tespit edemediğini gözlemlediklerini kaydetti. 
     





</TEXT>
</DOC>
