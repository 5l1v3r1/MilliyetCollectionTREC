<DOC>
<DOCNO> 120790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/24/son/sonspo04.html </URL>
<DATE> 2002/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaşta gözler Avrupa'ya çevrildi... 
</HEADLINE>
<TEXT>

     Adanaspor'u 3-0 yenerek haftayı 3 puanla kapayan Beşiktaş'ta gözler, Dinamo Kiev ile 28 Kasım Perşembe günü yapılacak UEFA Kupası 3. tur ilk maçına çevrildi. 
     Siyah-beyazlılar, izin yapmadan Dinamo Kiev maçının hazırlıklarına bugün başladı. Teknik direktör Mircea Lucescu yönetiminde BJK Nevzat Demir Tesisleri'nde gerçekleştirilen idmanda, önce kondisyon çalışması yapan futbolcular, daha sonra yarı sahada çift kale maç oynadı. 
     Adanaspor maçında 90 dakika forma giyen oyuncuların koşu yapmakla yetindiği antrenmana, sakatlıkları bulunan Ahmet Dursun, Sergen, Kaan Dobra, Serdar ve Dinamo Kiev maçında cezası nedeniyle forma giyemeyecek olan İlhan Mansız katılmadı. Ahmet Dursun ve Serdar, fizyoterapist eşliğinde üst sahada koşu yaptı. 
     Kulüp Doktoru Ayhan Optur, dünkü maçta sakatlanan Kaan Dobra'nın, yarın MR'ının çekileceğini ve durumunun netlik kazanacağını söyledi. 
     Beşiktaş, yarın akşam yapacağı antrenmanla, Dinamo Kiev maçı hazırlıklarını sürdürecek. 
     
     ANTRENMANDA BİR YABANCI 
     BJK Nevzat Demir Tesisleri'nde yaklaşık 2 saat süren idmana bir de misafir futbolcu katıldı. 
     Brezilya'da futbol yaşamını sürdüren ve Zago'yu ziyaret için İstanbul'a gelen Claudio, teknik direktör Lucescu'nun izniyle antrenmanda yer aldı. Oldukça hırslı olan Claudio idman sırasında önce Bayram'ın, ardından da İbrahim'in hafif bir sakatlık geçirmesine neden olurken, idman bitiminde Lucescu, bu futbolcunun Zago'nun arkadaşı olduğunu ve idmana katılmasının farklı yorumlanmaması gerektiğini söyledi. 
     
     NOUMA YİNE ŞOV YAPTI 
     Beşiktaş'ın Fransız futbolcusu Pascal Nouma, her zaman olduğu gibi, bugünkü antrenmanın da neşe kaynağı oldu. 
     İdman öncesi yedek kaleci Göksel ile şakalaşan, önce güreş yapıp, sonra da sarılan Nouma, yaptığı ilginç hareketlerle, arkadaşlarını neşelendirdi. 
     
     AMARAL'A KARDEŞ DESTEĞİ 
     Beşiktaş'ta son haftalarda fazla forma şansı bulamayan Amaral'a da kardeş desteği geldi. 
     Brezilyalı futbolcunun kardeşi Venderley idman sahasına gelerek, siyah-beyazlıların çalışmasını izlerken, antrenman sonunda da Amaral ile birlikte objektiflere poz verdi. 
     Ayrıca Cordoba'nın kızı Vanessa da köpeğiyle birlikte idmanı izlerken, Kolombiyalı kaleci antrenman bitiminde, saha içinde köpeğiyle boğuştu. 
     





</TEXT>
</DOC>
