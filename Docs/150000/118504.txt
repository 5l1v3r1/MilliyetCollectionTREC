<DOC>
<DOCNO> 118504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/12/son/sontur18.html </URL>
<DATE> 2002/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP üst yönetimi Yaşar Nuri Öztürk'e sahip çıktı 
</HEADLINE>
<TEXT>

     Seçimlerde "Tek başına iktidar" hedefinin uzağında kalan CHP, şimdi bunun nedenlerini arıyor. Kemal Derviş'in getirdiği kadar oyu götürdüğü iddia edilirken en büyük eleştiri de Yaşar Nuri Öztürk üzerinde toplanıyor. 
     Öztürk'ün Türkçe ibadetle ilgili açıklamalarının seçim döneminde özellikle Anadolu kentlerinde CHP'ye oy kaybettirdiği öne sürülüyor. 
     Bugün CHP yönetimi yazılı bir açıklama ile Öztürk'e sahip çıktı. 
     CHP Genel Başkan Yardımcısı Eşref Erdem, Yaşar Nuri Öztürk'ün partisine büyük katkıları olduğunu, bu katkılarının devam edeceğini söyledi. 
     Erdem yaptığı yazılı açıklamada, CHP'nin Öztürk'ü partiye alırken de, sonraki süreçlerde de ne yaptığının bilincinde olduğunu vurguladı. 
     CHP'nin Öztürk'ü kazanmakla partiye ve ülkeye büyük yararlar sağladığını belirten Erdem, "Aydın ve çağdaş bir din bilgini olan sayın Öztürk'ün ülkemizin yarınlara taşınmasında ciddi katkıları olmuştur ve olacaktır. Şimdiye kadar olduğu gibi bundan sonra da Yaşar Nuri Öztürk'ün partimize ve ülkemize yarar sağlayacağı çok açıktır" dedi. 
     





</TEXT>
</DOC>
