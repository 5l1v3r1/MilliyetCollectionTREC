<DOC>
<DOCNO> 129639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/09/ekonomi/eko01.html </URL>
<DATE> 2003/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Nema takvimi öne çekiliyor 
</HEADLINE>
<TEXT>

Bakan Babacan, zorunlu tasarruflar için oluşturulan komitenin, ödeme takvimi ve peşin ödemeden kalan kısmın nemalandırılması konularında yeni bir plan geliştireceğini söyledi 
     EKONOMİ SERVİSİ 

     Hazine’den Sorumlu Devlet Bakanı Ali Babacan, çalışanların zorunlu tasarruf ödemeleri ile ilgili geliştirilen planı tartışmak üzere, dün yapılan toplantıda, kurulması kararlaştırılan komitenin ödeme takviminin öne alınması konusunu da tartışarak yeni bir plan geliştireceğini söyledi. 
     Zorunlu tasarruflarda, AKP Genel Başkanı Tayyip Erdoğan’ın, imk nları zorlayın, takvimi öne çekin’ talimatı ile başlayan yeni arayışlar kapsamında gerçekleştirilen toplantı hakkında, NTV’ye açıklamalarda bulunan Bakan Babacan, "Sendikacıları dinledik, biz görüşlerimizi anlattık. Bir komite kurduk. Bazı eksikliklerin farkına varıldı. Ödeme planı tekrar gözden geçirilecek. 10.9 katrilyon liralık rakam 7.5 milyar dolar söz konusu. Makro dengeleri bozmadan bir plan geliştirilmeli. Biz anapara için temmuz - ağustosta ödeyelim demiştik. Bu tarih biraz daha öne alınabilir mi ona bakacağız. Teknik komite bu konuyu inceleyecek" dedi. 
     
     Önce nema ödenebilir’ 
     Toplantıda sendikacıların anapara yerine önce 2003 nemasının ödenmesini önerdiklerini anlatan Babacan, "Bu rakam 1.4 katrilyon tutuyor. Bizim önerdiğimiz anapara daha yüksek. Ancak bu konuya da teknik komite karar verecek" diye konuştu. Babacan ilk ödemeden sonra taksit taksit ödenecek kalan kısmın, ödeninceye kadar değer kaybetmemesi için nasıl formül düşünüldüğü sorusuna ise şöyle yanıt verdi 
     "Geri kalan para reel olarak değerini mutlaka koruyacak. Kanun tasarısında TÜFE öngörüldü ama teknik komitede konuşulacak, bu da değişebilir." 
     Babacan Hazine planında öngörüldüğü gibi kalan kısmın 2007’ye kadar dört taksit halinde ödenmesi konusunun da komitede netleştirileceğini, farklı ödeme planlarının gündemde olduğunu ancak, çalışanların nakit’ ödeme yanlısı olmaları nedeniyle bunların üzerinde durulmadığını söyledi. Babacan’ın verdiği bilgiye göre işçi, işveren ve memur sendikaları, Hazine, DPT ve Maliye uzmanlarından oluşan alt komite önümüzdeki salı günü ilk toplantısını yapacak. 
     Dün gerçekleştirilen toplantıya Başbakan Yardımcısı Abdüllatif Şener, Devlet Bakanı Ali Babacan, Maliye Bakanı Kemal Unakıtan ve bürokratların yanı sıra DİSK, Türk - İş, Hak - İş ve KESK başkanları da katıldı. Sendikacıların toplantıda önce bu yıl 2003 nemasının ödenmesini, kalan kısmın ise bir yılda, dövize endeksli tahville ödenmesini istedikleri belirtildi. 
     
Yeni kaynak paketleri yolda      Dün Başbakan Abdullah Gül tarafından açıklanan birinci kaynak paketinden sonra üzerinde çalışılan yeni kaynak paketlerinin de rakamlar netleştikçe açıklanacağını belirten Bakan Babacan, bu konuda şunları söyledi 
     "İki haftadır 2002 yılı sonundaki gevşemenin sonuçlarının telafisi üzerinde çalışılıyor. Yüzde 6.5 faiz dışı fazla hedefini resmi olarak açıkladık. Mali disiplinin kesin olarak sürdürülmesi gerekiyor. Ek kaynaklar ve israf önleyici tedbirler geliştiriliyor. Diğer tedbirler henüz hesaplama tam bitmediği için açıklanmadı. Ay sonuna kadar rakamlar kesinleştikçe peyderpey açıklanacak. Tasarruf, bütçe hedeflerine uyulması çok önemli. Otomatik ödenek diye bir şey var. Bütçeye yıl başında bir rakam konuyor ama hiç dikkate alınmıyor. 200 konulup 450 trilyon lira harcanıyor. Bu sisteme son veriyoruz. Harcamada hedefi aşan kuruluş Meclis’e hesap verecek." 
     



 EKONOMİ 




















</TEXT>
</DOC>
