<DOC>
<DOCNO> 124704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/15/siyaset/siy00.html </URL>
<DATE> 2002/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kırat’ın süvarisi Ağar 
</HEADLINE>
<TEXT>

DYP kongresinde 815 oy alan Mehmet Ağar, genel başkan seçildi. İlhan Kesici’ye 227, Hasan Subaşı’na ise 47 oy çıktı. Seçimin galibi Ağar, teşekkür konuşması için kürsüye çıkınca, "Bacaklarım titriyor" dedi... 
     AYDIN HASAN, BAHAR ATAKAN Ankara 

     DYP’de seçim yenilgisinden sonra genel başkanlıktan ayrılmak zorunda kalan Tansu Çiller’den sonra Mehmet Ağar dönemi başladı. Ağar, dün 7. Olağan Büyük Kongre’de 815 delegenin oyunu alarak genel başkanlığa seçildi. 
     Kongrede bin 258 delegeden bin 109’u oy kullandı. Bin 104 delegenin oyu geçerli, 5 delegeninki geçersiz sayıldı. İlhan Kesici 227, Hasan Subaşı 47, Ufuk Söylemez 14, Dursun Atabek 1 oy alırken, Şaban Yiğit’e oy çıkmadı. 
     
     Menderes çekildi 
     Geçen hafta diğer adayları çekilmeye çağıran, Ağar’ı eleştirirken "Komser Şekspir’i mi oynayacaklar" diyen Menderes, dün sabah sürpriz bir kararla adaylıktan çekildi. Menderes, hiçbir adayı işaret etmedi. Kurada belirlenen sıraya göre kürsüye çıkan 12 adaya 10’ar dakika konuşma hakkı verildi. Adaylardan Takiddin Yarayan, Mehmet Sena Ekici ve İnci Çavaş, Kesici lehine çekildi. Ağar lehine Mustafa Kuran ile Ömer Faruk Altıntaş, Söylemez lehine de Nebahat Aslan adaylıklarını çekti. 
     
     İlk raunt 
     Kongrede ilk yarış, Kesici ile Ağar arasında Divan Başkanlığı için yaşandı. Divan Başkanlığı’nı Kesici’nin adayı Ayvaz Gökdemir’e karşı Ağar’ın adayı Nevzat Ercan 710 oyla kazandı. Gökdemir’e ise 366 oy çıktı. Böylece kongrenin "ilk raundunu" alan Ağar, hem delege üzerinde psikolojik üstünlük sağladı, hem de yarıştan birinci çıkacağı mesajını güçlendirdi. 
     
     Ağar teşekkür etti 
     Seçimin galibi Ağar, gecenin sonunda delegeye şöyle seslendi 
     "Hayatımın en şerefli, mesuliyet derecesi son derece yüksek görevin sizlerin büyük teveccühü, Allah’ın yardımıyla geldik. Allah’ın verdiği en ağır görevlerin üstesinden galip gelmek bize nasip oldu. Büyük Allahımdan temennim şudur bizi şaşırtmasın, şımartmasın. Hata yapabilirim ama ukalalık yapmam. Genel başkanımız fevkalade güzel geldi, güzel gitti. Allah yardımcımız olsun, yolumuz açık olsun." 
     
Birlik görüntüsü      ALTAN BURGUCU 

     Divan Başkanı Nevzat Ercan, sonuçları açıklamasından sonra bütün adayları kürsüye çağırdı. Ağar, Kesici ve Subaşı, diğer genel başkan adaylarıyla delegeyi selamladı ve birlik görüntüsü verdi. Birlik fotoğrafında salondan erken ayrılan Ufuk Söylemez yer almadı. 
     
     DYP KONGRESİ’NDEN NOTLAR... 

</TEXT>
</DOC>
