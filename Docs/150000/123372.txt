<DOC>
<DOCNO> 123372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/08/son/sontur10.html </URL>
<DATE> 2002/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Sigaranın bilinmeyen yönleri... 
</HEADLINE>
<TEXT>

     Akciğer, gırtlak, mesane, ağız, yemek borusu, rahim kanseri gibi birçok kanser türü ile kalp hastalıkları, bronşit, amfizem gibi pek çok hastalığın nedeni olduğu bilimsel olarak kanıtlanan sigara, gün içinde genel yorgunluk hissine, sırt ve bel ağırlarına ve koku ve tat alma duyusunda azalmalara da neden oluyor. 
     Sağlık Bakanlığı verilerine göre, Türkiye'de 15 yaş üzerinde yaklaşık 2 kişiden biri sigara kullanıyor ve sigaraya yapılan bir aylık harcama, Sağlık Bakanlığı'nın bir yıllık bütçesinden fazla. 
     Sigaranın sağlık üzerine olan zararları, sigara içildiği anda başlıyor. Sigara dumanı ağız, dil, boğaz, yemek borusu, nefes boruları, akciğerler ve mideye doğrudan ulaşıyor. Dumanın içinde bulunan zararlı maddeler de saniyeler içinde kalp, beyin, kan damarları, böbrekler, mesane gibi pek çok organa ulaşıyor ve zarar veriyor. 
     Nikotin, kan basıncını yükseltiyor, nabız sayısını artırıyor, sindirimi yavaşlatıyor, kanın damarlar içindeki dolaşımını bozuyor ve organların yeterli kan almalarını engelliyor. 
     
     İÇİNDE SİYANÜR VAR 
     Dumanda bulunan katranın içinde 6 bin dolayında kimyasal madde bulunuyor. Bunlar arasında bulunan asitler, alkol aldehitler, ketonlar, siyanür, karbonmonoksit gibi maddeler doğrudan zehir etkisi gösteriyor ve organlarda tahribat yapıyor. 
     Akciğer, gırtlak, mesane, yemek borusu, rahim kanseri gibi birçok kanser türü ile kalp hastalıkları, bronşit, amfizem gibi pek çok hastalığın nedeni olduğu bilimsel olarak kanıtlanan sigara, bütün kanser ölümlerinin 3'te 1'inden sorumlu. Akciğer kanserlerinin ise yüzde 85'i sigaradan kaynaklanıyor. 
     Sigara bağımlılığı, sağlıklı insanlarda zaman zaman şiddetli sırt ve bel ağrılarına yol açabiliyor. 
     Annesi ya da babası sigara içen çocuklar 6 kat daha fazla solunum yolu hastalıklarıyla karşılaşma riski taşıyor. Sigara içenlerin yaraları çok daha zor kapanıyor. Bunun yanında ameliyat sonrası yaralarının iyileşmeme olasılıkları da bulunuyor. 
     
     BIRAKTAKTAN SONRAKİ DEĞİŞİKLİKLER 
     Bakanlık verilerine göre, sigarayı bıraktıktan sonra dakika dakika vücutta yaşanan değişiklikler şöyle 
     - 20 dakika sonra, kan basıncı ve nabız normale döner, el ve ayak kan dolaşımı düzelir. 
     - 8 saat sonra, kan oksijen düzeyi normale döner, kalp krizi geçirme riski azalır. 
     - 24 saat sonra, vücut karbonmonoksitten arınır. 
     - 48 saat sonra, kan nikotin düzeyi azalır, tat ve koku duyusu artar, peptik ülserli hastaların tedaviye verdikleri cevap artar. 
     - 72 saat sonra, hava yollarının gevşemesi sonucu nefes alıp verme rahatlar, solunum yolları fonksiyon görmeye başladığı için kendi kendini temizlemeye çalışır. Enerji düzeyi artar. 
     - 2-12 hafta sonra, tüm vücuttaki dolaşım düzelir, solunum yolu enfeksiyonlarına yakalanma riski azalır, yürürken yorulma ve tıkanma daha az görülür. 
     - 3-9 ay sonra öksürük, kısa aralıklarla nefes alıp verme ve hırıltılı yada ıslık sesli soluk alıp verme gibi solunum yolu problemleri düzelir, akciğer fonksiyonları yüzde 5-10 oranında artar. 
     - 12 ay sonra, koroner kalp hastalığı riski yarı yarıya azalır. 
     - 12-36 ay sonra, mesane kanseri riski yüzde 50 azalır. 
     - 5 yıl sonra, kalp krizi geçirme riski ve yemek borusu, ağız boşluğu kanserleri gibi hastalıkların riski yüzde 50 oranında azalır. 
     - 10-15 yıl sonra, kalp krizi geçirme riski tamamen ortadan kalkar ve içmeyenlerle aynı seviyeye iner, akciğer kanseri riski sigara içenlere göre yüzde 50 azalır. 
     





</TEXT>
</DOC>
