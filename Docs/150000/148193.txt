<DOC>
<DOCNO> 148193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/07/son/sontur19.html </URL>
<DATE> 2003/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski sabıkalı dehşet saçtı... 
</HEADLINE>
<TEXT>

     Tekirdağ'ın Saray İlçesi'nde, cinayetten 10 yıla hükümlüyken şartla salıverilen ve belediyede geçici işçi olarak çalışan bir kişi, geçirdiği bunalım sonucu cinnet getirerek, çevreye pompalı tüfekle kurşun yağdırdı, kaçarken de otomobilinin içinden ateş edip, tanıdığı bir kişiyi öldürdü. 
     Şartla salıverilme yasasından yararlanarak cezaevinden çıkan ve Saray Belediyesi'nde geçici işçi olarak çalışan Ömer Kuşcu 35 , girdiği bunalım sonucu, Cami Caddesi'nde, kıraathane, bar ve bir evi, elindeki pompalı tüfekle kurşunladı. 
     Elinde pompalı tüfekle girdiği kıraathanede, CHP Tekirdağ Milletvekili Erdoğan Kaplan ile Belediye Başkanı Mahmut Halilcikoğlu'nun hangi sandalyede oturduğunu soran Kuşcu, gösterilen sandalyelere kurşun yağdırdı. Daha sonra bir bara ve milletvekili Kaplan'ın damadının evine kurşun yağdıran Kuşçu, 22 LD 262 plakalı otomobiliyle olay yerinden kaçmaya çalıştı. Bu sırada, olay yerinden uzaklaşmaya çalışan Ahmet Öğüt'ü 45 gören Kuşçu, otomobilini durdurarak aracın içinden nişan aldığı Öğüt'ü öldürdü. Öğüt'ün zaman zaman, saldırgan Kuşku'yu bazı davranışları dolayısıyla eleştirdiği ve ona yol göstermeye çalıştığı öğrenildi. 
     Olay yerinden kaçan Kuşku daha sonra, Saray'a bağlı Sefaalan Beldesi'nde bir su istasyonunda yakalanarak gözaltına alındı. Olayla ilgili soruşturma sürüyor. 
     Kuşçu'nun daha önce bir kişiyi bıçakladığı, bu yüzden 9 ay cezaevinde yattığı, çıktıktan sonra bu kez 2 kişiyi öldürdüğü ve 10 yıl hüküm giydiği belirtildi. Cezaevinde de 2 kişiyi öldürdüğü iddia edilen Kuşçu'nun, şartla tahliyeden yararlanarak cezavinden çıktığı kaydedildi. 
     





</TEXT>
</DOC>
