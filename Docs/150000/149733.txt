<DOC>
<DOCNO> 149733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/14/son/sondun48.html </URL>
<DATE> 2003/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD basını "Rusya, Irak ajanlarına eğitim vermiş.." 
</HEADLINE>
<TEXT>

     ABD'de yayımlanan San Fransisco Chronicle gazetesi, Irak'ta ele geçen belgelerde Rusya'nın Saddam Hüseyin'in ajanlarına geçen sonbahara kadar eğitim vermekte olduğunun ortaya çıktığını bildirdi. 
     Gazetenin haberine göre, Irak gizli servisi Muhaberat'ın önde gelen ajanlarının evlerinde yapılan aramalarda kişisel belgeler ele geçti. 
     Haberde, bir ajanın dosyasında ele geçen belgeye göre, geçen Eylül'de Moskova'daki ''Özel Eğitim Merkezi''nde Iraklı ajana eğitim ve diploma verildiği belirtildi. Iraklı ajanın, ''akustik denetim'' alanında eğitildiği ve Rusya'nın, üzerinde çift kartallı sembolü bulunan diplomasıyla ödüllendirildiği kaydedildi. 
     San Fransisco Chronicle gazetesine demeç veren bir Amerikalı üst düzey yetkili, belgeler eğer gerçekse bunun BM yaptırımlarının ihlali anlamına geldiğini ve Washington ile Moskova arasındaki ilişkilere ciddi darbe vurabileceğini belirtti. 
     





</TEXT>
</DOC>
