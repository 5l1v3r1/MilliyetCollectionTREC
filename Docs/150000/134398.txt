<DOC>
<DOCNO> 134398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/01/guncel/gun04.html </URL>
<DATE> 2003/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Karne sevinci trafiğe kurban 
</HEADLINE>
<TEXT>

     Denizli’de, öğrenci servis minibüsünün devrilmesi sonucu meydana gelen trafik kazasında bir öğrenci öldü, 3 öğrenci yaralandı. Akköy Turizm Meslek Lisesi öğrencilerini taşıyan Mehmet Efe yönetimindeki minibüs, 29 Ekim Bulvarı’nda, yağmur nedeniyle kayganlaşan yolda önce orta refüje çarptı, daha sonra karşı yola geçerek durdu. Bu sırada Tevfik Fatih Candemir idaresindeki otomobil, çarptığı servis minibüsünün devrilmesine neden oldu. Kazada, minibüste bulunan öğrencilerden Mehmet Karaaslan 16 hayatını kaybederken, Zehra Bozdemir, Özlem Bengü ve Öznur Külahçıoğlu yaralandı. 
     Bu arada, Denizli Ticaret Borsası İlköğretim Okulu 1. sınıf öğrencisi Volkan Bozdağ, karnesini aldıktan sonra evine dönerken trafik kazasında can verdi. Kayseri’de de karnesini alan Çınar Üçel 16 , otomobil çarpması sonucu ağır yaralandı. 
     
     



 GÜNCEL 




















</TEXT>
</DOC>
