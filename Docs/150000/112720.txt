<DOC>
<DOCNO> 112720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/13/son/sondun10.html </URL>
<DATE> 2002/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Avustralya, Endonezya'ya terörü çözmesi çağrısında bulundu 
</HEADLINE>
<TEXT>

     Avustralya, Endonezya'nın turistik Bali adasında son açıklamalara göre 187 kişinin ölümüne yol açan bombalı saldırının terörle mücadelenin sürdürülmesi zorunluluğunu ortaya koyduğunu belirterek, Endonezya hükümetine, ülkesi içindeki terör sorununu çözmek için harekete geçmesi çağrısında bulundu. 
     Avustralya Başbakanı John Haward, Endonezya Devlet Başkanı Megawati Sukarnoputri'yi telefonla arayarak, iki ülkenin yetkililerinin dünkü bombalı saldırıların teröristler tarafından düzenlendiği sonucuna vardıklarını belirtti. 
     Howard, düzenlediği basın toplantısında, ülkesinin Endonezya'ya tıbbi yardımın yanı sıra sorumluların bulunması için polisiye destek önerdiğini, ancak Cakarta'nın, kendi sınırları içindeki terör sorununu çözmek için yoğun çaba içinde olduğunu görmek istediğini kaydetti. 
     Avustralya Başbakanı, henüz sorumluluk üstlenenin olmadığı saldırıların faiilleri hakkında yorum yapmanın erken olduğunu belirtti, ancak Endonezya'da El Kaide ile bağlantılı olmakla suçlanan Cemaa İslamiye örgütünün geçmişte terör saldırıları düzenlediğine işaret etti. 
     Bali'de dün gece meydana gelen patlamalarda kaç bombanın kullanıldığına ilişkin çelişkili haberler gelmeye devam ederken, polis büyük patlamaya bir araca yerleştirilen bombanın yol açtığını bildirmişti. 
     Polis, dünyada turistlere yönelik en kanlı saldırılardan biri olan dünkü patlamalarda ölen yabancıların Avustralyalı, İngiliz, Fransız, Alman ve İsveçli olduğunu kaydetmişti. 
     Bu arada, Avustralya'nın Melbourne kentinde Vietnam Savaşı'ndan bu yana ülkede düzenlenen en büyük barış gösterisinde Bali adasındaki saldırı kurbanları için iki dakikalık saygı duruşunda bulunuldu. 
     Melbourne'de yaklaşık 30 bin kişi Avusturya hükümetinin ABD'nin Irak'a olası saldırısını desteğini protesto için gösteri yapıyor. 
     
     İNGİLTERE'DEN KINAMA Öte yandan, İngiltere Dışişleri Bakanlığı, Bali adasındaki sadırıları kınayarak, saldırıların ''cani ve sapık'' teröristlerin işi olduğunu belirtti. 

     Başbakanlık bürosunun bir sözcüsü de, Başbakan Tony Blair'in Bali'deki korkunç terör eylemini kınadığını bildirdi. 
     İngiliz hükümeti ayrıca vatandaşlarının Bali'ye gitmemesi tavsiyesinde bulundu. 
     Belçika da vatandaşlarını Endonezya'ya seyahat konusunda uyardı. 
     Dışişleri Bakanlığı, Belçika vatandaşlarının çok gerekli olmadıkça Endonezya'ya gitmemelerini tavsiye etti. 
     





</TEXT>
</DOC>
