<DOC>
<DOCNO> 115852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/30/guncel/gun02.html </URL>
<DATE> 2002/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Adalet usulden sınıfta kaldı 
</HEADLINE>
<TEXT>

Hacettepeli öğrenci Birtan Altınbaş’ın öldürülmesiyle ilgili dava 11 yıl sonra sonuçlandı. Ancak Yargıtay, kararı usulsüzlük gerekçesiyle bozdu 
     GÖKÇER TAHİNCİOĞLU Ankara 

     Hacettepe Üniversitesi öğrencisi Birtan Altınbaş’ın gözaltında öldürülmesine ilişkin 11 yıl sonra sonuçlanan dava, Yargıtay tarafından "ilginç " gerekçelerle bozuldu. İlk yargılaması dört yıl süren ve 2006’da zamanaşımına girecek davanın sanıklarına 11 yıl boyunca dokunulamadı. 
     
     Dosya kapandı 
     1991 yılının Ocak ayında 23 yaşında Terörle Mücadele Şubesi’ne getirilen Altınbaş, gözaltında hayatını kaybetti. Altınbaş toprağa verilirken, olayla ilgili iki ayrı soruşturma açıldı. Sorumluların yargılanması için valilikten izin istendi, ancak valilikteki soruşturmayı Terörle Mücadele Şubesi Başkanı yürüttü. Sonuçta dosya da kapandı. 
     "Her şey bitti" diye düşünülürken, Ankara Cumhuriyet Başsavcılığı dava açtı. Dosyanın gönderildiği valilik beş yıl boyunca hiçbir şey yapmadı. Sonunda 1998’de başlayan davayı, Birtan’la birlikte gözaltına alınan avukatlardan biri fark etti. İşkence yaptığı iddia edilen polislerin şefi İbrahim Dedeoğlu, önce Karaman’dan MHP milletvekili aday adayı oldu, seçilemeyince Başbakanlık’ta danışman olarak görev yaptı. Dedeoğlu, son seçimlerde de aday adayı oldu, ancak Bahçeli onay vermedi. Görevini sürdüren diğer polislerin hiçbirine "dokunulamadı." 
     Birtan’ın ölümünden 10 yıl sonra dava sonuçlandırıldı. Temmuz 2001’de sanık polisler Dedeoğlu, Sadi Çaylı, Hasan Cavit Orhan ve Süleyman Sinkil 4 yıl 5 ay 10 gün hapisle cezalandırıldı, dört polisin de beraatına karar verildi. Dosya temyiz üzerine Yargıtay’a geldi. Yargıtay Savcısı Mustafa Ünal, kararın bozulmasını istedi. Yargıtay 1. Ceza Dairesi de, kararı usul yönünden bozdu. Gerekçe olarak da, "sanık Orhan’a doğum ve adli sicil kaydıyla otopsi tutanağı ve Adli Tıp raporunun okunup diyeceklerinin sorulmaması"nı, "tanık Nebih Alpaslan’ın ifadesinin alındığı talimat tutanağına görüşü alınan cumhuriyet savcısının adının celse başında yazılmaması"nı gösterdi. 
     
Zamanaşımı tam 4 yıl sonra      Altınbaş’ın davası, bu aşamadan sonra yeniden, yerel mahkemeye gidecek. Burada çıkacak karardan sonra Yargıtay’a gelecek ve yine usul eksikliği bulunmazsa, esasa geçilecek. Yargıtay da davayı esas yönünden bozmazsa, mahkemenin kararını onayacak. Ancak dosyanın zamanaşımına girmemesi için tüm işlemlerin 2006’ya kadar bitirilmesi gerekiyor. 
     



 GÜNCEL 

















</TEXT>
</DOC>
