<DOC>
<DOCNO> 124962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/16/son/sondun28.html </URL>
<DATE> 2002/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Verheugen "Türkiye AB'ye girdikten sonra tamam denilmeli" 
</HEADLINE>
<TEXT>

     Avrupa Birliği'nin AB genişlemesinden sorumlu komisyon üyesi Günter Verheugen, AB'nin sınırları olması gerektiğini savunarak, ''Türkiye ve Balkan ülkeleri AB'ye girdikten sonra tamam denilmeli'' dedi. 
     Verheugen, bugün başkent Berlin'de düzenlenen ''Initiative pro Erweiterung'' Genişleme girişimi adlı bir toplantıya katıldı. Verheugen, toplantıdan sonra Türk gazetecilere yaptığı açıklamada, Kopenhag zirvesinde alınan kararın Türkiye'yi memnun etmesi gerektiğini savunarak, ''İlk kez bir ülkeye, siyasi kriterleri tümüyle yerine getirmeden önce tarih verildi. Bugüne kadar aday ülkelere, 'önce kriterleri yerine getir sonra tarih veririz' denilirdi'' diye konuştu. 
     Avrupa Konvansiyonu Başkanı Valery Giscard d'Estaing ile bazı politikacıların, Türkiye'nin AB üyeliğine karşı dile getirdikleri görüşlere katılmadığını da ifade eden Verheugen, ''Bence Avrupa'nın kapısı Türkiye'ye biraz daha aralanmıştır. Kapının kapandığı şeklindeki görüşlere katılmıyorum'' dedi. 
     Verheugen, yakın bir zamanda Ankara'ya gideceğini de belirterek, ''Tarihini henüz bilmiyorum, ancak Ankara'ya giderek Kopenhag kararıyla ilgili olarak Başbakan Abdullah Gül ve diğer hükümet yetkilileri ile görüşeceğim'' şeklinde konuştu. 
     Verheugen, AB'nin sınırları olup olmadığı konusunda ne düşündüğü şeklindeki bir soruya karşılık da, ''AB'nin sınırları olmalı. Türkiye ve Balkan ülkeleri AB'ye girdikten sonra tamam denilmeli. Bu belki orta vadede gerçekleşebilir'' şeklinde görüş belirtti. 
     Türkiye'nin AB üyeliği isteğiyle ilgili Türk hükümet yetkilileri ve diğer bazı ülkeler tarafından yapılan baskıların, AB hükümet ve devlet başkanları arasında biraz olumsuz bir tutum izlemelerine yol açtığını kaydeden Verheugen, ''Baskılar biraz fazla oldu'' diye konuştu. 
     Berlin eyaletinin eski bakanlarından Volker Hassemer de, toplantıda yaptığı konuşmada, Berlin'deki vatandaşlarını, Türkiye'yi, AB'ye yakınlaştırılması konusunda desteklemeleri çağrısında bulundu. 
     





</TEXT>
</DOC>
