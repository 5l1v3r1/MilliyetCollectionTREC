<DOC>
<DOCNO> 139467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/27/son/sonspo07.html </URL>
<DATE> 2003/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol... Efes Pilsen'de galibiyet sevinci... 
</HEADLINE>
<TEXT>

     Basketbolda Erkekler Avrupa Ligi'nde 2. turda E Grubu'nda yer alan ve bu grupta ilk maçında Hırvat rakibi KK Cibona VIP Zagreb'i İstanbul'da yenen Efes Pilsen'de, galibiyetin sevinci yaşanıyor. 
     Efes Pilsen Antrenörü Oktay Mahmuti, KK Cibona VIP Zagreb karşısında skor kontrolünü ellerinde tuttuklarını ve maçı böyle kazandıklarını söyledi. 
     Mahmuti, 1. tur maçları sonrası ligde uzun bir aranın yaşandığını belirterek, ''Bu uzun aradan sonra önemli bir maça çıktık. Maç öncesinde hastalık ve sakatlıklar bizi sıkıntıya sokmuştu. Sert ve ritmi düşük maç oynandı. Cibona Zagreb'i 1. turda İstanbul'daki maçta farklı skorla yenmiştik. Ama 2. tur seviyesindeki maçlarda böyle farklı skorlar beklememek lazım. Şimdi Unicaja Malaga ile yapacağımız maçı düşünüyoruz'' diye konuştu. 
     Oyun planlarında 4 numaralı pozisyonda yer alan oyuncunun performansının çok önemli olduğunu kaydeden Mahmuti, şöyle konuştu 
     ''Dünkü maçta bazı bölümlerde Alper'i bu pozisyonda oynattım. Alper de maçın bazı bölümlerinde çok iyi oynadı. Ama yine de bu pozisyona çözüm bulmamız gerekiyor. Burası Alper'in pozisyonu değil. Yine de Alper çok önemli paslar verdi, sayı buldu, ribaunt aldı. Granger'in performansı da istenilen düzeyde değil. Kaliteli oyuncu ve performansının kötü olduğunu biliyor. İyi olması halinde bizim için önemli bir silah.'' 
     
     TRANSFER KONUSU 
     Transfer konusuna da değinen Mahmuti, takıma uygun bir oyuncu bulmaları durumunda transfer yapabileceklerini dile getirdi. 
     Mahmuti, bu dönemde iyi oyuncu bulmanın zor olduğunu vurgulayarak, ''Boşta oyuncu çok az. Boştakiler de uzun zamandır oynamayan oyuncular. Ancak uygun oyuncu bulmamız durumunda transferini gerçekleştireceğiz. Sakatlığı süren Golemaç'ın durumunun da netlik kazanmasını bekliyoruz. Doktorların kontrollerinden sonra durumu belli olacak. Ona göre de hareket edeceğiz'' dedi. 
     





</TEXT>
</DOC>
