<DOC>
<DOCNO> 100749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/08/son/soneko11.html </URL>
<DATE> 2002/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
POAŞ'ın İş Doğan'a satışı tamamlandı 
</HEADLINE>
<TEXT>

     Özelleştirme İdaresi Başkanlığı ÖİB portföyündeki Petrol Ofisi A.Ş'nin POAŞ A Grubu yüzde 25.83 oranındaki hisselerinin İş Doğan Petrol Yatırımları A.Ş'ye satışı, bugün tamamlandı. 
     Satışla birlikte, bir dönem Türkiye'nin en büyük KİT'lerinden biri olan Petrol Ofisi'nde kamu hissesi kalmadı. 
     POAŞ'ın 12 trilyon 917 milyar 56 milyon 150 bin lira nominal değerli hisse senetleri, Özelleştirme İdaresi Başkanlığı tarafından İş Doğan Petrol Yatırımları A.Ş'ye beher hisse 30 bin lira fiyattan satıldı. İMKB Toptan Satışlar Pazarı'nda gerçekleşen satışa, İş Yatırım Menkul Değerler A.Ş. aracılık etti. 
     Satış işlemi sonrası, İş Doğan Petrol Yatırımları A.Ş.'nin ortaklık payı, yüzde 76,834'e yükseldi. Yüzde 51 hissesi temsil eden B Grubu 25.5 trilyon lira nominal değerdeki hisse, 21 Temmuz 2000 tarihinde 1 milyar 260 milyon dolar peşin bedelle İş Doğan'a satılmıştı. 
     Şirketin kalan yüzde 23,166 oranındaki hissesi, halka açık bulunuyor. 
     A Grubu hisseler, anonim şirketlerde yönetim açısından büyük önem taşıyor. 
     Özelleştirme Yüksek Kurulu'nun kararı uyarınca, satılan hisse miktarının büyüklüğü dikkate alınarak ilk ödeme yüzde 30 peşin olarak hisselerin tesliminde, izleyen ödemeler ise peşin ödeme ile aynı tarihlerde olmak üzere 3 yılda yüzde 20, yüzde 30 ve yüzde 20 olarak yapılacak. 
     Kalan tutara, yıllık Tüketici Fiyat Endeksi artışı üzerinde artışın yüzde 5'i oranında ilave yaparak 12 aylık TÜFE x 1.05 bulunacak oranda faiz uygulanacak. Uygulanacak dönem olarak, satışın gerçekleştiği aydan önceki aydan başlayarak 12 aylık dönem dikkate alınacak. 
     





</TEXT>
</DOC>
