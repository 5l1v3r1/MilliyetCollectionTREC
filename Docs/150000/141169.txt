<DOC>
<DOCNO> 141169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/07/yasam/yas04.html </URL>
<DATE> 2003/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk hekime büyük onur 
</HEADLINE>
<TEXT>

Beyin tümörü tedavisi üzerine araştırmalar yapan Doçent Ali Savaş, Avrupa’da her yıl bir bilim adamına verilen ödüle layık görüldü 
     YILDIZ YAZICIOĞLU Ankara 

     Avrupa Beyin ve Sinir Cerrahisi Topluluğu’nun her yıl yalnızca bir bilim adamını layık gördüğü En İyi Bilimsel Araştırma Ödülü’, bu yıl Ankara Üniversitesi Tıp Fakültesi Öğretim Üyesi Doç. Dr. Ali Savaş’a verildi. "Ödülü ben değil Türkiye kazandı" diyen Savaş, iddialı konuşuyor "2003 yılında tıp dünyası ve özellikle beyin cerrahisi Türkiye’yi konuşacak." 
     Savaş, ödül alan çalışmasında, beyin tümörü hastalarında radyasyon tedavisinin sinir hücrelerine etkisini, tavşanlar üzerindeki deneyleriyle araştırdı. 
     Araştırma sonucu Savaş, radyasyona maruz kalma süresi zamana yayıldığında, sinir hücreleri üzerindeki olumsuz etkinin arttığını ortaya çıkardı. Hastalara tedavi amaçlı radyasyon uygulanırken, aralıklarla uzun süre belli doz radyasyon verildiğini kaydeden Savaş, "Ancak araştırma gösterdi ki, aynı doz, hastaya tek seferde verilirse olumsuz etkisi en düşük düzeyde oluyor" dedi. 
     
     Yurtdışına gitmem 
     Tedavi açısından bugüne kadar hasta üzerinde belirlenen radyasyon dozunu parça parça vermenin doğru sayıldığını kaydeden Savaş, araştırmasıyla bunun tersini ortaya koymuş oldu. 
     Yurtdışından gelecek çalışma tekliflerini kabul etmeyeceğini de belirten Savaş, sözlerini şöyle sürdürdü "Kesinlikle Türkiye’de kalırım. Elbette yurtdışından arkadaşlarla ortak araştırma yapabiliriz, ancak ben Avrupa’da Türk tıbbını tanıtmayı tercih ederim." 
     



 YAŞAM 


























</TEXT>
</DOC>
