<DOC>
<DOCNO> 107049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/11/son/sontur21.html </URL>
<DATE> 2002/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Yardımcısı ''ittifak yok'' dedi ama Bayar ittifak yaptı... 
</HEADLINE>
<TEXT>

     Ankara'da herşey çok hızlı yaşanıyor. 
     DTP Genel Başkan Yardımcısı Yılmaz Hastürk, bu sabah yaptığı açıklamada 3 Kasım seçimleri için DYP ile sürdürdükleri işbirliği çalışmalarının olumsuz sonuçlandığını açıkladı. 
     Kulislerde DTP'de muhalif kanadın seçim ittifakından vazgeçilmesinde etkili olduğu yayıldı. 
     Ancak birkaç saat sonra DYP Genel Bakanı Tansu Çiller ile DTP Genel Başkanı Mehmet Ali Bayar birlikte kameraların önüne geçti ve seçimlerde ittifak yapacaklarını söyledi. 
     DTP-DYP ittifakında ilk pürüz dün gece DTP cephesinde ortaya çıktı. DTP Genel Başkanı Mehmet Ali Bayar'a yakın isimlerin DYP listelerinde seçilebilecek yerleri almaları partide rahatsızlığı su yüzüne çıkardı. 
     Buna DTP Genel Başkan Yardımcısı Pars Kutay ile DYP adına temasları sürdüren Zonguldak Milletvekili Ömer Barutçu arasında sürdürülen görüşmelerin sabaha karşı tıkanmasının da eklenmesi iki parti arasındaki ittifak arayışlarını kopma noktasına getirdi. 
     DTP, bu aşamada 4'ü seçilecek yerlerden, 10'u da seçilme olasılığı bulunan sıralardan toplam 40'a yakın kontenjan isteği üzerinde durdu. 
     
     DEMİREL FAKTÖRÜ İDDİASI 

     Görüşmelerin tıkandığı noktalarda 9. Cumhurbaşkanı Süleyman Demirel'in de devreye girdiği iddiası her iki parti kulislerine yansıdı. Sabah saatlerinde görüşmeler tekrar başladı. Bu nedenle daha önce ittifak konusunda son kararını vermek üzere saat 10.00'da toplanacak olan DTP Genel İdare Kurulu 12.00'ye ertelendi. Uzlaşma görüşmeleri doğrultusunda 11.00'de yapılacak olan DYP Genel İdare Kurulu da ittifak 
     görüşmelerinin sonucuna bırakıldı. 
     Her iki parti kurmayları arasındaki görüşmeler olumlu sonuçlanırken, 12.00'de toplanan DTP GİK'de Bayar'a yakın isimlerden Aydın Giz ve Pars Kutay adaylıktan feragat ettiklerini açıkladılar. Böylece ittifakın önündeki engeller de ortadan kalkmış oldu. 
     Bunun üzerine, Mehmet Ali Bayar DYP'den aday olabilmek için partisinden istifa ederek, Tansu Çiller'le eş zamanlı olarak Meclis'e geldi. Bayar ve Çiller, TBMM'de düzenledikleri basın toplantısı ile el sıkışarak seçim işbirliği kararını resmileştirdiler. 
     Çiller daha sonra Bayar'ı DYP Grup salonuna davet ederek burada çay ikram etti. 
     Mehmet Ali Bayar'ın İzmir 2. Bölge birinci sıradan aday olacak. DTP'li bir kurmay ise ittifakla ilgili olarak "Seçilebilir yerlerden bize 10 yer ayrıldı. DYP bize listelerde toplam 35 kişilik bir kontenjan ayırdı" bilgisini verdi. 
     
</TEXT>
</DOC>
