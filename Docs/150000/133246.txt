<DOC>
<DOCNO> 133246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/26/son/sondun01.html </URL>
<DATE> 2003/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail askerleri Gazze'de... 
</HEADLINE>
<TEXT>

     İsrail askerlerinin 35 kadar tank, zırhlı araç ve helikopter desteğinde Gazze kentine girdikleri, kent merkezine doğru 3 ayrı koldan ilerledikleri bildirildi. 
     Kentin ana caddesi Filistin Meydanı'nda bulunan Gazze kenti sakinlerinin, İsrail tanklarını kente girmeden 1 kilometre önce fark ettiklerini belirten görgü tanıkları ve güvenlik yetkilileri, camilerden halka yapılan çağrılar üzerine onlarca silahlı Filistinlinin caddelere çıkarak İsrail askerleriyle çatışmaya girdiklerini kaydettiler. 
     İsrail askerlerinin Gazze'ye yerel saatle 22.00'de girdikleri belirtilirken, çatışmalarda can kaybı olup olmadığına dair henüz bir açıklamada bulunulmadı. 
     Çatışma sırasında silahlı Filistinlilerin bir İsrail zırhlı aracına tanksavar füze ile ateş ettikleri, İsrail helikopterlerinin de makineli tüfekle ateşi açtıkları ifade edildi. 
     Görgü tanıkları, İsrail konvoyunda iki buldozerin bulunduğunu belirttiler. 
     Geçmişte Gazze kentini işgal eden İsrail askerleri, İsraillilere karşı düzenlenen saldırılarla ilişkisi olan Filistinlilerin evlerini yıkmışlardı. 
     İsrail ile Filistinliler arasında 2 yıldan daha uzun süre önce alevlenen çatışmalarda İsrail askerlerinin ilk kez kent içinde bu kadar fazla ilerlediği ifade edildi. 
     İsrail ordusundan ise konuyla ilgili henüz bir açıklamada bulunulmadı. 
     





</TEXT>
</DOC>
