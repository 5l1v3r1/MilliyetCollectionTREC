<DOC>
<DOCNO> 124272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/13/dunya/adun.html </URL>
<DATE> 2002/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş, Türk doktorlara teslim 
</HEADLINE>
<TEXT>

KKTC Cumhurbaşkanı, ABD’de geçirdiği kalp ameliyatı sonrasında oluşan enfeksiyonun tedavisi için Ankara’da hastaneye yattı 
     YILDIZ YAZICIOĞLU Ankara 

     KKTC Cumhurbaşkanı Rauf Denktaş, ABD’de geçirdiği kalp ameliyatı sonrasında göğsünde meydana gelen su toplaması ve enfeksiyon riski nedeniyle Ankara Üniversitesi İbni Sina Hastanesi’nde tedavi altına alındı. Denktaş, Rektör Nusret Aras ile Dekan Tümer Çorapçıoğlu’na "Size teslim oldum. Ne gerekiyorsa yapın" dedi. Ameliyat yarasında enfeksiyon oluştuğu ve kalbin sol tarafında, deri altında 450 cc’lik su biriktiği öğrenilen Denktaş’a uygulanan iğne tedavisinin ardından tüm su boşaltıldı. Mevcut enfeksiyonda artış olmaması için de ilaç tedavisi yapılmaya başlandı. Kendisini su boşaltıldıktan sonra iyi hisseden Denktaş, Cumhurbaşkanı Sezer’in daveti üzerine bugün hastaneden ayrılarak Camlı Köşk’te konuk olacak ve tedavisine bir hafta boyunca burada devam edilecek. 
     
     Özkök’ten ince mesaj 
     Genelkurmay Başkanı Org. Hilmi Özkök, Denktaş’ı ziyaretinin ardından yaptığı açıklamada, "Her zamanki gibi mücadeleci ruhu yüzüne vurmuş çok yüce bir kişilik. Bir ömrü inandığı dava için harcamış bir kişi, onu görmem bana her zaman yüreklilik ve cesaret vermiştir. Kendisini gerçekten çok iyi gördüm. Endişe edecek bir durum yok" dedi. Özkök, Kopenhag Zirvesi ile ilgili bir soru üzerine, "Milletçe iyi haberler almayı ümit ediyoruz" dedi. 
     



 DÜNYA 









</TEXT>
</DOC>
