<DOC>
<DOCNO> 101327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/11/son/sontur10.html </URL>
<DATE> 2002/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş'ten yine kesin yanıt yok 
</HEADLINE>
<TEXT>

     Yeni Türkiye Partisi YTP Genel Başkanı İsmail Cem, Devlet Bakanlığı görevinden dün istifa eden Kemal Derviş ve İstanbul Milletvekili Hüsamettin Özkan arasında İstanbul'da yapılan görüşme sona erdi. 
     Bebek'te, İsmail Cem'in oğlu Kerim'e ait evde yaklaşık 3.5 saat süren görüşmenin ardından basın mensuplarına açıklama yapan Kemal Derviş, ekonomik, sosyal ve siyasal gelişmeleri gözden geçirdiklerini bildirdi. 
     Derviş, şunları kaydetti 
     ''Çok güzel bir çalışma oldu. Birlikte çalışmaya devam ediyoruz. Mutlaka Türkiye için en iyisini hepimiz birlikte bulmaya çalışıyoruz. Sadece bugün değil, yarın değil, 4 Kasım da değil, 4 Kasım'dan sonraki sürecin de güçlü, çok yapıcı ve Türkiye'ye iyilik getirmesi gerekir. Onun için stratejik düşünmemiz lazım. Ciddi çalışmamız lazım.'' Bir gazetecinin ''Bundan sonra YTP'de misiniz Net bir cevap istiyoruz'' şeklindeki sözleri üzerine Derviş, tüm güçleriyle çalışmaya devam ettiklerini söyledi. 
     Derviş, başka bir gazetecinin MHP Genel Başkanı, Devlet Bakanı ve Başbakan Yardımcısı Devlet Bahçeli'nin ''idam cezasının kaldırılması ve ana dilde eğitim'' konularına ilişkin yaptığı açıklamayı hatırlatması üzerine de, ''Kendi düşüncesi, olabilir'' dedi. 
     
     CEM'İN AÇIKLAMASI 

     YTP Genel Başkanı Cem de konuyla ilgili olarak şunları söyledi 
     ''Başkalarının söylediği üzerine konuşmam. Çünkü biz siyaseti bir atışma değil, yarışma yapmak iddiasıyla siyaset sahnesine çıkan bir partiyiz. 
     Bugün, Sayın Derviş'in belirttiği gibi ve her zaman olduğu gibi gayet değerli bir çalışmamız oldu. Biz ayrıca partimizin gelişmesini de gözden geçirdik. Hüsamettin beyle de konuşmamızda daha önce onu gündeme almıştık. 23 İl teşkilatını kurmuş vaziyetteyiz. Tahmin ediyorum önümüzdeki hafta buna 20 il başkanı ve il yönetimi eklenecek, partimiz büyümeye devam edecek. 
     Sonra başka görüştüğümüz konular, Sayın Derviş'in belirttiği gibi, biz Türkiye için var olan bir partiyiz. Türkiyemizin geleceğini, çocuklarımızın geleceğini Yeni Türkiye Partisi'nin, zaten başlamış olan, daha çok işin başlangıcındayız, devam eden büyümesinde ve iktidar olmasında görmekteyiz. Bu konuyu da etraflıca değerlendirdik.'' 

     
</TEXT>
</DOC>
