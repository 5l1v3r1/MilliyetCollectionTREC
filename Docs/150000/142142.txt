<DOC>
<DOCNO> 142142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/12/siyaset/siy99.html </URL>
<DATE> 2003/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Satır başı 
</HEADLINE>
<TEXT>

Türkan Saylan YÖK üyesi      Bakanlar Kurulu kontenjanındaki Akın İzmirlioğlu’nun istifasıyla boşalan Yükseköğretim Kurulu YÖK üyeliği için zamanında seçim yapılmayınca, yetkisini kullanan Cumhurbaşkanı Ahmet Necdet Sezer, Prof. Dr. Türkan Saylan’ı üyeliğe atadı. Resmi Gazete’nin dünkü sayısında yayımlanan atama kararına göre Sezer, İzmirlioğlu’nun istifasıyla boşalan YÖK üyeliğine, bir ay içinde seçim yapılmaması nedeniyle YÖK Yasası’nın tanıdığı yetki uyarınca Saylan’ı atadı. Daha önce Üniversitelerarası Kurul üyesi olan Saylan, geçen ay yaş haddinden emekliye ayrılmıştı. 
     
Baykal’a basın kuşatması      CHP lideri Baykal, Irak konusunda hükümeti uyardığı grup toplantısında basının ilgi odağı oldu. ABD’nin fiili harek tının 17 Mart’tan itibaren başlayabileceğini kaydeden Baykal, "Bu tarih çok önemli, Kerbela’nın 1323. yıldönümü. bu coğrafya, 1323 yıl sonra tekrar bir büyük trajediye sahne olmak üzere. Bu tarihi rastlantıyı kimse unutmasın istiyorum. Bu coğrafyada Kerbela yaşatmak isteyenlere de kimse destek vermesin" dedi. Üslerde modernizasyona izin veren tezkerenin sınırlarının aşıldığını da öne süren Baykal, "Bugün hayır demeyen yarın hiçbir şey söyleyemez. Hayır demenin bedeli şimdi daha ucuzdur. Türkiye hiçbir zaman Filipinler haline dönüşmemelidir" diye konuştu. 
     
Fatih’e türban davası      Fatih Üniversitesi’nin eski Rektör Vekili Prof. Dr. Fahrettin Gücin’in de aralarında bulunduğu beş kişi hakkında dava açıldı. Sanıklar hakkında laiklik ilkesine aykırı davranan öğrenci ve çalışanlara karşı gerekli önlemleri almayarak, emirlere aykırı davrandıkları iddiasıyla 6’şar aya kadar hafif hapis cezası isteniyor. Ankara Cumhuriyet Başsavcılığı, Yükseköğretim Kurulu’nun YÖK , türbanla öğrencilerin derslere girmelerine ve bazı personelin de görev yapmalarına göz yumdukları iddiasıyla, Fatih Üniversitesi eski yöneticileri hakkında suç duyurusunda bulunması üzerine başlatılan soruşturmayı tamamladı. 
     



 SİYASET 
















</TEXT>
</DOC>
