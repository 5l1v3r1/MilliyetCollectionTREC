<DOC>
<DOCNO> 102550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/18/son/sonspo08.html </URL>
<DATE> 2002/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Ahmet Dursun "Tek patron hakemdir" 
</HEADLINE>
<TEXT>

     Geçirdiği uzun sakatlık döneminin ardından Kocaelispor maçıyla sahalara dönen ve galibiyet golüne imza atan Beşiktaşlı Ahmet Dursun, son dakikada gelen golle de olsa galip geldikleri için mutlu olduklarını söyledi. 
     Ahmet Dursun, internetteki ''www.ahmetdursun.org'' adresli resmi sitesinde yaptığı açıklamada, uzun bir aradan sonra İnönü Stadı'nda Kocaelispor maçıyla taraftarlarla buluştuğunu kaydederek, ''Sakatlığım sonrasında ilk kez formamı giydim. Stadı tıklım tıklım dolduran taraftarlarımızın önünde altın değerinde 3 puanı ancak son dakikada attığımız golle alabildik. Son dakikada bile olsa sahadan galibiyetle ayrılmak çok güzel'' diye konuştu. 
     Geçirdiği ağır sakatlık sonrası yeniden formasına kavuştuğu ilk maçta golle tanışmasının kendisini mutlu ettiğini belirten Ahmet, şunları söyledi 
     ''Hele ki attığım golün, takımı galibiyete taşıyan gol olması, bana daha bir keyif verdi. Henüz eksiklerim var. Ama zamanla bu eksiklikleri gidereceğim. Takım olarak 90 dakika boyunca iyi futbol sergilediğimiz inancındayım. İstediğimiz futbolu sahaya yansıtmamıza karşın, aradığımız golleri bir türlü bulamadık. Bu nedenle de skor anlamında biraz zorlandık. İlerleyen haftalarda, futbolumuzu gollerle de süsleyerek, herkesin keyif alacağı bir Beşiktaş olacağız.'' 
     
     ''TEK PATRON HAKEMDİR'' 
     Ahmet Dursun, uzatma dakikalarında attığı golün çok tartışıldığını da hatırlatarak, ''Ancak neticede ben pozisyonu değerlendirdim ve golümü attım. Hakem de golü verdi. Sahanın tek patronu, pozisyonu ofsayt olarak yorumlamadığına göre, tartışılacak ve büyütülecek bir konu olduğunu düşünmüyorum'' dedi. 
     Yenik oynadıkları dakikalarda bile kendilerini yalnız bırakmayan taraftarlara da teşekkür eden Ahmet Dursun, ''90 dakika boyunca kesintisiz bize destek olan taraftarlarımıza teşekkür ediyorum. Onlar bize olan bu desteklerini sürdürdükleri müddetçe bizim sırtımız asla yere gelmez'' diye konuştu. 
     





</TEXT>
</DOC>
