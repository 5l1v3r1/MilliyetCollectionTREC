<DOC>
<DOCNO> 127097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/26/son/sontur17.html </URL>
<DATE> 2002/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İBDA'C' militanı çoraplı bombacı yakalandı... 
</HEADLINE>
<TEXT>

     İstanbul, Ankara, Bursa, Kocaeli ve Eskişehir'de yaklaşık 60 bombalama olayına adının karıştığı belirtilen ve terör örgütü İBDA-C üyesi olduğu iddia edilen Levent Dülger, Bursa'da yakalandı. 
     İstanbul'da Kasım ayında bomba imal etmeye çalıştığı sırada meydana gelen patlama sonucu yaralanınca yakalanan ve İBDA-C üyesi olduğu belirlenen Abdullah Ekim'in, bazı kiliselere bomba konulması talimatını ''Çoraplı Bombacı'' diye tanınan Levent Dülger'den aldığı yönündeki ifadesi üzerine, soruşturma genişletildi. 
     Ekim'in, Dülger'in evinin Bursa'da olduğu yönündeki ifadesi üzerine araştırmalarını yoğunlaştıran Bursa Emniyet Müdürlüğü ekipleri, bugün düzenledikleri operasyonla Dülger'i yakaladılar. Dülger'in evinde, bomba yapımında kullanılan aletler ele geçirildi. 
     Dülger'in yakalandığını bildiren Bursa Emniyet Müdürü Reşat Altay, operasyon hakkında açıklama yapmayarak, ''Soruşturma sürüyor'' dedi. 
     İstanbul, Bursa, Kocaeli, Eskişehir ve Ankara'da 60'a yakın bombalama eyleminde adı geçen, ÇGD'nin Eskişehir'de bulunan İç Batı Anadolu Şubesi'ne yönelik iki kez bombalama eylemi gerçekleştirdiği iddia edilen Dülger, bombalama eylemlerinde, patlayıcı düzenekleri çorap içine yerleştirdiği için ''çoraplı bombacı'' olarak tanınıyor. 
     Bu arada, Dülger'in, tıp fakültesi mezunu olduğu, bazı sağlık ocaklarında çalıştığı ve bir süre cezaevinde kaldığı öğrenildi. 
     





</TEXT>
</DOC>
