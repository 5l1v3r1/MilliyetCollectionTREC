<DOC>
<DOCNO> 136451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/12/son/sondun17.html </URL>
<DATE> 2003/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Bin Ladin'e ait olduğu ileri sürüler kaseti konuşuyor 
</HEADLINE>
<TEXT>

     ABD'de sokaktaki insandan resmi yetkililere kadar herkes, dün El Cezire televizyonu tarafından yayınlanan ve Usame Bin Ladin'e ait olduğu ileri sürülen kaseti konuşuyor. 
     Tüm televizyon kanallarının ve gazetelerin baş haberi olan kasetle ilgili olarak Bush yönetimi, ses ve söylev tarzı olarak Bin Ladin'e ait olabileceğini söylerken, Amerikan Merkezi Haberalma Teşkilatı CIA ve Ulusal Güvenlik Dairesi yetkilileri, kasetin bilimsel analizinin sürdüğünü belirtiyorlar. 
     Televizyon kanallarının kasetle ilgili görüşlerini aldığı Amerikalılar ise yeni kasetin eski korkuları canlandırdığını belirterek, kasetteki tehditlerin kendilerinde endişe yarattığını anlatıyor. Amerikan halkı, dün dinledikleri kasetin bugün kendilerinde sinirli bir ruh hali yarattığını ve işlerine konsantre olamadıklarını belirtiyor. 
     İstihbarat uzmanları da saldırılarından önce bu tip açıklamalarda bulunduğu bilinen Usame Bin Ladin'e ait olduğu iddia edilen kasetin, yeni bir terör saldırısının işareti olabileceğini belirtirken, Amerikalı yetkililer, güvenlik önlemlerini ülke çapında azamiye çıkardılar. 
     Geçen haftadan bu yana ''turuncu'' alarm uygulamasında bulunan ABD'nin başkenti Washington'da Pentagon ve diğer askeri tesislerin çevresine uçaksavar füze bataryaları taşıyan askeri araçlar yerleştirilirken, New York üzerinde de savaş uçaklarının devriye sayısı artırıldı. 
     ABD'deki 425 askeri üste, terör saldırısı tehdidi nedeniyle güvenlik seviyesi ''Bravo''dan ''Alpha''ya çıkarıldı. 
     Bu arada, Bin Ladin'e ait olduğu iddia edilen kasetin ortaya çıkmasıyla Amerikan para piyasalarında düşüş görüldü. 
     Kasetin yayınlanmasıyla dün düşüşe geçen Wall Street para piyasasının Dow Jones ve sanayi hisselerinin işlem gördüğü Nasdaq endeksleri bugün de düşüşünü sürdürüyor. 
     Akaryakıt fiyatlarında artışın pek görülmediği ABD'de Irak'a yönelik savaş olasılığı çoğaldıkça, benzin ve fueloile zam gelmeye devam ederken, yatırımcılara, paralarını savaştan korumaları için gayrimenkule yönelmeleri önerisi yapılıyor. 
     





</TEXT>
</DOC>
