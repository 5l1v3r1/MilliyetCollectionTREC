<DOC>
<DOCNO> 106790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/10/son/sonspo04.html </URL>
<DATE> 2002/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Samet Aybaba "Uyuyan devi uyandıracağım" 
</HEADLINE>
<TEXT>

     Trabzonspor Teknik Direktörü Samet Aybaba, bordo-mavili takıma, ''uyuyan devi uyandırmak'' için geldiğini söyledi. 
     Aybaba, yerel bir TV kanalında katıldığı programda, geçen sezon sonrasında Gaziantepspor ile ufak pürüzler haricinde anlaştığını, ancak bordo-mavili kulübün başkanı Özkan Sümer ile yaptığı görüşme sonrasında Trabzonspor ile sözleşme imzaladığını belirtti. Türk futbolunun Trabzonspor'a gereksinimi olduğunu ifade eden Aybaba, şöyle devam etti 
     ''Trabzonspor'a uyuyan devi uyandırmaya geldim. Trabzonspor'u tekrar eski günlerini kavuşturmak için buraya geldim. Böylece profesyonel düşündüğümüz zaman benim de önüm daha da açılacak. Savaşan bir takım olup, başarılı olacağız. Bu sezon hedefimiz UEFA Kupası'na katılmak. Mücadele eden, koşan bir takım olmazsak, bu hedefimizi yakalamak hayal olur. Ancak bunları yerine getirip, ilk etapta bu yılki hedefimize ulaşmak istiyoruz.'' Aybaba, Trabzonspor'un bu sezon öncesi altyapıdan ve ikinci ligden oyuncular transfer ettiğini belirterek, ''Sezon sonunda ciddi bir altyapımız olmuş olacak. Artık takıma yapacağımız transferler üst düzey oyuncular olacak'' diye konuştu. 
     Bordo-mavili takımda Trabzonlu oyuncuların fazla oluşuna dikkati çeken Aybaba, sözlerini şöyle sürdürdü 
     ''Beni en çok sevindiren buydu. Biz, önceden Trabzon'a geldiğimiz zaman, takım olarak sahamızdan çıkamazdık. Trabzonspor, rakibini sahasına hapsederdi. Ancak oyuncuların bu yapıya sahip çıkması lazım. Trabzonlu oyuncular takımı sahiplenmediği zaman, diğer oyuncular takımı hiç sahiplenmez.'' Takımda çok kaliteli genç oyuncuların olduğunu da ifade eden Aybaba, ''Bazı oyuncular forma şansı bulamadı. Bazı oyuncular da çıkış halinde. Trabzonspor'da takım halinde bir çıkış yakalandığı zaman, kimse onu tutamaz. Önemli olan bu çıkışı yakalamak. Gençlerbirliği ile hafta sonunda yapacağımız maç bu nedenle bizim için çok önemli'' dedi. 
     Gaziantepspor'dan transfer ettikleri eski öğrencisi Fatih konusunda ise Aybaba, şunları söyledi 
     ''Fatih, Gaziantep'de takımın en yararlı oyuncularından biriydi. Kendisini de takımın kaptanı yaptım. Ancak bir karşılaşma sonrasında yanlış bir hareketi oldu ve bu soyunma odasında da devam etti. Daha sonra kadro dışı kaldı. Ancak Fatih, burada eski anlatılan bir Fatih değildi. Genç döneminde Trabzonspor'daki davranışları Gaziantep'e geldiğinde çok değişmişti, olgunlaşmıştı.'' 
     





</TEXT>
</DOC>
