<DOC>
<DOCNO> 129921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/10/spor/spo01.html </URL>
<DATE> 2003/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal’ı korku bastı 
</HEADLINE>
<TEXT>

Beşiktaşlı futbolcular, Diyarbakır’daki uçak kazası sonrası menajer Sinan Engin’e başvurdu, "Antalya kampına otobüsle gidelim" önerisinde bulundu 
     ORHAN YILDIRIM 

     Tedirgin oldular 
     DİYARBAKIR’DA önceki gün yaşanan ve 76 kişinin ölümüyle sonuçlanan uçak kazası Beşiktaşlı oyuncuları tedirgin etti. 11 Ocak’ta ikinci yarı hazırlıkları için Antalya’ya gidecek olan Siyah - Beyazlı futbolcular uçak korkusu nedeniyle soluğu menajer Sinan Engin’in yanında aldılar ve kampa otobüsle gitmek istediklerini söylediler. 
     
     Kabul görmedi 
     TAKIMDAKİ bazı oyuncuların uçak yolculuğundan korktuğu ve bu kaza sonrası iyice paniğe kapıldıkları öğrenildi. Ancak Sinan Engin’in takımdan gelen bu öneriyi tüm rezervasyonlar yapıldığı için geri çevirdiği ve oyuncuları sakinleştirdiği belirtildi. Siyah - Beyazlı futbolcular, Antalya seyahatinin kendileri için çok zor geçeceğini ifade ettiler. 
     
Amaral kaosu      LİGİN ilk yarısında istenilen performansı ortaya koyamayan ve gönderilmesi gündeme gelen Amaral, son davranışıyla Teknik Direktör Lucescu’nun sabrını iyice taşırdı. Daha önce Zago ile birlikte döneceği açıklanan Brezilyalı oyuncu dün Rumen hocayı arayarak özel işlerini bahane etti ve beş gün daha izin istedi. Küplere binen Lucescu, Amaral’a "11 Ocak’ta burada ol, aksi halde hiç gelme" yanıtını verdi. 
     
Sergen’e 2. darbe      ÖNCEKİ gün adele çekmesi yüzünden salonda çalışan Sergen dün takımla birlikte antrenmana çıktı. Ancak yıldız oyuncu çalışmanın başında yapılan top çalışmasında bu kez de sağ ayak bileğinden sakatlanarak idmanı yarım bıraktı. Sergen kısa sürede sorunlarını aşacağını söyledi. 
     
Yasin’den iyi haber      SAĞ ayak aşil tendonundan sakatlanan Yasin’in ciddi bir problemi olmadığı açıklandı. Tesislerde kontrolden geçen genç futbolcunun tedbir için idmana çıkartılmadığı belirtildi. Bu arada dün akşam saatlerinde ülkesinden dönen Nouma, havaalanında yaptığı açıklamada rakibine göndermede bulunarak "Fener’i yeneceğiz" dedi. 
     
Luce gaz kesti      TEKNİK Direktör Lucescu, futbolcuların ağır antrenman programı yüzünden yorgun düşmeleri üzerine dün akşamki antrenmanı iptal etti. Luce’nin üst üste yaşanan sakatlıklar nedeniyle tempoyu azaltacağı belirtildi. Sabahki çalışmaya adele sorunu yaşayan Ahmet Yıldırım, Yasin, Göksel, Bayram katılmadı. 
     ÇİFT kale maçta Ali Cansun’un darbesi ile yere yığılan Ali Eren bir süre idmana devam edemedi. Lucescu daha sonra takıma dar alanda çift kale maç yaptırdı. Aslar ilk maçı 8-5, ikincisini ise 4-3 kaybetti. Rumen hoca, Tayfur’a "Star çok, takım yok" diye takılmaktan kendini alamadı. 
     



 SPOR 






















</TEXT>
</DOC>
