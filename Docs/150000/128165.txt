<DOC>
<DOCNO> 128165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/31/son/sontur24.html </URL>
<DATE> 2003/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Celal Doğan Hangi ilden aday olacağım konusu açıklığa kavuşmadı 
</HEADLINE>
<TEXT>

     Gaziantep Büyükşehir Belediye Başkanı Celal Doğan, 28 Mart'ta yapılacak seçimlerde hangi ilden aday olacağı konusunun henüz açıklığa kavuşmadığını söyledi. 
     Doğan, yaptığı açıklamada, yerel seçimlerde CHP'den İstanbul Büyükşehir Belediye Başkanlığı'na aday olacağı yönünde çeşitli haberler yapıldığını belirterek, şöyle konuştu 
     ''Öncelikle, hangi ilden seçimlere katılacağım hususunda vereceğim kararla ilgili olarak açıklığa kavuşmuş hiçbir husus yoktur. Adaylık konusu öylece durmaktadır. Bu konuda da hiç kimseye açıklama yapmadım. CHP Genel Başkanı sayın Deniz Baykal ile konuda görüştüğüm doğrudur. Sayın Baykal ile konuşmalarımızda hiçbir şekilde her iki taraf için de bir pazarlık ve dayatma söz konusu olmamıştır.'' Doğan, AA muhabirinin ''Adaylıktan tümüyle çekilebileceğiniz'' konuşuluyor sorusuna ise ''Her şey olabilir. Zaman her şeyin en iyi ilacı. Siyasette 24 saat bazen çok uzun. Daha önce de söylediğim gibi, benim için İstanbul da, Hakkari de, Gaziantep de aynı. Hiçbir şeyi pazarlık konusu yapmadım, yapmam '' diye yanıtladı. 
     
     ''ADAYLAR KONUSUNDA KARARI YETKİLİ MERCİLER VERİR'' 
     Celal Doğan, Büyükşehir Belediyesi Genel Sekreteri Ali İhsan Sofuoğlu'nun CHP'den Şahinbey, Gaziantep Su ve Kanalizasyon İşleri GASKİ Genel Müdürü Hasan Savrun'un da aynı partiden Şehitkamil İlçe Belediye Başkanlığı aday adaylığı için istifaları hususunda da ''Adaylar konusunda kararı yetkili merciler verir. CHP'den aday olmak isteyen herkes, mesai arkadaşlarımdan da olsa benim için eşit mesafedeki insanlardır. Kimin nasıl ve nereden aday olup olmayacağına yetkili merciler karar verir'' diye konuştu. 
     
</TEXT>
</DOC>
