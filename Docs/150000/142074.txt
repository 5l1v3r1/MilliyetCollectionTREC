<DOC>
<DOCNO> 142074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/11/son/sontur11.html </URL>
<DATE> 2003/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakanların yeni hükümet değerlendirmeleri... 
</HEADLINE>
<TEXT>

     Başbakan Abdullah Gül, AKP Genel Başkanı Recep Tayyip Erdoğan'ın yemin etmesinden sonra istifaya hazırlanırken bakanlar yeni kurulacak hükümette yer alıp almayacakları konusunu değerlendirdiler. 
     Devlet Bakanı Başbakan Yardımcısı Ertuğrul Yalçınbayır, kurulacak yeni hükümette kabine dışı kalacağı yolundaki haberler konusunda, "Siyasette gelmek de var, gitmek de" dedi. 
     Yalçınbayır, AKP Grubunda gazetecilerin yeni hükümette yer almayacağı konusundaki sorularını yanıtladı. Ertuğrul Yalçınbayır, "Barış için mücadele ediyorum. Bütün uğraşımız barış içindir. Nasıl geldiysek öyle de gideriz. Siyasette gelmek te var, gitmek te, görev verilirse onu da en iyi şekilde yerine getiririm" diye konuştu. 
     Kabine dışı kalacağı iddia edilen diğer isimlerden Devlet Bakanı Mehmet Aydın ise, "Yeniden görev almazsam bir dargınlık olmaz, darılma, gücenme olmaz Bakan olarak yaptığım gibi milletvekili olarak ta hizmet ederim" dedi. 
     Sağlık Bakanı Recep Akdağ da hakkında aynı yöndeki söylentilerin anımsatılması üzerine, "Her türlü göreve hazırım" demekle yetindi. 
     Dışişleri Bakanı Yaşar Yakış ise "Yeni kabinede görev alacak mısınız Duyumunuz var mı " biçimindeki soruya, "Hayır duyumum yok fakat ben bu partiye bir nefer olarak hizmet etmek için girdim ve nefer olarak hizmet etmeye devam edeceğim. Bu nasıl bir görev olursa başımızın üstünde yeri var" karşılığını verdi. 
     Devlet Bakanı Ali Babacan da, yeni kabinede olup olmayacağı varsayımından hareket edip etmediği sorulduğunda, "Bu yeni başbakanımızın takdirinde" diye konuştu. 
     





</TEXT>
</DOC>
