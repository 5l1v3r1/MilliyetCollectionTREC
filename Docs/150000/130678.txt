<DOC>
<DOCNO> 130678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/14/spor/spo02.html </URL>
<DATE> 2003/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
ANNEMİ İSTERİM 
</HEADLINE>
<TEXT>

Fenerbahçe’nin Antalya kampına nihayet katılan Ariel Ortega, Türkiye’de yalnızlık çektiğini söyleyerek annesinin de Arjantin’den getirilmesi için yönetime başvurdu 
     YUSUF KOBAL 

     Kampa katıldı 
     SAKATLIĞINI ileri sürürek ilk yarının son haftasında Arjantin’e giden ve yaklaşık bir ay sonra Türkiye’ye dönen Ariel Ortega, Fenerbahçe yönetiminden yine ilginç bir istekte bulundu. Yıldız futbolcu, Türkiye’de yalnızlık çektiğini ve Mart ayında doğum yapacak olan eşi ile birlikte annesinin de İstanbul’a getirilmesini talep etti. Ortega dün öğleden sonra Antalya’ya uçtu ve idmana çıktı. Yorgun olduğu gözlenen yıldız oyuncu çalışmayı yarıda bıraktı. 
     
     Oda arkadaşı Bes 
     ARJANTİNLİ oyuncuyu Basın Danışmanı Necmi Gülümsel, ford marka küçük bir araba ile karşıladı. Uzun bir aradan sonra Fenerbahçeli futbolcularla bir araya gelen Ortega ile Teknik Direktör Oğuz Çetin kamp yapılan otelde kısa bir görüşme yaptı. Rus oyuncu Vladimir ile birlikte kalacak olan yıldız futbolcunun tercümanlığını ise İtalyan kondisyoner Marreno’nin yapacağı açıklandı. Bu arada Ortega’nın olmadığı günleri notere tespit ettiren Fenerbahçe Arjantinli oyuncunun gelişini de yine noter aracılığıyla belgeledi. 
     
Bes, vallahi pes      İTALYAN kondisyoner Marrone dün de futbolculara mancınık yöntemiyle fizik gücü yükseltici çalışma yaptırdı. Kale direklerine ve bellerine bağlanan lastiklerle dirençlerini artıran futbolcular, daha sonra ani deparlar atarak, çalışmayı sürdürdü. Bu sırada beline kale direğine bağlı olan Bes, gücüyle portatif kalenin Abdullah, Ali Akdeniz, Erman ve kendi üzerine yıkılmasına neden oldu. Bu olayın ardından Fatih günün esprisini yaptı, "Dikkat edin, adama o kadar para verdiler. Az daha paralar uçup gidiyordu." Bu arada sakatlıkları geçen Steviç ile Mirkoviç dün işbaşı yaptı. 
     
Erhan sıkıntısıGenç oyuncunun Bielefeld ile sözleşmesini feshetmediği Almanya’ya bu problemi çözmek için gittiği öğrenildi 
     EŞYALARINI toplamak için Almanya’ya gittiği açıklanan Fenerbahçe’nin yeni transferi Erhan Albayrak’ın, Bielefeld ile olan sözleşmesini feshetmediği, bu yüzden kamptan ayrıldığı ortaya çıktı. Kendi kulübü ile anlaşması bulunurken, Sarı - Lacivertli takıma da imza atan genç oyuncunun, Bielefeldli yöneticilerle yaptığı ilk görüşmeden olumlu yanıt aldığı belirtildi. 
     ALMAN kulübü, Erhan’ı zorda bırakmayacağını açıklasa da, bu oyuncuyu takımda tutma hakkına sahip bulunuyor. Bielefeld Kulübü’nün bir sorun çıkması halinde FIFA’ya giderek Erhan’ı şikayet edebileceği de belirtildi. Almanya’da bugün görüşmeler yapacak olan genç oyuncu sözleşmesini feshettiği taktirde akşam Antalya’ya dönecek. Erhan’a problemi yüzünden sırt numarası da verilemedi. 
     
Rebrov umuduTotthenam ile yollarını ayıran Ukraynalı yıldızın menajeri Sandor Varga, "Fenerbahçe’ye yakınız" diye konuştu 
     MEHMET DEMİRCAN 

     İNGİLTERE’NİN Totthenam Hotspur Kulübü’nde oynayan ve Fenerbahçe’ye transferi yılan hikayesine dönen Rebrov takımından ayrıldı. Ukraynalı oyuncunun menajeri Sandor Varga, ülkenin yüksek tirajlı gazetelerinden Guardian’a yaptığı açıklamada yıldız oyuncunun Fulham ve Fenerbahçe’den teklif aldığını ancak Sarı - Lacivertliler’e daha yakın olduklarını söyledi. 
     FENERBAHÇE’NİN yeni transferi Bes ise "Rebrov’la aynı dili konuşuyoruz. Onunla çok daha iyi anlaşırım. Transferi hem benim, hem de onun için çok iyi olur" açıklamasını yaptı. Totthenam’a 11 milyon paunda transfer olan Rebrov konusunda Sarı - Lacivertli yönetimin girişimlerini sürdürdüğü ve Teknik Direktör Oğuz Çetin’in bu oyuncunun alınması için ısrarcı olduğu öğrenildi. 
     
Yıldırım’dan son uyarı      BAŞKAN Aziz Yıldırım, menajer Celalettin Bilgiç aracılığıyla Ortega’ya bir dizi uyarıda bulundu. Yıldırım, Bilgiç’i arayarak, "Fenerbahçe iyi bir hava yakaladı. Ortega, buna katkıda bulunsun, artık daha dikkatli davransın, iyi ortamı yukarılara taşısın. Bundan böyle sorun istemiyorum" talimatını verdi. Ortega’nın da Bilgiç’e, "Gecikmem tamamen tedavi yüzündendi. Davranışım cezayı gerektiriyorsa buna ses çıkarmam" dediği öğrenildi. 
     
Olumsuz girişim      GAZİANTEPSPOR’UN genç yıldızı Kemal’i transfer etmek isteyen Fenerbahçe’nin son girişimi de sonuçsuz kaldı. Başkan Celal Doğan ile görüşen Sarı - Lacivertliler, bonservis konusunda indirim sağlayamayınca transferi askıya aldı. Doğan, Kemal için "2.5 milyon dolar getirin, alın" derken, yönetici Nihat Özdemir, "Bu kadar parayı ödememiz mümkün değil. O nedenle şimdilik beklemeye geçtik. Eğer fiyatta indirim olursa transfer gerçekleşir" ifadesini kullandı. 
     
Kendimi buldum’      TEKNİK Direktör Lorant ile bir türlü yıldızı barışmayan Hakan Albayrak, Oğuz Çetin’in göreve gelmesiyle adeta ikinci baharını yaşıyor. Tecrübeli oyuncu, "Kendimi buldum. Futbolcu olduğumu yeniden hissetmeye başladım. Sonunda gerçek yerimde oynuyorum ve çok mutluyum. Sağ kanatta kaybolmuştum. Oğuz hoca ile yeniden doğdum" ifadesini kullandı. 
     
Revivo isyanda      GALATASARAY ile anlaştığı iddia edilen Revivo, Fenerbahçe’nin kendisine haksızlık yaptığını ileri sürdü. İsrailli oyuncu, "Bu takıma çok şey verdim. Şampiyonlukta payım var. Hem paramı ödemiyorlar, hem de sözleşmemi feshetmiyorlar. Benim ne parada, ne sözleşmede ne de Galatasaray’da gözüm var. Bana insanca yaklaşılmamasına üzülüyorum" dedi. Bu arada FIFA Revivo hakkındaki kararını yarın verecek. 
     
Rüştü zirvede      SAKATLIĞI nedeniyle uzun süredir takımdan ayrı kalan ve dün çalışmalara başlayan Rüştü, UEFA’nın resmi internet sitesinde devam eden "2002 yılının takımı" anketinde en fazla oyu alan kaleci oldu. Rüştü, yüzde 33’lük oyla Alman Kahn’ın önünde bulunuyor. Teknik Direktör kategorisinde de Real Madrid’in hocası Vicente Del Bosque ile Şenol Güneş arasında çekişme yaşanıyor. Bosque 50 oy farkla ilk sırada yeralıyor. 
     



 SPOR 























</TEXT>
</DOC>
