<DOC>
<DOCNO> 146721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/01/yazar/yilmaz.html </URL>
<DATE> 2003/04/01/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Önce paranızı sisteme sokun 
</HEADLINE>
<TEXT>

     Ekonomi çevrelerinden gelen "Servet Vergisi", "Gönül Havuzu", AKP’li bir kısım danışmanların 100 dolarlık "Hazreti Ömer Fonu", "Savaş Tahvili", "Kar Ortaklığı", "Altın Sertifikası" gibi öneriler kamuoyunda paylaşıldı. 
     Ankara bu fikirlere kayıtsız kalmadı, hükümet sözcüsü Devlet Bakanı Cemil Çiçek, Devlet Bakanı Ali Babacan başkanlığında "Acil Eylem Komitesi" oluşturma kararı alındığını açıkladı. Bu komite "sürpriz paketleri" değerlendirecek ve yeni gelir kaynaklarının oluşması kararlarını alacak... Paketin içinde belirgin olan kaynak, orman niteliğini yitirmiş arazilerin satılması... Maliye kökenli TÜSİAD üyesi Bülent Çorapcı ile konuyu konuşuyorum. Çorapcı, "Ne vergi verdin" sorusunu temel alıyor. Çorapcı’nın önerisi kara parayla mücadele... Yapılması gerekenin vergi tabanını genişletmek olduğunu herkes biliyor da, bir türlü oraya gelinemiyor. Tahakkuk eden vergiyi toplamaya çalışan ve bunu başaramayınca da, affa başvurup "kaybolmuş eşek" sendromu yaşayan bir maliye disiplini 
     Benzer yaklaşım Kayseri’den geliyor. 
     İstikbal ve Hes Kablo ile tanınan, Kayseri’nin en büyük holdinglerinden Boydak Grubu’nun yöneticilerinden Mehmet Boydak, "Devlete yardım etmek isteyenler öncelikle paralarını sisteme soksunlar" diyor... Boydak, "Türkiye’nin sorunu yüksek faizdir. Faizler yüzde 10’nun altına düştüğünde, kimse gelecek 5 yılda yapılabilecekleri görmüyor. Kapasiteler tam kullanılsa Türkiye’nin 100 milyar dolarlık ihracak potansiyeli var. Türkiye ekonomisi bağış, yardım gibi araçlarla desteklenecek ölçekleri aştı" yorumunu getiriyor. 
     Boydak’ın "popülist yaklaşımlar" olarak nitelediği çeşitli türden bağış önerilerine soğuk olmasının bir nedeni de, "Ekonomimizi bu kadar vahim durumda göstermek yanlış" tezi... Tamam savaş Nisan’ın sonlarına uzarsa, turizm 6 milyar dolar zarar edecek, nakliye ve diğer sektörler etkilenecek ama tepemize de bomba yağmıyor 
     
     Devleti küçültsünler 
     Boydak, hükümetin özelleştirme programını sapmadan uygulaması gereğine işaret ederken, cevabını aradığımız "Neden Kemal Unakıtan" sorusuna da yanıt veriyor... 
     Boydak, Başbakan Yardımcısı Abdüllatif Şener’den alınıp Maliye Bakanı Unakıtan’a bağlanan özelleştirmenin, "piyasayı bilen ellerde" daha hızlı olacağına inancını paylaşıyor. Çorapcı ise özelleştirme meselesine ümitsizlikle yaklaşıyor, "Önce devleti küçültsünler" diyor. Haksız mı Vatandaş elindeki maaşı paylaşmak isterken, Meclis’tekiler acaba altlarındaki lüks arabalardan fedakarlık edebiliyorlar mı veya akrabalarını oralara, buralara yerleştirmekten vazgeçiyorlar mı 
     Boydak’ın TÜSİAD’ın hükümete sert çıkan tavrına bakışını da merak etmiyor değilim. Ne de olsa "İstanbul dükalığı" olarak nitelenen TÜSİAD’a Anadolu’dan katılan bir isim... "Geçmiş hükümetlere tanıdıkları avansları biliyoruz, bu hükümet henüz kredisini tüketmedi, erken bir çıkış" değerlendirmesi yapıyor. Boydak’ın görüşünü TÜSİAD’da paylaşan çok sayıda işadamı olduğun biliyoruz, ne var ki, "ağababalar" böyle istedi 
     
     







</TEXT>
</DOC>
