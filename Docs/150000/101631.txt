<DOC>
<DOCNO> 101631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/13/son/sondun43.html </URL>
<DATE> 2002/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC Dışişleri ve Savunma Bakanı "Haklarımızı kaldırmak istiyorlar" 
</HEADLINE>
<TEXT>

     KKTC Dışişleri ve Savunma Bakanı Tahsin Ertuğruloğlu, Rum tarafının, 1960 anayasasında Kıbrıslı Türklere verilen hakları, AB'ye ''etnik ayrıma dayalı yetkiler'' şeklinde takdim ederek, ortadan kaldırmaya çalıştığını belirtti. 
     Ertuğruloğlu, TAK ajansına verdiği demeçte, Güney Kıbrıs Rum Yönetimi Başsavcısı Alekkos Markides'in bir konferansta söylediği, ''Kıbrıs anayasası ile AB müktesebatı arasında çelişkiler var. Bu konuda bir seçim yapmak zorundayız. Egemen hükümet kararıyla AB müktesebatını benimseme veya mevcut anayasada değişiklikler yapma seçenekleriyle karşı karşıyayız. Anayasa değişikliğini referanduma sunacağız'' şeklindeki sözlerini değerlendirdi. 
     Bir yandan AB'ye 1960 anayasasının geçerli olduğunu söyleyen Rumların, diğer yandan 39 yıldır ''Ölmüştür, gömülmüştür'' dedikleri ve uygulamadıkları anayasada değişiklik için referanduma gitmekten söz ederek göz boyamaya çalıştıklarını kaydeden Ertuğruloğlu, ''Hangi halkın referandumuna gideceklerdir. Kıbrıs Rumlarını 'Kıbrıs halkı' addederek bir kez daha yalana ve hileye başvuruyorlar'' dedi. 
     Ertuğruloğlu, Rumların 1960 anayasasını tümüyle yok saymak için, görüşmelerde yeni bir anayasa yazılmasında ısrarlı olduklarını ifade etti. Bununla, ''egemen Kıbrıs hükümeti'' dedikleri Rum idaresinin, 1963'te yok ettiği Kıbrıs Cumhuriyeti'ne yeni bir kılık kıyafet giydirerek Kıbrıs'ın tümünü AB üyesi yapma oyunu oynandığını ifade eden Ertuğruluğlu, ''Biz 'iki devlet arasında yapılacak bir anlaşma ile yeni bir ortaklık' diyoruz, onlar 'var olan devletin anayasasını değiştirelim, size haklar tanıyalım, bu iş bitsin, AB'ye üyelik refahtır, güzelliktir' aldatmacasını oynuyorlar'' dedi. 
     AB'nin Kıbrıs Türkleri için refah ya da güzellik olabilmesi için belirli kuralların hem AB, hem de Rumlar tarafından kabul edilmesi gerektiğini vurgulayan Ertuğruloğlu, aksi halde halkın yarıdan fazlasının evsiz-barksız ve topraksız kalmasının söz konusu olacağını söyledi. Ertuğruloğlu, ''Egemenliğimiz kabul edildiğinde, Türkiye AB'ye üye olduğunda bile egemenliğe dayalı, çok sağlam, çok dikkatli bir anlaşma yapılmadığı takdirde, aynı tehlikelerle karşı karşıya kalacağız'' diye konuştu. 
     Bakan Ertuğruloğlu, değerlendirmesini şöyle tamamladı 
     ''Rumlar ya yeni bir anayasa yapıp sözde Kıbrıs halkının yani Rumların referandumu ile bizi mahkum edecekler, ya da 'AB üyeliği tatlıdır' diyerek egemenliğimize dayanmayan bir anlaşma yapma, AB üyesi olduktan sonra da 'Anlaşmanın şu veya bu maddesi AB normlarına aykırıdır' diyen mahkeme kararlarını uygulatma yoluna gidecekler. Bu oyuna gelip gelmemek egemen halkımızın takdirine kalmıştır. Rumun maskesi düşmüştür, ancak görmek isteyen görür.'' 
     





</TEXT>
</DOC>
