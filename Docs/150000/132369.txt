<DOC>
<DOCNO> 132369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/22/son/sondun04.html </URL>
<DATE> 2003/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
BM Irak ile El Kaide arasında bağlantı kanıtı yok 
</HEADLINE>
<TEXT>

     BM tarafından terör örgütü El Kaide'ye konulan yaptırımların uygulanmasını izlemek amacıyla oluşturulan komisyon, Irak ile El Kaide örgütü arasında bağlantı olduğuna ilişkin kanıt bulunmadığını açıkladı. 
     Komisyonun İngiliz başkanı Michael Chandler, BM Güvenlik Konseyi'ne sunduğu raporda, El Kaide'yi ''dünya barışı ve istikrarı için somut bir tehdit'' olarak nitelendirdi ve Irak ile bu örgüt arasında bağlantı olduğuna ilişkin ellerinde bilgi olmadığını söyledi. Chandler, ''Her iki tarafın çıkarları için bağlantıda bulunmamaları daha iyi'' yorumunda bulundu. 
     Irak Devlet Başkanı Saddam Hüseyin'in ''hala yeterince laik bir ülkeyi yönettiğini'' belirten Chandler, bunun, Usame Bin Ladin'in örgütünün savunduğu İslami ideolojiden farklı olduğuna işaret ederek, ''Saddam Hüseyin halife değil, iktidarda olmak istiyor'' dedi. 
     İngiltere Başbakanı Tony Blair, El Kaide terör örgütüyle Irak arasında doğrudan ilişki olduğuna dair açık delile sahip olmadıklarını, ancak bunun tersini gösteren deliller de bulunmadığını belirtmişti. 
     Blair, bazı El Kaide mensuplarının Irak'ta bulunabileceğine dair iddiaların varlığına da dikkat çekmişti. 
     





</TEXT>
</DOC>
