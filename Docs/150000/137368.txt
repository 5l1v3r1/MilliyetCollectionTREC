<DOC>
<DOCNO> 137368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/17/son/sontur17.html </URL>
<DATE> 2003/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Yakış "ABD ile siyasi konularda oldukça yakınız" 
</HEADLINE>
<TEXT>

     Dışişleri Bakanı Yaşar Yakış, ABD ile yürütülen müzakerelerin siyasi konularında iki ülkenin görüşlerinin birbirlerine oldukça yakın olduğunu söyledi. 
     Yakış, DPT Müsteşarı Ahmet Tıktık ile çalışma yemeğinin ardından, bakanlığın uzun yıllardır ödenek sıkıntısı nedeniyle tamamlanamayan ek binasını gezdi ve gazetecilerin sorularını yanıtladı. 
     Bakan Yakış, bir soru üzerine, mutabakat zaptı konusundaki görüşmelerin askıya alınmadığını belirterek, askeri ve siyasi konularda müzakerenin devam ettiğini kaydetti. 
     Yakış, tezkerelerin meclise ne zaman gönderileceğine ilişkin soru üzerine, şunları söyledi 
     ''Tezkerelerin gidip gitmeyeceği ancak müzakerelerden sonra gündeme gelir. Bir zaman veremiyorum, çünkü ilk önce müzakerelerin tamamlanması lazım. ABD'nin acelesi varsa bu müzakerelerin bir an önce tamamlanması için ne kadar erken bir zamanda mutabakata varırsak, takvimin geri kalan kısmı da o kadar çabuk işler.'' Yakış, ''ABD, eğer ekonomik destek protokolünü imzalamazsa tezkere meclise gitmeyecek mi'' sorusu üzerine, ''Tezkereye baz teşkil edecek olan mutabakat olmazsa, tabii ki tezkereye temel teşkil edecek belge ortada yoksa tezkereyi neye dayandırarak sevk edeceğiz'' dedi. 
     Dışişleri Bakanı Yakış, bir başka soru üzerine de üç mutabakat zaptının birbirine bağlı olduğunu söyledi. 
     





</TEXT>
</DOC>
