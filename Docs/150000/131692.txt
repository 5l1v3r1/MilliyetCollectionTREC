<DOC>
<DOCNO> 131692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/18/son/soneko05.html </URL>
<DATE> 2003/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet Bakanı Şener "Bizim reçetelerimiz tatlıdır" 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, ''bizim reçetelerimiz tatlıdır, biz acı reçete bilmeyiz, ben acı reçetelere hiçbir zaman razı olmadım'' dedi. 
     Şener, makamında basınla sohbet toplantısında, ekonomi ve Uluslararası Para Fonu IMF ile ilişkilere ilişkin soruları yanıtladı. Bakan Şener, IMF Birinci Başkan Yardımcısı Anne Krueger'in acı reçete bırakıp bırakmadığı yolundaki soruya, ''bizim reçetelerimiz tatlıdır, biz acı reçete bilmeyiz, ben acı reçetelere hiçbir zaman razı olmadım'' dedi. 
     Abdüllatif Şener, IMF ile yeni stand-by yapılıp yapılmadığı yolundaki bir soruya, ''IMF ile yeni bir süreç diye birşey yok, devam eden bir durum var'' karşılığını verdi. 
     Şener, ''görüşmelerde, atıl istihdam ve olası Irak operasyonu gündeme geldi mi '' sorusuna, ''benimle yapılan görüşmede istihdamla ilgili bir konu geçmedi, yalnız Dünya Bankası ile yapılan görüşmelerde bu konuda bir miktar alacak vardı'' dedi. Bakan Şener, IMF ile görüşmede Irak ve Irak operasyonuna bağlı hiçbir şeyin konuşulmadığını kaydetti. 
     Bir gazetecinin, işe girmek için 200 bin kişinin sınav kazandığını hatırlatarak, kamuda yeni personel alımları olup olmadığı sorusuna karşılık, Şener, ''kamuda fazla personel alınmasına taraftar değilim, personel sayısı arttıkça bu sıkıntılar artıyor'' dedi. 
     Şener, memurlara yapılan son zam öncesinde 1.5 milyar liranın üzerinde maaş alan memur sayısının toplam memur sayısının yüzde 1.4'ü kadar, 400 milyonun altında maaş alanların yüzde 5, 400-500 milyon lira arasındakilerin yüzde 13.3, 600 milyon liranın altında maaş alanların oranının ise yüzde 65 olduğunu kaydetti. 
     Bakan Şener, 2003 yılında 35 bine kadar memur alınmasının planlandığını, bu konuda da sorunlu olan sağlık ve eğitimin öncelik kazandığını söyledi. 
     
     ÖZELLEŞTİRME 
     IMF'nin özelleştirme hedeflerini gerçekçi bulup bulmadığı sorusuna karşılık, Şener, daha önceki IMF görüşmelerinde özelleştirme hedefi içinde birkaç tane kuruluşun bulunduğunu, ancak, kendilerinin kapsamlı bir proje hazırladıklarını belirtti. 
     Şener, İMKB ve Milli Piyango İdaresi'nin özelleştirilmesinin IMF'nin aklında olmadığını, fakat bunları özelleştirmenin kendi kararları olduğunu söyledi. Hiçbir şeyi sürüncemede bırakma niyetinde olmadığını belirten Şener, IMF'de de bu görüşlerini ilettiği ve özelleştirme konusunda kararlı olduklarını gördüklerini kaydetti. 
     Özelleştirilecek kuruluşlarda savunma sanayii ve diğer kurumlara yönelik payların hatırlatılması üzerine Şener, gerekirse, bu payların genel bütçeye alınabileceğini ya da ödemeye devam şartı konulabileceğini söyledi. 
     Özelleştirmede birikmiş bazı güçlükler bulunduğunu hatırlatan Şener, 15 yıldır özeleştirme kapsamına alınmış kurum bırakmak istemediğini kaydetti. Şener, ''özelleştirmelerden sonra kuru gürültü yapılacak diye özelleştirmeden vazgeçemeyiz, herhangi bir suiistimal olursa da, yapanın canına okurum'' dedi. Şener, içi boşaltılmış genel müdürlükleri de kapatacaklarını bildirdi. 
     
     BAĞIMSIZ KURULLAR 
     Sohbet toplantısında bağımsız kurullara da değinen Şener, bağımsız kurulların bağımsızlıklarını sürdürmesinden yana olduğunu, bazı düzenlemelerin kurulların siyasetten koparılma ihtiyacından kaynaklandığını, bu kurulların sorumluluklarını yerine getirmeleri için bağımsız olmaları gerektiğini düşündüğünü ve kurulların bağımsızlığını zedeleyecek herhangi bir görüntü içinde bugüne kadar girmediğini bildirdi. 
     Şener, daha önce Mecliste BDDK'ya ilişkin bir soru önergesinin gündeme geldiğini hatırlatarak, kendisine bağlı kuruluşlara ilişkin soru önergelerine ilişkin cevapları kendisinin imzaladığını, ancak, ilgili kuruluşlar konusunda soru önergelerini ilgili kurulların yanıtladığını, kendisinin de bir üst yazıyla ''ilgili kuruluşun verdiği yanıt şudur'' diye imza attığını, BDDK'nın hazırladığı soru önergesine hazırladığı yanıtın BDDK'nın kendi görüşü olduğunu, kendi cevabı olmadığını kaydetti. Bu konuda karar merciinin kendisinin olmadığını ve ''BDDK'nın görüşleri ektedir'' diye imza attığını kaydetti. 
     Başbakan Yardımcısı Şener, hazırlanan acil eylem planında, BDDK'nın varlıklarının elden çıkarılmasıyla ilgili bir madde bulunduğunu, bu konuda yasal çalışmaların yapıldığını, bu çerçevede alacakların tahsili için de çalışma yapıldığını kaydetti. 
     
     YOLSUZLUK 
     Şener, geçmiş dönemdeki yolsuzlukların kapatılmaması gerektiğini, her bakanlığın eski dönemlere ait yolsuzluk olup olmadığını araştırma içinde olduğunu, yolsuzluğun tespit edilmesi halinde konunun üzerine gidileceğini söyledi. 
     Örtülü ödeneğe ilişkin bir soru üzerine, Şener, örtülü ödeneğin üzerinde fazla durulmaması gereken bir alan olduğunu belirterek, ''örtülü ödenek öyle bir konudur ki devlet sırlarını ifşa edersiniz, ederseniz de dava açılır'' dedi. 
     
     TEKEL'İN EŞANTİYONLARI 
     Şener, Tekel'in her yılbaşı öncesinde kolilerle içki ve sigara ikramlarında bulunduğunu belirterek, ''milletvekilerine, bürokratlara kolilerle sigara ve içki gelirdi, bu 300 milyar liralık bir maliyet demekti, bu kez gönderilmemesini ben istedim, hatta, eşantiyonlarımız niye gelmedi diye arayanlar oldu'' diye konuştu. 
     Bakan Şener, akaryakıta uygulanan vergi oranının dünya ortalamasına yakın olduğu belirterek, Tekel ürünlerine yapılan ÖTV zammı konusunda da, ''Direkt zam yaparsanız diğer özel firmalar karşısında haksız rekabet olur, ama, vergiyi artırırsanız diğer firmaların da vergisi artacağından hem rekabet bozulmaz, hem de gelir artar'' dedi. 
     





</TEXT>
</DOC>
