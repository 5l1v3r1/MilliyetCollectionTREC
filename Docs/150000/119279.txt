<DOC>
<DOCNO> 119279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/16/son/sontur14.html </URL>
<DATE> 2002/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Abdullah Gül kimdir.. 
</HEADLINE>
<TEXT>

     Türkiye'nin yeni Başbakanı Abdullah Gül. 
     Aslında Abdullah Gül, Türkiye'nin yakından tanıdığı siyasetçi yüzleri arasında yeralıyor. 
     Gül, 29 Ekim 1950'de Gülük İmamı Hamdi Ahmet Bey ve Adeviye Gül'ün oğulları olarak Kayseri'de doğdu. Orta öğretimini Kayseri Lisesi'nde tamamladıktan sonra İstanbul Üniversitesi İktisat Fakültesi'ne girdi. Aynı fakültede mezuniyet sonrası doktorasını aldı. Lisans ve doktora çalışmalarını yürütmek için burslu olarak iki sene Londra ve Exter'de kaldı. Türkiye'ye dönüşünde Sakarya Üniversitesi Endüstri Mühendisliği Bölümü'nün kuruluşunda çalıştı ve burada iktisat dersleri verdi. 
     1983-91 yılları arasında merkezi Cidde'de olan İslam Kalkınma Bankası'nda IDB İktisat Uzmanı olarak çalıştı. 1991 yılında Uluslararası İktisat dalında Doçent oldu. 1991 yılında yapılan erken seçimle Refah Partisi'nin RP Kayseri Milletvekili olarak parlamentoya girdi ve IDB'den istifa etti. 
     1992 yılından bu yana, Avrupa Konseyi Parlamenterler Meclisi Üyeliği yapan Gül, konseyin Kültür, Tüzük, Siyasi ve Ekonomik Kalkınma komitelerinde çalıştı. Avrupa Konseyi'ndeki çalışmalarından dolayı kendisine "Pro Merito" madalyası ve konseyin sürekli "Onursal Üyesi" unvanı verildi. 
     1993'te RP'nin dışişlerinden sorumlu Genel Başkan Yardımcılığı görevine seçildi. Bu süre içinde Avrupa ve Amerika'daki birçok kuruluşta yaptığı konuşmalarla, partisinin görüşlerini aktardı. 1995'te yapılan genel seçimlerde, ikinci kez RP Kayseri Milletvekili seçildi. 
     1991-1995 tarihleri arasında TBMM Plan ve Bütçe Komisyonu Üyeliği yaptı. 1995 yılında TBMM Dışişleri Komisyonu Üyeliği'ne seçildi. Necmettin Erbakan'ın başkanlığında kurulan RP-DYP koalisyon hükümetinde 54. Hükümet , Devlet Bakanlığı ve Hükümet Sözcülüğü görevlerinde bulundu. 
     Gül, RP'nin kapatılmasının ardından girdiği FP'de Genel Başkan Yardımcısı olarak görev aldı. 
     
     YENİLİKÇİLERİN GENEL BAŞKAN ADAYI 

     18 Nisan 1999'da yapılan 21. Dönem Milletvekilliği Genel Seçimi'nde FP Kayseri Milletvekili olarak 3. kez parlamentoya giren Abdullah Gül, seçimden yaklaşık 1 yıl 1 ay sonra yapılan kurultayda, Recep Tayyip Erdoğan'ın da desteğini alarak partisinin genel başkanlığına adaylığını koydu. 
     Gül, kongre öncesinde yaptığı açıklamalarda, ''emanetçi'' ve ''icazetçi'' olmayacağını, yetki ve sorumluluk alarak iş yapacak genel başkan olacağını ilan etti. 
     14 Mayıs 2000 tarihinde yapılan FP 1. Olağan Kongresi'nde 521 oy alarak Recai Kutan'ın 633 gerisinde kaldı. Kongre sonuçları, siyasi çevrelerce, "parti tabanının Yenilikçi olarak adlandırılan kanadı geniş ölçüde desteklediği, ancak partinin henüz bir yönetim değişikliğine hazır olmadığı" şeklinde yorumlandı. 
     Abdullah Gül, FP'nin Anayasa Mahkemesi'nce kapatılması sonrasında 14 Ağustos 2001 tarihinde kurulan AK Parti'nin kurucuları arasında yer aldı ve Genel Başkan Yardımcılığı görevini üstlendi. 
     3 Kasım 2002'de yapılan erken genel seçimlerde AK Parti'den Kayseri Milletvekili seçilen Abdullah Gül, İngilizce ve Arapça biliyor. 
     21 Ağustos 1980'de Hayrunissa Özyurt ile evlenen Abdullah Gül Ahmet Münir, Kübra ve Mehmet Emre adlarında üç çocuk babası. 
     





</TEXT>
</DOC>
