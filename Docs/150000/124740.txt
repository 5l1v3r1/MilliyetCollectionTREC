<DOC>
<DOCNO> 124740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/15/yasam/yas03.html </URL>
<DATE> 2002/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜBİTAK tipi bardak 
</HEADLINE>
<TEXT>

Bir tanesiyle günlük besin ihtiyacını gideren bar’lar, piknikte etle yenen çatal ve bardaklar, bakterisavar filmler... İşte TÜBİTAK’ın son buluşları... 
     ÜMRAN AVCI İstanbul 

     TÜBİTAK Marmara Araştırma Merkezi Gıda Bilimi ve Teknolojisi Araştırma Enstitüsü, birçok ilginç yeni buluşa imza attı. Şimdi hayatı kolaylaştıracak bu buluşları üretecek firma aranıyor. TÜBİTAK MAM Gıda Enstitüsü Müdür Yardımcısı Mehmet Bahar, bu buluşlardan bazılarını şöyle anlattı 
     Enerji Barları Depremde göçük altında kalan, kurtarma çalışmalarına katılan ya da acil beslenme sıkıntısı çeken insanların ihtiyaçlarının çabuk ve yeterli bir şekilde giderilmesini sağlıyor. Bir adediyle sağlanacak enerji ve besin öğeleri, günlük gereksinimlerini karşılayacak düzeyde. Ürünün en önemli özelliklerinden biri de raf ömrünü özel depolama koşulları gerekmeksizin en az 2 yıl süresince koruması. Tamamen Türk damak tadına uygun ve Türkiye’ye özgü ürünlerle formüle edilen barlar, 200 - 250 gramlık paketlerde, cep ya da çantada kolaylıkla taşınabiliyor. 
     
     Tahine karşı kayısı’ 
     Kayısı helvası Tahin helvasına alternatif olmaya aday. Besleyici değeri yüksek kayısı helvası, hem yetişkinlerin hem de gelişme çağındaki çocukların rahatlıkla tüketebileceği lif ve mineraller bakımından oldukça zengin. Helvayı diyabet hastaları ve diyet uygulayanların da tüketebilmesi için Gıda Bilimi ve Teknolojisi Araştırma Enstitüsü laboratuvarlarında özel bazı formülasyonlar da geliştiriliyor. 
     
     Yenmezse su’ oluyor 
     Yenilebilir Plastik Pikniğe gidenler artık mangalda pişen etlerin yanında bardak ve çatallarını da yiyebilecek. Çünkü TÜBİTAK bardak ve çatalları, nişasta ve keçiboynuzu gibi maddelerden üretiliyor. Su ile temas edince bozulabilen malzemeler suya dayanıklı hale getiriliyor, ayrıca çok kırılgan malzemeler dayanıklıkları artırılarak self servislerde kullanılacak tabak çatala dönüştürülüyor. Petrol bazlı olduğu için çevre ve insan sağlığına zarar veren plastiklere alternatif doğa dostu plastikler, yenmezse de doğada iki ayda su ve karbondioksite dönüşüyor. 
     Bakterisavar Film Et gibi bozulabilir gıdaların raf ömrünü uzatıyor. Özellikle saklanma ya da taşınma gibi olumsuz şartlarda antimikrobiyel filmlerle paketlenen gıdalar, dış etkenlere bağlı değişimlerden etkilenmiyor. 
     



 YAŞAM 

















</TEXT>
</DOC>
