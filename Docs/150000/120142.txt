<DOC>
<DOCNO> 120142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/21/yazar/zbirand.html </URL>
<DATE> 2002/11/21/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Atina için öncelik, Kıbrıs'ın AB üyeliği 
</HEADLINE>
<TEXT>

     ATİNA 

     Salı günü CNN TÜRK bir ilk’i gerçekleştirdi. Atina’da PANTİON üniversitesinden canlı yayın yapıldı. Türk-Yunan ilişkileri bilim adamları ve Üniversiteli gençlerle tartışıldı. 
     Türkiye’yi nasıl gördükleri, AB’ye tam üye olmasını isteyip istemediklerini, Kıbrıs’ta çözüm için neler düşündüklerini ortaya koydular. 
     Önce genel bir gözlemimden başlamak istiyorum. Bundan 3 yıl önce, bu programı, böylesine uygar şekilde tamamlayamazdık. Mutlaka, ya ben yuhalanarak susturulurdum veya Türkiye’ye öylesine ağır hakaret edilirdi ki, sonunda programı ben kapatma durumunda kalırdım. 
     Seyredenleriniz hayret etmiş olabilir. Zira ben de hayret ettim. İlk defa, son derece uygar şekilde, hem eleştirilerini yaptılar, hem de beklentilerini anlattılar. Bu program Yunanlıları da hayrete düşürmüş olacak ki, tüm televizyon ve gazetelerin öncelikli haberleri arasındaydı. 
     Konuşmacılar arasında, Türk-Yunan ilişkileri ve Kıbrıs olaylarını bizzat yaşamış, hatta Yunan Dışişleri bakanlığında üst düzey görev yapmış, emekli büyükelçi ve tarihçi Byron Theodoropulos, Filefteri partisi lideri Stefanos Manos, PASOK’un önde gelen ismi Yerasimos Arsenis vardı. 
     Benim en çok dikkatimi çeken nokta, konuşucuların bir bölümünün "Eğer bir çözüme ulaşılamaz veya bu plan kabul edilse dahi yürütülemezse, o zaman bırakalım ve ada bugünkü gibi bölünmüş şekliyle yoluna devam etsin..." demeleriydi. 
     Bu yeni bir yaklaşım değil, ancak giderek yaygınlaşıyor. İnsanlar, adanın yarısını gözden çıkarma noktasına geliyorlar. Türk tarafı ister yüzde 29, ister yüzde 28 olsun, toprağın önemli bir bölümünü elinde tutacağına göre, Kıbrıs’ın egemenliğinden ödün verilmemesi ve KKTC’nin kendi kaderiyle başbaşa bırakılması ağırlık kazanıyor. 
     
     TEK HEDEF. AB ÜYELİĞİDİR 
     Yunanistan’daki hava, ne olursa olsun Kıbrıs’ın AB’ye tam üyeliğinin gerçekleştirilmesinden yana esiyor. Nedeni de basit. Kıbrıs bugünkü haliyle, Türk tarafı girmeden, tek başına tam üye olduğu taktirde büyük avantaj elde edecek. 
     Kıbrıs’ın egemenliği Rumların elinde kalacak ve Türklerle bölüşmek zorunluğu ortadan kalkacak. Adanın zaten yarısı kaybedileceğine göre, hiç değilse ellerindeki bölümü daha da zenginleştirebileceklerine inanıyorlar. 
     Tam üyeliğe kavuşmuş olan Rumlar, bu defa Türkiye’nin ilerdeki tam üyeliğini beklemeye başlayacaklar. KKTC, Türkiye ile birlikte katılmak için AB’nin kapısını zorladığı gün, Rumlar istek listelerini yeniden Ankara’ya dayatabilecekler. 
     Bu senaryonun bir mantığı var. bu şekilde çözüm ileri bir tarihe ve daha iyi bir konjonktüre bırakılmak isteniyor. 
     
     TÜRK TARAFI İÇİN İYİ DEĞİL 
     Çözüm olmadan Rumların AB tam üyeliğine kabul edilmeleri KKTC’nin işine gelmemeli. 
     Tam üyeliği cebine koymuş bir Kıbrıs Rum yönetiminden esnek davranmalarını beklemek, hayal dünyasında yaşamak anlamına gelir. Ada’nın yarısını nasıl olsa kaybedeceklerini gördüklerinden dolayı, müzakerelerde rahatlıkla ve kendi açılarından haklı olarak ayak sürüyeceklerdir. 
     Yunanistanın bu konuda AB üyeliği böylesine ısrar etmesinin temelinde, Kıbrıs konusunda 1974’ten bu yana hissettikleri vicdan azabından kurtulma çabası yatıyor. Adeta bir diyet ödüyorlar. 
     Türkiye’nin 74 müdahelesinin, Atina’daki albaylar cuntasının hatalı politikalarından kaynaklandığını biliyorlar. Her iki Türk harekatında da seyirci kalmalarının sorumluluğunu işte bu şekilde ödeyeceklerine inanıyorlar. AB’ye tam üye olmuş Kıbrıs’ın artık kendi ayakları üstünde durabileceği ve Yunanistanın sırtından ineceği düşünülüyor. 
     Bundan dolayı da, Atina AB başkentlerine şu mesajı iletiyor "Eğer Türkler çözüm müzakerelerinde gecikeceklerse, o zaman Kıbrıs’ı tam üyeliğe kabul edelim, ardından müzakere yine sürsün. KKTC’de kendini hazır gördüğünde, AB’ye katılır..." 
     Bu yaklaşım kabul görürse, kazanan taraf Rumlar, kaybeden ise Türkler olacaktır. 
     
     Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com.tr yayınlanmaktadır. 
     
Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com.tr yayınlanmaktadır.      
     
     







Modernlik’ ve AKP 


"Geçti Bor’un pazarı, sür eşeği Niğde’ye"... 


TKP’den AKP’ye 


Gül’den ve Şener’den izlenimler 


AB’den tarih nedir, ne değildir 


Emlak Vergisi kirayı aştı 


Altın ölçüt 


Gül’ün adı... 


Vatandaşın döviz sevdası çabuk geçmiyor 


AKP’den merkez partisi olur mu 


Abdullah Gül de ziyan olanlardan... 


Gül dönemi 


Pohpohlamada tüm ölçüler kaçıyor mu 


Fatura 40 milyar doları aştı 


Kıbrıslı solcu parti Kofi Annan’ı destekliyor 


</TEXT>
</DOC>
