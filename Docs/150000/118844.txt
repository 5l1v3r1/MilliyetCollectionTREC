<DOC>
<DOCNO> 118844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/14/son/soneko08.html </URL>
<DATE> 2002/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray - Telsim sponsorluk davası... 
</HEADLINE>
<TEXT>

     Galatasaray ile Telsim'in sponsorluk sözleşmesinin feshi nedeniyle açılan davalarda, karşılıklı tazminat ödenmesine hükmedildi. 
     Dün bir gazetede yayınlanan ''Alo 10 milyon dolarımızı yollayın'' başlıklı haberle ilgili olarak Galatasaray Sportif Sınai ve Ticari Yatırımlar A.Ş'den Borsa'ya açıklama gönderildi. 
     Açıklamada, Galatasaray Spor Kulübü Derneği'nin Telsim sponsorluk sözleşmesinin haksız feshi nedeniyle, Mavi Reklamcılık ve Filmcilik Sanayi ve Ticaret A.Ş., Rumeli Telekom A.Ş. ve Telsim Mobil Telekomünikasyon Hizmetleri A.Ş. şirketlerine karşı 10 milyon 250 bin dolar tazminat talebiyle dava açıldığı anımsatıldı. 
     Davanın 17 Ekim 2002 tarihli duruşmasının Kulüp lehine sonuçlandığı ve mahkemenin 10 milyon 250 bin dolarlık tazminat ödenmesine karar verdiği belirtilen açıklamada, davalılar tarafından Kulübe karşı 15 milyon dolarlık tazminat talebiyle açılan karşı davanın aynı tarihli duruşmasında ise mahkemenin, davalıların taleplerini kısmen kabul ederek 5 milyon dolarlık tazminat ödenmesine karar verdiği kaydedildi. 
     Açıklamada, her iki dava ile ilgili gerekçeli kararlar henüz taraflara ulaştırılmadığından temyiz aşamasına gelinmediği, gelişmelerden Borsa'nın haberdar edileceği belirtildi. 
     





</TEXT>
</DOC>
