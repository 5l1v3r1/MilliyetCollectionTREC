<DOC>
<DOCNO> 144787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/23/son/sondun78.html </URL>
<DATE> 2003/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Şii muhalefetten tarafsızlık çağrısı 
</HEADLINE>
<TEXT>

     Irak rejimine muhalif Şii örgüt Irak İslam Devrimi Yüksek Konseyi'nin IİDYK lideri Muhammed Bekir El Hakim, Iraklılara savaşta tarafsız olma çağrısında bulundu. 
     El Hakim, İran'ın resmi haber ajansı İRNA tarafından yayımlanan mesajında, Iraklıların, Devlet Başkanı Saddam Hüseyin ile Amerikan-İngiliz koalisyonu arasındaki ateşte kalmamalarını ve tarafsız olmalarını istedi. 
     Savaştan Saddam Hüseyin ve ABD'yi sorumlu tutan El Hakim, ''Saddam Hüseyin iktidardan ayrılmadığı ve uluslararası kararlara uymadığı için, ABD ise 1991'de fırsat çıkmışken, Araplar, Müslümanlar ve dünya kamuoyu savaşa karşı değilken, Saddam Hüseyin'i ortadan kaldırmadığı için sorumlu'' dedi. 
     Bu savaşı desteklemediklerini belirten El Hakim, ''Çünkü bu savaş Irak'ın geleceğini yabancıların ellerine teslim ediyor'' dedi ve Iraklıları dikta rejiminden kurtulmak ve yabancı egemenliğine direnmek için harekete geçmeye çağırdı. 
     





</TEXT>
</DOC>
