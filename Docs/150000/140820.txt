<DOC>
<DOCNO> 140820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/05/son/sonspo14.html </URL>
<DATE> 2003/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Derbi maçta ilk heyecanlar... 
</HEADLINE>
<TEXT>

     Galatasaray ile Fenerbahçe arasında 8 Mart Cumartesi günü yapılacak derbi maç, aynı zamanda 2 takımın da formasını giymiş bazı yıldız futbolcular için ilklerin maçı olacak. 
     Fenerbahçeli Fatih Akyel ve Ceyhun Eriş, eski takımları Galatasaray'a karşı Ali Sami Yen Stadı'nda ilk kez sarı-lacivertli formayı giyerek, Galatasaray taraftarlarının karşısına çıkacak. 
     Galatasaray'a transferleri sarı-lacivertli camiada geniş yankı uyandıran Baliç ve Revivo da eski takımları Fenerbahçe'ye karşı sarı-kırmızılı formayla ilk kez bu maçta mücadele edecek. 
     
     FATİH VE CEYHUN, ALİ SAMİ YEN'DE İLK KEZ 

     Fenerbahçe'nin, geçen sezonun ortasında İspanya'nın Real Mallorca takımından transfer ettiği Fatih Akyel, Ali Sami Yen Stadı'nda sarı-kırmızılı taraftarların karşısına ilk kez çıkacak. 
     Galatasaray'a karşı, sarı-lacivertli formayı geçen sezonun 23. haftasında ve bu sezonun ilk yarısında Kadıköy'de yapılan 2 maçta giyen Fatih, sarı-kırmızılı formayla uzun yıllar mücadele ettiği Ali Sami Yen Stadı'nda bu kez sarı-lacivertli formayı giyerek Galatasaray'a karşı oynayacak. 
     Geçen sezonun başında sarı-lacivertli takıma dahil olan Ceyhun da eski takımına karşı Mecidiyeköy'de ilk kez mücadele etme şansı bulacak. Ceyhun, Fenerbahçe'nin geçen sezonun 6. haftasında Ali Sami Yen Stadı'nda ezeli rakibiyle yaptığı maçta yedekler arasında yer almıştı. 
     
     REVIVO VE BALİÇ 

     Sezon başında Real Madrid'den Galatasaray'a gelen Baliç ile bu sezon ara transfer döneminde Fenerbahçe ile yollarını ayırıp Galatasaray'a giden Revivo, eski takımı Fenerbahçe'ye karşı ilk kez forma giyme heyecanı yaşayacak. 
     Sarı-kırmızılı ekibe transferiyle, Fenerbahçeli yöneticilerin yanısıra taraftarların da tepkisini çeken Revivo, derbi heyecanının yanısıra eski takım arkadaşlarıyla ilk kez karşı karşıya gelecek. 
     Sarı-lacivertli takımda 1998-99 ve 2000-2001 sezonlarında forma giyen, Real Madrid'ten bonservisini aldıktan sonra da Galatasaray'a transfer olan Elvir Baliç, bu sezonun ilk yarısında Fenerbahçe ile Galatasaray arasında yapılan maçta sakatlığı nedeniyle sarı-kırmızılı takımın kadrosunda yer almamıştı. 
     





</TEXT>
</DOC>
