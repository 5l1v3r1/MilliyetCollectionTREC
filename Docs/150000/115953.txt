<DOC>
<DOCNO> 115953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/30/son/sondun30.html </URL>
<DATE> 2002/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya gazı açıkladı Fentanil 
</HEADLINE>
<TEXT>

     Rusya Sağlık Bakanlığı, Moskova'da rehine krizini sona erdirmek için geçen Cumartesi günü düzenlenen operasyon sırasında kullanılan gazın uyuşturucu ilaç olarak bilinen "Fentanil" içerikli olduğunu bildirdi. 
     Rusya Sağlık Bakanı Yuri Şevçenko, operasyonda uluslararası sözleşmelerin yasakladığı hiçbir kimyasal maddenin kullanılmadığını söyledi. 
     Fentanil'in anestezik bir bileşim olduğunu ve ölümlere yol açamayacağını savunan Bakan Şevçenko, rehinelerin sağlığının, susuzluk, gıdasızlık ve oksijensizlikten bozulduğunu ve bu yüzden bazı rehinelerin öldüğünü de kaydetti. 
     Rusya şimdiye kadar operasyonda kullanılan gazın içeriği hakkında ilk kez tam bir bilgi verirken, ABD'nin Moskova Büyükelçisi Alexander Vershbow da dün yaptığı açıklamada, kullanılan gazın Fentanil içerikli olduğunu düşündüklerini söylemişti. 
     Tıpta uyuşturucu ve ağrı kesici olarak kullanılan bireşimsel bir ilaç olan Fentanil'in, uyuşturucu etkisinin morfininkinden 50-100 kat fazla olduğu kaydediliyor. Fentanil'in aşırı dozunun, insanlarda solunumu durdurarak ölüme yol açabildiği belirtiliyor. 
     Kurtarma operasyonunda kullanılan gaz, terörist ve birçok rehineyi anında etkisiz kılmıştı. Tiyatro salonunda çekilen görüntülerde, teröristlerin salona yerleştirdikleri ve bellerine sardıkları bombaları patlatma girişiminde bulundukları sırada oldukları yere yığıldıkları görülmüştü. 

     
</TEXT>
</DOC>
