<DOC>
<DOCNO> 117435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/06/son/sontur26.html </URL>
<DATE> 2002/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
DYP'nin seçim sonuçlarına itirazı reddedildi... 
</HEADLINE>
<TEXT>

     Yüksek Seçim Kurulu YSK , DYP'nin, DEHAP'ın aldığı oyların geçersiz sayılmasına ilişkin itirazının incelenmesine olanak olmadığına oybirliğiyle karar verdi. 
     YSK Başkanvekili Ahmet Hamdi Ünlü, kurulun bugünkü toplantısında, DYP'nin, DEHAP'la ilgili itirazını görüştüğünü söyledi. 
     YSK'nin, seçim kararı alındıktan sonra, gerek Yargıtay Cumhuriyet Başsavcılığı, gerekse TBMM'den alınan bilgilere göre seçime katılacak 23 siyasi partiyi belirlediğini anımsatan Ünlü, buna ilişkin kararın, 5 Ağustos 2002 tarihli Resmi Gazete'de yayımlandığını belirtti. 
     Daha sonra seçim sürecinin başladığını, YSK'nın, Yargıtay Cumhuriyet Başsavcılığı'nın, DEHAP'ın teşkilat eksikliği nedeniyle yaptığı itirazı da reddettiğini anımsatan Ünlü, bu itirazdan sonra DEHAP'ın seçime katıldığını ve bugüne kadar da herhangi bir itiraz olmadığını ifade etti. 
     Ünlü, bu aşamada, YSK'nın, DYP'nin itirazının incelenmesine olanak olmadığına oybirliği ile karar verdiğini bildirdi. 
     Ünlü, bir soru üzerine, YSK'nın, seçimin geçici sonuçlarını belirlediğini kaydederek, 8 Kasım Cuma gününe kadar, milletvekilleri seçilenleri ilan edebileceklerini söyledi. 
     





</TEXT>
</DOC>
