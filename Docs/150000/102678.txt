<DOC>
<DOCNO> 102678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/19/son/sondun13.html </URL>
<DATE> 2002/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya "Programımız uluslararası yaptırımlara aykırı değil" 
</HEADLINE>
<TEXT>

     Rusya, Irak ile uygulamaya koymayı planladığı ve hacminin 40 milyar dolar olduğu belirtilen ekonomik işbirliği programının, bu ülkeye karşı uygulanan uluslararası yaptırımlar rejimine aykırı olmadığını bildirdi. 
     Rusya Dışişleri Bakanlığı'nın bir üst düzey yetkilisi İnterfaks'a yaptığı açıklamada, ülkesinin uluslararası alanda verdiği sözlere ve üstlendiği yükümlülüklere bağlı olduğunu belirterek, ''İşbirliği programı ile ilgili çıkan bu son haberler de yeni değil. Bu program ile ilgili çalışmalar son birkaç yıldır sürüyor'' dedi. 
     Yetkili, Irak Devlet Başkanı Yardımcısı Taha Yasin Ramazan'ın geçen yıl Nisan ayında Moskova'ya yaptığı ziyaret sırasında tarafların bu programı resmen ilan ettiklerini hatırlattı. 
     Yetkili, imzalanması planlanan anlaşmaların, hem yaptırımların uygulandığı dönemi, hem de yaptırım sonrası dönemi kapsadığını da belirtti. 
     





</TEXT>
</DOC>
