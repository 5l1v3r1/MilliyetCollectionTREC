<DOC>
<DOCNO> 139453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/27/son/soneko53.html </URL>
<DATE> 2003/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD'ın ''Türkiye'de Girişimcilik Raporu'' açıklandı 
</HEADLINE>
<TEXT>

     TÜSİAD Bilgi Toplumu ve Yeni Teknolojiler Komisyonu Eski Başkanı Lütfi Yenel, ''Türkiye yolsuzlukları halletmeden girişimcinin imajını düzeltemeyecek'' dedi. 
     TÜSİAD'ın ''Türkiye'de Girişimcilik Raporu'' WIN Fuarları kapsamında gerçekleştiren toplantıyla kamuoyuna sunuldu. 
     Lütfi Yenel, toplantıda yaptığı konuşmada, raporların yeterince gündemde yer almadığını, bunun yerine Türkiye'nin önünü kesen, kısır konuların gündemi işgal ettiğini söyledi. 
     Çalışmanın özüne bakıldığında TÜSİAD'ın değişim isteğini vurgulayan Yenel, Türkiye'de bir de değişim istemeyenler olduğunu ifade etti. 
     Yatırım ortamının iyileştirilmesi konusunda bugüne kadar çok fazla ilerleme kaydedilmediğini belirten Yenel, büyümenin koşulunun yatırım olduğuna işaret ederek, Türkiye'nin yabancı sermayeyi davet etmesi için çaba sarfetmesi gerektiğini söyledi. 
     Türkiye'deki girişimcilerin imajının kötü olduğunu ifade eden Yenel, ''TÜSİAD'a da zenginler kulübü gibi birşey söylüyorlar. Emekle kazanılan paranın kutsal olması gerektiğini düşünüyorum'' dedi. 
     Yenel, Türkiye'nin yolsuzlukları halletmeden girişimcinin imajını düzeltemeyeceğini söyledi. 
     Türkiye'de girişimcilik konusunda inanışların birçoğunun gerçekleri yansıtmadığına dikkat çeken Yenel, ''Biz Türkler çok girişimciyiz deniyor acaba öyle mi Küçük olsun benim olsun diye mahallede bakkal açmak girişimcilik değil'' dedi. 
     Türkiye'nin genç nüfusunun gelecekte Türkiye'ye büyüme sağlayacak yönünde başka bir yanlış inanış bulunduğunu belirten Yenel, genç nüfusun yeterince eğitilmediğini Türkiye'nin eğitime harcadığı paranın Irak, Suriye, Mısır'dan sonra geldiğini bildirdi. 
     KOBİ'lere de makro yaklaşımlar açısından doğru yaklaşılmadığını, sanayiye verilen kredilerin sadece yüzde 3.4 olduğunu belirten Yenel, ''Japonya'da, Kore'de yüzde 48. Bunların düzeltilmesi gerekiyor'' diye konuştu. 
     -EN AĞIR KOŞULLAR TÜRKİYE'DE- Sabancı Üniversitesi Öğretim Üyesi Doç. Dr. Dilek Çetindamar tarafından hazırlanan ve tanıtımı yapılan ''Türkiye'de Girişimcilik'' raporu, uluslararası kaynaklardan elde edilen bilgiler kullanılarak, Türkiye'nin girişimcilik altyapısını ABD, İrlanda, Güney Kore, Meksika, İngitlere, Japonya ve İsrail ile karşılaştırmalı olarak inceliyor. Raporda, 172 girişimcinin katıldığı özel anketten elde edilen verilerden de faydalanıldı. 
     Rapora göre, genel ekonomik göstergelerden enflasyon oranı ve kamunun ekonomi üzerinde yarattığı yüklerin düzeyi açısından karşılaştırma yapılan ülkeler içinde en ağır koşullar Türkiye'de bulunuyor. 2001 verilerine göre Dünya Rekabet Endeksi'nde 49 ülke arasında Türkiye 44'üncü sırada yer alıyor. 
     Birleşmiş Milletler Gelişme Programı tarafından yapılan İnsani Gelişim Endeksi'nde Türkiye 173 ülke içinde 85'inci sırada bulunuyor. 
     Türkiye eğitim, sağlık, gıda, kadın ve çocukların durumu ve okuryazarlık gibi göstergelerde Küba, Malezya, Libya ve Ermenistan'dan daha kötü performans gösteriyor ve Avrupa'da sadece Arnavutluk ve Moldavya'dan iyi konumda. 
     Türkiye karşılaştırma yapılan ülkeler arasında yüzde 30 ile en fazla genç nüfus 0-14 oranına sahip olan iki ülkeden biri. Bu genç nüfusa rağmen işsizlerin yüzde 64'ü, 30 yaşın altındaki gençlerden oluşuyor. 
     0-14 yaş grubunda bulunan çocukların istihdam içindeki oranı yüzde 9 ile en yüksek olan ülke Türkiye. 
     Rapora göre, Türkiye eğitim konusunda da sınıfta kalmış durumda. Okuma yazma bilmeme oranı yüksek. Türkiye'nin kişi başına eğitime ayırdığı kaynak neredeyse İran ve Irak'ın ayırdığı kaynağının üçte biri oranında. 
     -FİNANS- Türkiye'de her büyüklükteki firmanın başlıca sorunlarından biri finansman. Türkiye'nin toplam ulusal kredi miktarı diğer ülkelerle karşılaştırıldığında düşük. 
     KOBİ'lerin kredi payı Türkiye'de yüzde 3.5 iken, Güney Kore'de bu yüzde 46.8, İngiltere'de yüzde 27.2, ABD'de yüzde 42.7 ve Japonya'da yüzde 50 seviyelerinde. 
     Türkiye'de özel sektöre verilen ve bankalarca sağlanan kredilerin GSYİH içindeki payları karşılaştırma yapılan ülkeler arasında bir tek Meksika'dan iyi. 
     Türkiye'de vergi yükü ekonomik gerçekleri gözetmeksizin sürekli artış gösteriyor. 
     Rapor, Türkiye'nin çalışma yasaları, şirketlere yönelik mevzuatlarda yaşanan sorunlar ve bürokratik engeller yüzünden iş ve yatırım yapmaya uygunluk açısından kötü bir performansa sahip olduğunu ortaya koyuyor. 
     Uluslararası Girişimcilik Endeksi'nde kullanılan 100 yetişkin içinde şirket kuran insanların sayısına bakıldığında Türkiye 29 ülkeden daha az sayıda girişimciye sahip. 
     Türkiye'de her 100 yetişkin içinde şirket kuran sayısı 4.6 iken, bu sayı Meksika'da 18.7, Kore'de 15, İrlanda'da 12, ABD'de 11.7, İngiltere'de 7.7, İsrail'de 6 ve Japonya'da 5.1. 
     Yeni kurulan şirket sayıları açısından da Türkiye kötü bir performans gösteriyor. OECD üye ülkelerinde yeni kurulan işyerlerinin tüm işletmeler içinde oranı yüzde 11-17, kapanan işyerlerinin oranı yüzde 9-14 arasında değişmekteyken, Türkiye'de bu oranlar sırasıyla yüzde 3.5 ve yüzde 0.9. 
     -TÜM İŞVERENLER ARASINDA KADINLARIN ORANI YÜZDE 3.3- Türkiye nüfusunun önemli bir girişimci potansiyeli olan kadınlar ve gençler, girişimci olarak değerlendirilmiyor. Tüm işverenler arasında kadınların oranı yüzde 3.3 gibi oldukça düşük bir oranda ve 30 yaşın altında bulunan gençlerin yüzde 64'ü ise işsiz. 
     Kendi hesabına çalışan kadınlar, toplam kendi hesabına çalışanların yüzde 10'u civarında. 
     Türkiye genelinde şehirlerin girişimcilik performansına bakıldığında girişimcilik performansı en gelişkin olan iller sadece İstanbul ve Kocaeli olduğu görülüyor. 
     Raporda girişimciliğin geliştirilmesi için yapılması gerekenlere de yer veriliyor. 
     FM-ŞAH-MZF 17 10 27 02 03 
     





</TEXT>
</DOC>
