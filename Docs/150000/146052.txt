<DOC>
<DOCNO> 146052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/28/son/sontur20.html </URL>
<DATE> 2003/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Rahşan Ecevit'in akciğerlerinde ciddi bir hastalık var 
</HEADLINE>
<TEXT>

     DSP Genel Başkan Yardımcısı Rahşan Ecevit, 22 Mart'tan bu yana tedavi gördüğü Bayındır Hastanesi'nden taburcu edildi. Rahşan Ecevit'in tedavisinin Gülhane Askeri Tıp Akademisi'nde GATA devam edeceği bildirildi. 
     Bayındır Hastanesi Başhekimi Op. Dr. Ersin Özdemir, Rahşan Ecevit'in akciğerinde saptanan rahatsızlıkların altında önemli problemler bulunabileceğine yönelik bulguların netleştiğini belirterek, hastalığın ne olduğu konusunda şu anda açıklama yapamayacağını söyledi. 
     Rahşan Ecevit ve kendisine refakat eden eşi DSP Genel Başkanı Bülent Ecevit, bugün Bayındır Hastanesi'nden ayrıldılar. Rahşan Ecevit, gazetecilerin sağlık durumuna ilişkin soruları üzerine, ''Çok iyiyim teşekkür ederim'' diye karşılık verdi. Bülent Ecevit ise hastane önünde gazetecilere açıklama yaptı. Eşinin akciğer rahatsızlığı nedeniyle hastaneye yattığını belirten Bülent Ecevit, yapılan tetkik ve tedaviler sonucunda doktorlarıyla birlikte tedavinin GATA'da devam etmesine karar verdiklerini söyledi. 
     Evlerine uğradıktan sonra GATA'ya geçeceklerini belirten Bülent Ecevit, tedavinin yatarak değil ayakta devam edeceğini söyledi. Hastane doktorlarına da teşekkür eden Bülent Ecevit, MHP lideri Devlet Bahçeli ve eski ANAP Genel Başkanı Mesut Yılmaz'ın arayıp aramadığına ilişkin bir soru üzerine, ''Çok arayanlar oldu. Tek tek isimler üzerinde durmak doğru olmaz'' dedi. 
     Hastane Başhekimi Op. Dr. Ersin Özdemir de Rahşan ve Bülent Ecevit'i uğurladıktan sonra gazetecilerin sorularını yanıtladı. Rahşan Ecevit'in 15 Mart'ta Bayındır Hastanesi'ne geldiğini, tetkikler yapıldıktan sonra 22 Mart'ta kontrole çağrıldığını belirten Özdemir, akciğerde bazı rahatsızlıklar saptandığını söyledi. 
     Başhekim Özdemir, ''Yaş nedeniyle 'bu rahatsızlıkların altında bazı önemli problemler olabilir mi' diye şüpheler, onunla ilgili bulgular vardı. Bulgular daha netleşti ve kendi istekleriyle bizim önerimizle başka bir merkezle temasa geçildi'' dedi. 
     Rahşan Ecevit'in daha uzun sürecek bir rahatsızlığı olduğunu belirten Başhekim, rahatsızlığının ne olduğuna ilişkin soru üzerine şu anda buna yanıt veremeyeceğini söyledi. Özdemir, tedavinin neden GATA'da devam edeceğine ilişkin soru üzerine de ''Onu daha sonra açıklamak lazım, şu anda açıklayamayız'' yanıtını verdi. Ersin Özdemir bir başka soruyu yanıtlarken de Bülent Ecevit'in sağlık durumunun şu anda iyi olduğunu kaydetti. 
     Rahşan Ecevit'in hastaneden çıkışı sırasında DSP yöneticileri ve bazı eski milletvekilleri de hazır bulundu. 
     




</TEXT>
</DOC>
