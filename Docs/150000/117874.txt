<DOC>
<DOCNO> 117874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/09/ekonomi/aeko.html </URL>
<DATE> 2002/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
BDDK’yı düzenleyeceğiz... Yok yok, dokunmayacağız 
</HEADLINE>
<TEXT>

AKP lideri Erdoğan’ın özel bankaların kendi BDDK’larını oluşturabileceği açıklamasının ardından AKP’den gelen bir diğer açıklamada BDDK’ya müdahalede bulunulmayacak’ denildi 
     EKONOMİ SERVİSİ 

     AKP’den Bankacılık Düzenleme ve Denetleme Kurumu BDDK ile ilgili peş peşe açıklamalar geliyor. AKP lideri Recep Tayyip Erdoğan önceki gece Kanal D’deki Arena programında bankaların kendi içlerinde BDDK oluşturabileceği ve bu oluşumun da Sayıştay denetimine girebileceğini açıkladı. Erdoğan kurulların tasfiyesine ilişkin bir soru üzerine de "Şeker ve tütünde kurula ne gerek var " dedi. 
     AKP Genel Başkan Yardımcısı Ali Coşkun ise dün Reuters’a açıklamasında şöyle dedi "BDDK’da herhangi bir müdahale yapmayacağız. Sadece denetim bakımından Sayıştay’ın yetkisi artacak. Bundan sonraki atamalar ilgili birimlerin seçtiği üç aday arasından seçilerek, siyasi çekişmelerin, etkilerin dışında daha özek hale getirilecek." 
     Haziran 1999’da çıkarılan kanunda, yedi kişiden oluşan Kurul üyelerinin, Hazine’nin önereceği dört aday arasından iki, Maliye, Merkez Bankası, Bankalar Birliği, DPT ve SPK’nın önereceği ikişer aday arasından da birer kişi olarak Bakanlar Kurulu’nca atanması hükme bağlanmıştı. Aralık 1999’da bu madde değiştirilerek, kurumların aday göstermeleri hükmü kaldırıldı ve adayların ilgili bakanın önerisi üzerine Bakanlar Kurulu tarafından atanacağı şekline dönüştürüldü. 
     
     Denetim maddesi iptal edilmişti 
     Ocak 2002’deki yasal düzenleme ile kurulların başbakanlık müfettişi, Başbakanlık Yüksek Denetleme Kurulu denetçisi ve Maliye müfettişinden oluşan komisyon tarafından denetlenmesini, bunların Harcırah, Muhasebei Umumiye ve Sayıştay kanunlarına tabi olması düzenliyordu. Ancak Anayasa Mahkemesi bu fıkraları iptal etmişti. 
     
Ekonomi bakanlığı kuracaklar      ABDULLAH KARAKUŞ Ankara 

     AKP lideri Erdoğan, önümüzdeki hafta düzenleyeceği basın toplantısında, iktidarları döneminde birinci, üçüncü, altıncı ve dokuzuncu ayda neler yapacaklarını anlatacak. 
     Acil eylem planında şu maddeler var "Kamuda tasarruf sağlanacak. Ekonomi Bakanlığı kurulacak. Maliye Bakanlığı aynı şekilde kalacak. Milletvekili lojmanları satılacak. Milletvekillerine kira yardımı yapılacak. 15 bin km duble yol yapım çalışmalarına başlanacak. 12-18 ay içinde teslim edilmek üzere toplu konut yapımlarına başlanacak. Bu konutlardan vatandaşın taksitle alması sağlanacak. Yerel yönetim reformu çıkarılarak yerinden yönetime geçilecek. Kültür ve Turizm Bakanlıklarının birleştirilmesi için çalışma yapılacak." 
     
Merkez Bankası’na müdahale olmayacak      ANKARA Milliyet 

     AKP Genel Başkan Danışmanı ve Ankara Milletvekili Reha Denemeç, Merkez Bankası’na dokunulmadığı müddetçe, enflasyonun yüzde 20 - 15 düzeyine ineceğini söyledi. Denemeç, "Merkez Bankası’na kesinlikle dokunmayı düşünmüyoruz. Para basan bir finansman yoluna giderseniz enflasyon artar. Büyük atıl kapasite var. Beş kuruş yatırım yapmadan milli geliri 220 - 230 milyar dolara çıkarırsınız. Sadece mevcut kapasiteyi kullanarak" dedi. 
     "Yüzde 6.5’lik faiz dışı fazlayı vermek zorundayız" diyen Denemeç, IMF ile görüşmelerin de aralıkta başlayacağını düşündüğünü belirterek, "Kalınan yerden devam edilir" dedi. 
     Denemeç, Türkiye’nin mevcut enflasyon oranlarıyla enflasyon hedeflemesi uygulamasına gidemeyeceğini de belirtti. Denemeç, "Vergi indirimleri en erken 2003 sonu olur. 2004 içinde, muhtemelen kademe kademe düşürülür" dedi. 
     
IMF, görüşmelere en üst düzeyde gelecek      Ekonomik program uygulaması ve seçim sonrasına bırakılan stand - by anlaşmasının dördüncü gözden geçirmesinin tamamlanması için yeni hükümetten davet bekleyen Uluslararası Para Fonu IMF Türkiye’ye üst düzey bir heyet göndermeye hazırlanıyor. Bu heyette IMF Avrupa Bölge Direktörü Michael Deppler ve IMF İcra Direktörü Willy Kiekens’in bulunacağı belirtiliyor. 
     



 EKONOMİ 




















</TEXT>
</DOC>
