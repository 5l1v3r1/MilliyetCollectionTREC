<DOC>
<DOCNO> 103074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/21/spor/spo05.html </URL>
<DATE> 2002/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Sudan Ucuz 
</HEADLINE>
<TEXT>

Büyük kulüplerin, federasyona bildirdikleri transfer rakamları açıklanınca, yıldızların ligimizde ne denli zor koşullar altında oynadıkları ortaya çıktı 
     CEMAL ERSEN 

     Vergiden kaçıyorlar 
     FUTBOL Federasyonu’na bildirdikleri transfer rakamları ile geleneksel alışkanlıklarını sürdüren kulüpler, bu sezon işi iyice abarttılar. Ligimizin, özellikle dört büyüğünün vergiden kaçmak amacıyla, federasyona ilettikleri rakamlar ortaya çıkınca, yıldız oyuncuların aslında "sudan ucuza" futbol oynadıkları anlaşıldı. Örneğin Fenerbahçe, Ortega’ya ödediği ve futbol tarihimizin en yüksek rakamı olarak bildirilen ücrette, yıllık 875 bin, dört yıllık ise 3.5 milyon doları göz ardı etti. 
     
     Rekortmen Cim-Bom 
     GALATASARAY ise bu şeref listesinde rekora koştu. Fatih Terim’in ekranlarda "Yıllık 800 bin dolar 1.3 trilyon lira verdik" dediği Felipe’ye, Cim-Bom’a göre yıllık 25 milyar lira ödenecek. Galatasaray tarafından 850 milyarlık Pinto 5 milyar, 500 milyarlık Sarr ise 10 milyar olarak gösterildi. Beşiktaş da, yıllık 1.2 trilyon liraya anlaştığı Nouma’nın kazancını iki yıllık 530 milyar lira gösterdi. Trabzon Koreli Lee ile Arnavut Bushi’yi yıllık 100’er milyar, Oumar’ı iki yıllık 250 milyar gösterdi. 
     
     



 SPOR 



























</TEXT>
</DOC>
