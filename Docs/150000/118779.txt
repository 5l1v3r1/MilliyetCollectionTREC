<DOC>
<DOCNO> 118779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/14/spor/yaltayli.html </URL>
<DATE> 2002/11/14/ </DATE>
<TIME>  </TIME>
<AUTHOR> FATİH ALTAYLI  </AUTHOR>
<HEADLINE>
Kazanmayı unutmak 
</HEADLINE>
<TEXT>

     - Galatasaray niye yenildi 
     Galatasaray kazanmayı unuttuğu için yenildi. Fatih Terim sahaya yanlış bir on bir çıkardı. Cihan Haspolatlı, bu takımın değil Şampiyonlar Ligi’nde oynayacak on birinde yer almak, Florya’da antrenman yapan herhangi bir kadrosunda da yer bulmamalıydı. Eğer Cihan Haspolatlı bu takımda orta sahada oyun kuruyorsa, Galatasaray sahadan ancak yenik ayrılabilirdi. Facianın son noktası da Cihan Haspolatlı değildi. Maçın 10. dakikasında Cihan çıkar, yerine Ayhan girerdi. Ama Cihan çıktı, yerine Galatasaray müzesinden Suat girdi. Metin Oktay rahmetli olmamış olsaydı, herhalde onu da Hasan’ın yerine alabilirlerdi. Daha sonra nedense Batista’yı çıkarıp Ayhan’ı sokmayı akıl etti. Çünkü Suat’ı çıkartıp, Ayhan’ı sokarsa ayıp olurdu. Bütün bunlara rağmen Galatasaray maçı bu şekilde kaybetmeyebilirdi. Geovanni’nin golü dışında rakip, Galatasaray’a gol atmadı. Galatasaray golleri yedi. Cihan’ın ve Ergün’ün iki hatası, daha doğrusu iki sorumsuzluğu Barcelona’ya iki gol getirdi. 
     - Peki Galatasaray’da iyi oynayan oyuncu yok muydu 
     Galatasaray’da iyi oynayan oyuncu çoktu. Pinto, Hasan Şaş, Balic, Ergün, Almaguer, Bülent ve hatta bu yıl ilk kez olarak Hakan Ünsal iyi oynadılar. Ama başta da dediğim gibi, Galatasaray kazanmayı unutmuş. Geçen yıl en etkili rakiplerden bile korner golü yemeyen Galatasaray, bu yıl benim hatırladığım üçüncü korner golünü yedi. Galatasaray’ın bu yıl bir de şanssızlığı var. Bazen direkler, bazen oyuncular yüzde yüz golleri engelliyorlar. 36. dakikada Balic’in kaçırdığı gole de ancak şanssızlık denebilir. 
     - Galatasaray’ın Avrupa defteri kapandı. Ligde ne olur 
     Bu Galatasaray ligde şampiyon olur. Şaka yaptığımı düşünenler olabilir, ama Barcelona maçı basit hatalarla verildi. Rakip Barcelona olmasaydı, bu hatalar değerlendirilemezdi. Bu yüzden de Galatasaray, bu haliyle bile Türkiye liginin en kuvvetli şampiyon adayıdır. Yeter ki, camiada sular durulsun. Taraftar yönetimle ve takımla barışsın. Altı yemiş bir takımın Barcelona karşısında biraz titrek oynamasını hoşgörüyle karşılıyorum. Çünkü Avrupa defteri zaten kafalarda kapanmıştı. Burada tek amaçları utanç vermeyen bir skorla eve dönmekti. Bu yüzden de korkak oynadılar. Korkunun bedelini ödediler. Fatih Terim de umarım, bu yıl Şampiyonlar Ligi’nde yaptığı hatalardan ders alır. Çünkü Galatasaray’ın Şampiyonlar Ligi’nde iki yıl üst üste başarısız olma hakkı olmayacak. 
     
     



 SPOR 





























</TEXT>
</DOC>
