<DOC>
<DOCNO> 103570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/23/son/soneko28.html </URL>
<DATE> 2002/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
New York'ta 11 Eylül'den sonra sigorta yaptırmak çok zor... 
</HEADLINE>
<TEXT>

     Dünya Ticaret Merkezi'nin ikiz kulelerini yıkan 11 Eylül saldırılarından sonra New York'ta emlak sigorta ettirmek son derece zor ve pahalı bir iş oldu. 
     Sigorta Enformasyon Kurumu Başkan Yardımcısı P.J. Crowley, 11 Eylül'den beri bir çok acentanın yüksek binaları sigortalamaktan kaçındığını, sigortalamayı kabul ettikleri takdirde ise poliçe fiyatlarını yüzde 300'e varan oranlarda artırdıklarını bildirdi. 
     Profesyonel Sigorta Acenteları şirketi yöneticisi T.J. Derella da, 11 Eylül'den önce sigorta şirketlerinin yaptığı bina sigortalarının terör saldırılarını da kapsadığını, ancak, bu risk için ayrı bir ücret alınmadığını belirtirken, 11 Eylül'den sonra terörün ''yaygın ve sık karşılaşabilecek bir risk'' olarak algılanmasının politika değişikliği gerektirdiğini ifade etti. 
     Derella, yükselen sigorta primlerinin bina sahiplerini mülklerinin değerini olduğundan düşük göstererek sigortalatmaya yönlendirebileceğini vurgulayarak, bunun riskin gerçekleştiği durumlarda büyük kayıplara yol açabileceğine dikkat çekti. 
     11 Eylül saldırıları sigorta şirketleri açısından ABD tarihinin en masraflı olayı olmuştu. Sigorta şirketlerinin 11 Eylül'den dolayı uğradıkları toplam kaybın 50 milyar dolara ulaştığı tahmin ediliyor. 
     





</TEXT>
</DOC>
