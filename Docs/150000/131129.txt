<DOC>
<DOCNO> 131129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/16/siyaset/siy02.html </URL>
<DATE> 2003/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz’a poster ayıbı 
</HEADLINE>
<TEXT>

Kongrede Mesut Yılmaz’ın posteri asılmadı. Soranlara "Yılmaz istemedi" denildi. Ancak, Yılmaz’ın böyle bir şey söylemediği anlaşıldı 
     HAKAN ŞANLITÜRK Ankara 

     ANAP’ın hafta sonunda yapılan kongresinde Mesut Yılmaz’ın posterinin asılmamasını istediği açıklamasının gerçeği yansıtmadığı ortaya çıktı. Yılmaz, konuyu soran yakınlarına, "Ben resim asmayın demedim" dedi. 
     ANAP İstanbul eski milletvekili Nesrin Nas, poster konusunu Yılmaz’a sorduğunu belirterek, Yılmaz’ın asılmaması gibi bir isteğinin olmadığını ifade ettiğini söyledi. Yılmaz’ın, "Kongreye mesaj göndereceğim. Slayt gösteriminde de ağırlıklı görüntüm olsun istemiyorum. AB konusuna ağırlık verebilirsiniz" dediğini aktaran Nas, "Yılmaz’ın posterinin asılmaması ayıp oldu" dedi. 
     Yılmaz’ın 1991’de genel başkan seçilmesinden sonra ANAP kongrelerinde daha önceki lider Yıldırım Akbulut’un posterlerine yer verilmiyordu. Sadece, kurucu genel başkanı Turgut Özal ile mevcut liderin posterlerinin kongre salonlarında asılması geleneği yerleştirilmişti. 
     
Selçuk ricayla yönetime giriyor      Merkez Karar ve Yönetim Kurulu’na MKYK , Genel Başkan kontenjanından aday olan ve en yüksek oyu alarak seçilen Yargıtay eski başkanı Sami Selçuk’un kendisiyle ilgili bu gelişmeden haberdar olmadığı öğrenildi. Yılmaz’ın, yeni lider Ali Talip Özdemir’i tebrik ettiği telefon görüşmesi sırasında Selçuk’u, MKYK’ya alması ricasında bulunduğu bildirildi. Kongre’ye "tarafsız kalmak" adına katılmadığını ifade eden Selçuk, önceki gün Özdemir ile bir görüşme yaptı. Özdemir, "Bu konuda kararsızım. Eşimle de konuşmadım" diyen Selçuk’un gönlünü, "Delegeler en yüksek oyu size verdiler. Partinin ve ülkenin size ihtiyacı var" diyerek aldı. 
     



 SİYASET 













</TEXT>
</DOC>
