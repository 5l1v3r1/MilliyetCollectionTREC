<DOC>
<DOCNO> 135230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/05/son/soneko06.html </URL>
<DATE> 2003/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD, "Enflasyon ve Büyüme" raporunu Ankara'da tanıtıyor... 
</HEADLINE>
<TEXT>

     Türkiye'de borç yükünün ekonominin şoklar karşısında önemli bir akım problemi yaratamayacak düzeye inmesi için, faiz dışı fazla verilmeye devam edilmesi gerektiği bildirildi. 
     Türk Sanayicileri ve İşadamları Derneği TÜSİAD tarafından hazırlanan ''Enflasyon ve Büyüme Dinamikleri Gelişmekte Olan Ülke Deneyimleri Işığında Türkiye Analizi'' raporunda, ekonomide yaşanan gelişmelere yer verildi. 
     Devlet Bakanı ve Başbakan Yardımcısı Abdüllatif Şener ve TÜSİAD Başkanı Tuncay Özilhan'ın da katılımıyla, bugün, Ankara Sheraton'da düzenleten bir toplantı ile tanıtılan rapora göre, 2003 yılı kriz sonrası uygulamaya başlanan yapısal reformların tam anlamıyla yerleşmesi açısından çok önemli bir yıl olacak. 
     İçinde bulunulan krizden çıkış döneminde enflasyon-büyüme tartışmasına tanık olunduğu hatırlatılan raporda, bu tartışmalarda biraz daha yüksek enflasyona göz yummakla daha hızlı büyümenin mümkün olduğunun ileri sürüldüğü belirtilerek, şöyle denildi 
     ''Neredeyse çeyrek asırdır yüksek enflasyonla yaşayan Türkiye'de enflasyonist ortamın büyüme potansiyelini ciddi biçimde sınırlamış oldu gözardı edilmektedir. 1990'lı yıllarda izlenen ekonomi politikalarının özellikle kısa vadede büyüme hızını artırmak amacıyla alınan kararların beklenenin tam tersine uzun dönemde büyümeyi yavaşlattığı ve yaşadığımız derin krizde büyük rol oynadığı gerçekleri gözden kaçırılmaktadır.'' Raporda, çalışmada varılan temel sonucun, ''enflasyonun belirli bir eşik değer üzerinde olduğu durumlarda, enflasyonla mücadelenin uzun vadede reel üretim cinsinden hiç bir maliyete yol açmayacağı, tam tersine enflasyonda meydana gelecek düşüş sayesinde büyüme sürecinin ivme kazanacağı'' olduğu belirtildi. 
     
     FAİZ DIŞI FAZLA 
     ''Borç yükünün ekonominin şoklar karşısında önemli bir akım problemi yaratamayacak düzeye inmesi için faiz dışı fazla verilmeye devam edilmelidir'' denilen raporda, şöyle denildi 
     ''Dolayısıyla, büyümeye ivme kazandırma niyetiyle, faiz dışı fazlanın indirilmesi argümanları dezenflasyon sürecinde yanlış sinyal vazifesi görecek, gerek enflasyon üzerindeki etkisiyle, büyüme oranında dolaylı, gerekse eşit borç vasıtasıyla doğrudan olmak üzere büyüme sürecine de olumsuz etki yapacak. 
     Dezenflasyon sürecinin ilk aşamalarında elde edilebilecek nisbi başarıların yeterli bulunmaması ve bu sürecin tek haneli rakamlara ulaşılıncaya kadar kararlılıkla sürdürülmesi, uzun dönem büyüme kazanımını da çoklaştıracak.'' 
     
     ''YÜKSEK ENFLASYON-DÜŞÜK BÜYÜME TUZAĞI'' 
     ''2003 yılı kriz sonrası uygulamaya başlanan yapısal reformların tam anlamıyla yerleşmesi açısından çok önemli bir yıl olacaktır'' denilen raporda, halen yürürlükte olan ekonomik programda, 2002-2004 dönemi için öngörülen faiz dışı konsolide bütçe fazlası rakamları tutturulmadan iç ve dış borç stokunun GSMH'ye oranının azaltılmasının mümkün gözükmediği kaydedildi. 
     Raporda, atılacak bütün ekonomik reform adımlarının başarılı olabilmesi ve enflasyonun kalıcı bir şekilde kontrol altına alınması ancak 2001 programı ile başlayan ekonomik konsolidasyonun siyasi ve kurumsal konsolidasyon ile tamamlanması ile mümkün olabileceği bildirildi. 
     Raporda, siyasi partiler ve seçim yasalarının değiştirilmesinin, Türk ekonomisinin yüksek enflasyon-düşük büyüme tuzağından kurtulması için ''olmazsa olmaz'' koşulu olduğu vurgulanarak, bunun gereğinin bir an önce yerine getirilmesi istendi. 
     





</TEXT>
</DOC>
