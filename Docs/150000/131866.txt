<DOC>
<DOCNO> 131866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/19/son/sontur16.html </URL>
<DATE> 2003/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapadokya, Kurban Bayramı'nın da gözdesi... 
</HEADLINE>
<TEXT>

     Türkiye'nin önemli turizm yörelerinden Kapadokya, yaklaşan Kurban Bayramı'nda da gözde tatil mekanlarından biri oldu. Konaklama tesislerindeki doluluk oranı şimdiden yüzde 85'lere ulaştı. 
     Kapadokya Turistik İşletmeler Derneği KAPTİD Genel Sekreteri Nazif Demir, yörenin doğal güzelliklerinin yanı sıra tarihi ve kültürel zenginlikleriyle her dönem yerli ve yabancı turistlerin gözde mekanı olduğunu belirtti. 
     Yaklaşan Kurban Bayramı tatili dolayısıyla yörede ciddi bir hareketlilik beklediklerini anlatan Demir, şunları söyledi 
     ''Turizm Bakanlığı işletme belgeli konaklama tesislerinde bayram tatili için rezervasyonlar yüzde 85 seviyelerine ulaştı. Özellikle İstanbul, Ankara, İzmir ve Adana gibi büyük kentlerden bölgeye bayram tatili için turlar düzenleniyor. Konaklama tesisleri paket programlar düzenleyecek. Doluluk oranının bayramda yüzde 100'e ulaşmasını bekliyoruz.'' Konaklama tesislerinin yanı sıra kayadan oyma evlerin pansiyon olarak kullanıldığı yörede bayramda yoğunluk beklendiğini kaydeden Demir, Göreme, Ürgüp, Avanos, Çavuşin, Ortahisar ve Mustafapaşa gibi merkezlerdeki ev pansiyoncularının da bayram tatili için hazırlık yaptıklarını söyledi. 
     Demir, bölgedeki otellerde kişi başı yarım pansiyon konaklama ücretinin 50-85 milyon lira, ev pansiyonlarında ise tam pansiyon 30-40 milyon lira olduğunu bildirdi. 
     





</TEXT>
</DOC>
