<DOC>
<DOCNO> 116665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/03/spor/spo01.html </URL>
<DATE> 2002/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Dobra dobra 
</HEADLINE>
<TEXT>

Oynadığı futbolla Beşiktaş’ın son haftalardaki vazgeçilmez ismi olan Kaan Dobra, "Geç olsa da uyum sürecini atlattım. Bundan sonra sağ kanatta sorun yaşanmaz" diye konuştu 
     ORHAN YILDIRIM 

     Çok zaman aldı’ 
     BEŞİKTAŞ’TA son haftalarda sağ kanadın gediklisi olan ve giderek yükselen formuyla dikkat çeken Kaan Dobra, çarpıcı açıklamalar yaptı. Tecrübeli futbolcu, uyum sürecinin çok zaman aldığını ancak artık takıma alıştığını belirtti, "Hazırlık döneminde geçirdiğim sakatlık yüzünden arkadaşlarımdan geri kaldım. Şimdi ise yüzde 70 - 80 kapasiteye ulaştım. Artık sağ kanatta herhangi bir sorun yaşanmaz" ifadelerini kullandı. 
     
     Gol atmam doğal’ 
     TEKNİK Direktör Lucescu’nun vereceği her görevi yerine getirebilecek yeteneğe sahip olduğunu kaydeden Kaan Dobra, "Sol kanatta da, forvette de oynayabilirim. Gol atmam gayet doğal. Çünkü Kocaelispor’da böyle tanındım" dedi. Polonyalı oyuncu, Beşiktaş’ın geçiş dönemini yavaş yavaş atlattığına da değindi, "En zor dönemi az kayıpla geçtik. Artık önümüz açık. İki cephede de başarıya ulaşacağımıza eminim" diye konuştu. 
     
Kartal’a Tayland’dan teklif      HEM ligde, hem de Avrupa Kupaları’nda yoluna emin adımlarla devam eden Beşiktaş’a, Uzakdoğu’dan kamp teklifi geldi. Tayland’da ocak ayı içinde düzenlenecek ve Danimarka ile İsveç kulüplerinin de katılacağı turnuvaya Siyah - Beyazlı takım da davet edildi. İki hafta sürecek organizasyonda Beşiktaş’ın tüm masrafları karşılanacak ayrıca maç başına 50 bin dolar ödenecek. 
     
Amaral’dan savunma      ALAVES maçından sonra Teknik Direktör Lucescu’nun "Amaral’ı orta sahayı toparlasın diye oyuna aldım ama maça ağırlığını koyamadı" açıklamasına Brezilyalı oyuncudan çabuk yanıt geldi. Amaral, "Rakip sürekli baskı kurmaya çalıştığı için orta alan savunmaya yakın oynadı. Çok koşmama rağmen İspanyollar kalabalık olduğu için top kazanamadım. Ancak iyi pres yaptığımı düşünüyorum. Eksiklik varsa hepimizde" dedi. 
     
İlhan Mansız garantisi      ASBAŞKAN ve Futbol Şube Sorumlusu Yıldırım Demirören, İlhan Mansız’ın bu hafta içinde büyük bir olasılıkla sözleşme yenileyeceğini söyledi. İlhan’ın haklı olarak maddi olarak en iyi transferini bu yıl yapabileceğini belirten Demirören, "Para konusunda arada ufak bir sorun var. Ancak her iki taraf da karşılıklı olarak fedakarlık yapacak, sözleşme süresi uzayacak. Bundan adım gibi eminim" dedi. 
     
Ahmet Dursun yine yok      SAKATLIĞI nedeniyle Denizlispor ve Alaves maçlarında forma giyemeyen Ahmet Dursun’un Elazığspor’a karşı da görev yapamayacağı açıklandı. Takımdan ayrı olarak özel bir egzersiz programı uygulayan golcü futbolcunun iki hafta sonra eski düzeyine geleceği belirtildi. Beşiktaş, cuma günü İstanbul’da oynayacağı Elazığspor maçının hazırlıklarına ise yarın başlayacak. 
     



 SPOR 































</TEXT>
</DOC>
