<DOC>
<DOCNO> 115480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/27/son/sontur07.html </URL>
<DATE> 2002/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Tezek, poşete girdi... 
</HEADLINE>
<TEXT>

     Şanlıurfa'nın Siverek İlçe Belediyesi'nin tezeğin yapımını yasaklaması üzerine, vatandaşlar çareyi tezeklerini poşete koymakta buldu. 
     Alınan bilgiye göre, bir süre önce Siverek Belediyesi, Doğu ve Güneydoğu Anadolu Bölgesi'nde yakacak olarak kullanılan ve hayvan dışkısından yapılan tezeği, çevre kirliliği ile sivrisinek üremesine zemin hazırladığı için yasaklamış, yasağa uymayanlara 100 ile 200 milyon lira arasında para cezası vermeye başlamıştı. 
     Siverekliler, havaların soğumaya başlamasıyla birlikte çareyi yaptıkları tezekleri poşete koymakta buldu. Selimbey Mahallesi'nde oturan Hüseyin ve Zeynep Tato çifti, zabıtaların evinin önündeki 2 kamyon tezeği kaldırmasını istediğini söyledi. 
     Tato, televizyonda ekmeğin poşetlenmesi ile ilgili program seyrettiğini ve bundan esinlenerek tezeği poşetlemeyi uygun gördüğünü belirterek, ''Böylece çevreyi kirletmiyoruz. Koku da olmuyor. Herhalde bundan sonra ceza vermezler. Komşularım da aynı yöntemi uygulamaya başladılar. Bölgede birçok ailenin kışlık yakacağı tezektir. Tezeksiz kışı geçiremeyiz'' dedi. 
     





</TEXT>
</DOC>
