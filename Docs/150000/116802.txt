<DOC>
<DOCNO> 116802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/04/ekonomi/eko01.html </URL>
<DATE> 2002/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Enflasyon hedefe gidiyor 
</HEADLINE>
<TEXT>

Ekimde toptan eşya fiyatları yüzde 3.1, tüketici fiyatları yüzde 3.3 arttı. Toptan eşya fiyatları 18 ay sonra yüzde 40’ın altına düştü. Bu rakamlara göre enflasyon hedefi rahat gerçekleşecek 
     EKONOMİ SERVİSİ 

     Ekim ayında, bir önceki aya göre toptan eşya fiyatları TEFE yüzde 3.1, tüketici fiyatları TÜFE yüzde 3.3 arttı. Devlet İstatistik Enstitüsü’nün DİE açıkladığı ekim ayı enflasyon rakamlarına göre fiyat artışları piyasa beklentileri düzeyinde gerçekleşti. Bir önceki aya göre toptan eşya fiyatları yüzde 3.1, tüketici fiyatları yüzde 3.3 arttı. Geçen yıl ekimde, toptan eşya fiyatları artışı yüzde 6.7, tüketici fiyatlarındaki artış ise yüzde 6.1 olmuştu. 
     Ekim ayı itibariyle yıllık enflasyon ise toptan eşyada yüzde 36.1, tüketici fiyatlarında yüzde 33.4 olarak belirlendi. Buna göre yıllık enflasyon, geçen yılın aynı döneminin, toptan eşya fiyatlarında 45.3 puan, tüketici fiyatlarında ise 33.1 puan altında gerçekleşti. Geçen yıl ekim ayı itibariyle enflasyon, toptan eşyada yüzde 81.4, tüketici fiyatlarında yüzde 66.5 olmuştu. 
     
     10 ayın enflasyonu yüzde 25.5 
     Bu yılın ocak - ekim döneminde de, enflasyon oranları toptan eşyada yüzde 25.5, tüketici fiyatlarında ise yüzde 24.0 oldu. Geçen yıl bu rakamlar sırasıyla yüzde 73.8, yüzde 56.6 olarak gerçekleşmişti. Bu rakamlara göre yıllık enflasyon hedefi rahat gerçekleşecek. Bilindiği gibi programın TEFE enflasyonu hedefi yüzde 31, TÜFE enflasyonu hedefi ise yüzde 35. 
     Öte yandan, ekim itibariyle 12 aylık ortalamalara göre yıllık enflasyon, toptan eşyada yüzde 59.0, tüketici fiyatlarında ise yüzde 51.2 olarak hesaplandı. 2001 yılı ekim ayında, 12 aylık ortalamalara göre yıllık enflasyon, toptan eşyada yüzde 53.2, tüketici fiyatlarında da yüzde 49.8 olmuştu. 
     
Artışın çoğu özel sektörden      Toptan eşyada fiyatlarında ekim ayındaki yüzde 3.1’lik artışın 0.3’ü devlet, 2.8’i özel sektör fiyat artışlarından kaynaklandı. Çekirdek enflasyon olarak nitelenen imalat sanayiinde özel sektördeki fiyat artışı yüzde 1.8 oldu. Toptan eşyada devlet sektöründe yüzde 1.7, özel sektörde yüzde 3.7 artış kaydedildi. 
     
En çok artış gıdada yaşandı      Gıda harcamaları, ekimde zam şampiyonu oldu. Bir önceki aya göre, en yüksek fiyat artışları, yüzde 48 ile şekerpancarında oldu. Yıllık bazda da ana harcama grupları itibariyle en fazla artış yüzde 53.8 ile eğitim fiyatlarında gerçekleşti. İller bazında en yüksek fiyat artışı yüzde 5.2 ile Zonguldak’ta oldu. 
     
İTO Tüketici fiyatları yüzde 6.5 arttı      İstanbul Ticaret Odası’nın İTO açıkladığı İstanbul Ücretliler Geçinme Endeksi’ne göre, ekimde perakende fiyatlar yüzde 6.5 yükseldi. Bu rakam DİE rakamlarının iki katına ulaşıyor. İTO’ya göre toptan fiyatlar ise yüzde 2.4 arttı. Yıllık ortalama artışlar perakende fiyatlarda yüzde 52.2, toptan fiyatlarda yüzde 54.7 olarak gerçekleşti. 
     



 EKONOMİ 




















</TEXT>
</DOC>
