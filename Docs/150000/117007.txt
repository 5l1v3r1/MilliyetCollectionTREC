<DOC>
<DOCNO> 117007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/04/son/sontur19.html </URL>
<DATE> 2002/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal ve Derviş Varşova'ya gidiyor... 
</HEADLINE>
<TEXT>

     CHP Genel Başkanı Deniz Baykal, Avrupa Sosyalistleri Partisi'nin PES 14-15 Kasım tarihlerinde Varşova'da yapılacak konsey toplantısına İstanbul Milletvekili seçilen Kemal Derviş ile birlikte katılacak. 
     PES Genel Başkanı Robin Cook'un daveti üzerine Varşova'daki toplantıya katılacak olan Baykal'ın, bazı liderlerle ikili görüşmeler yapması bekleniyor. 
     PES Konsey toplantısında, AB'nin genişleme sürecine ilişkin değerlendirmelerde bulunulacağı belirtildi. 
     CHP Genel Başkanı Baykal, TRT'de katıldığı canlı yayında bir soru üzerine, AB üyeliğinin Türkiye için taşıdığı öneme işaret etti. Baykal, ''Türkiye'nin AB'den bir takvim alması konusunda iktidarda olsaydık nasıl çalışacaksak, muhalefet partisi olarak da aynı şekilde çalışacağız. Muhataplarımıza iktidarda biz olmasak da Türkiye'ye takvim verilmesi gerektiğini söyleyeceğiz'' dedi. 
     Avrupa'daki sosyalist, sosyal demokrat ve işçi partilerinin oluşturduğu PES 1992 yılında kuruldu. AB'ye üye 15 ülkeden 8'inde PES üyeleri iktidarda bulunuyor. 
     





</TEXT>
</DOC>
