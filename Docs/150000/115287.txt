<DOC>
<DOCNO> 115287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/26/son/sonspo08.html </URL>
<DATE> 2002/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe, Gençlerbirliği maçında galibiyet hedefliyor... 
</HEADLINE>
<TEXT>

     Fenerbahçe, Birinci Süper Futbol Ligi'nin 10. haftasında yarın Gençlerbirliği ile deplasmanda yapacağı maç için Ankara'ya gitti. 
     Sarı-lacivertli ekip, Samandıra Tesisleri'nde teknik direktör Werner Lorant yönetiminde, basına kapalı olarak gerçekleştirdiği antrenmanın ardından, öğleden sonra uçakla başkente harekete etti. 
     Lorant'ın, futbolcularına taktik ağırlıklı bir çalışma yaptırdığı öğrenilirken, sakatlığı bulunan Serhat ve boynunda ağrı olan Ogün antrenmana katılmadı. 
     Alman teknik adamın belirlediği kadroda, sakatlıkları nedeniyle tedavileri süren Mustafa, İsmail, Mirkoviç ve kadro dışı bırakılan Abdullah ile Oktay yer almadı. 
     Sarı-lacivertli takım Rüştü, Volkan, Johnson, Steviç, Ortega, Washington, Yusuf, Hakan, Serhat, Fatih, Ümit, Rapaiç, Revivo, Ogün, Ceyhun, Ali Akdeniz, Ali Güneş, Cem, Can, Tuncay ve Semih'ten oluşan 21 kişilik kadroyla Ankara'ya uçtu. 
     Fenerbahçe'nin Gençlerbirliği karşısına, Rüştü, Fatih, Ümit, Ogün Can , Hakan, Steviç, Johnson, Ali Güneş, Ortega, Revivo ve Washington Serhat muhtemel 11'iyle çıkması bekleniyor. 
     
     SERHAT VE OGÜN'ÜN DURUMU 
     Dün akşamki antrenmanda sakatlanan Serhat'ın, başkent yolculuğu öncesi MR'ı çekildi. 
     Özel Acıbadem Hastanesi'nde MR'ı çekilen futbolcunun yürümekte zorluk çektiği gözlenirken, Gençlerbirliği karşılaşmasında oynayıp oynamayacağının maç öncesinde netlik kazanacağı bildirildi. 
     Kulüp doktoru İsmail Başöz, uyluk iç bölgesinde zorlanma belirlenen genç futbolcu hakkında kararı maç öncesinde vereceklerini açıkladı. 
     Dr.Başöz ayrıca, boynu tutulan ve takımla son 2 antrenmana katılamayan Ogün'ün durumunun iyiye gittiğini açıkladı. 
     
     DİNÇER ''MORAL BULMAK İSTİYORUZ'' 
     Fenerbahçe Futbol Takımı İdari Koordinatörü Kemal Dinçer, Ankara'dan 3 puanla dönerek, UEFA Kupası 2. tur ilk maçında Panathinaikos ile yapacakları karşılaşmaya moralli çıkmak istediklerini söyledi. 
     Dinçer, ''Hem lig, hem de UEFA Kupası'nda kader niteliğinde 3 önemli maç oynayacağız. Gençlerbirliği karşısında alacağımız galibiyetle bu seriye iyi bir başlangıç yapmak istiyoruz'' dedi. 
     





</TEXT>
</DOC>
