<DOC>
<DOCNO> 148904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/10/son/sonspo32.html </URL>
<DATE> 2003/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Emre çok saf... Kırmızı kart tüm mükemmelliğini mahvetti... 
</HEADLINE>
<TEXT>

     Avrupa Şampiyonlar Ligi çeyrek final ilk maçında İspanyol Valencia'yı 1-0 yenen FC Inter'de mükemmel bir oyun sergileyen Emre Belözoğlu, 57. dakikada gördüğü kırmızı karttan dolayı yoğun eleştiri aldı. 
     FC Inter Kulübü Başkanı Massimo Moratti, ''Emre, iyi bir futbolcu yalnızca arada sırada onu zor durumda bırakan bu tür öfkelenmeleri oluyor. Umalım ki yalnızca 1 maç ceza alır. Neyse ki Dalmat da sahalara dönmek üzere'' yorumunda bulundu. 
     İtalyan gazeteciler de maç sonrasında teknik direktör Hector Cuper'e Emre ile ilgili sorular sorarken Arjantinli teknik adam, ''Emre saflık yaptı. Çünkü hakem önceden düdüğü çalmıştı. Ama kesinlikle kırmızı kartlarda biz daha çok zarara uğradık. Valencia, orta alanda savunmaya yönelik bir oyuncusunu yitirdi oysa Emre, oyunu iyi organize eden, topu tutan biri'' açıklamasında bulundu. 
     Türk futbolcuya en fazla yüklenen taraf olan İtalyan basını ise genel olarak, ''Hemen hemen mükemmel bir oyun sergiledi ama kırmızı kart herşeyi mahvetti. Inter, Emre'nin sayesinde 2 farka ulaşabilirdi, yazık oldu'' görüşünü savundu. 
     Gazetelerin büyük çoğunluğunun Emre'ye oyun içindeki performansından dolayı övgüler yağdırdığı, ancak kırmızı karttan ötürü vasatın altında sayılan 5 puan verdiği görüldü. 22 yaşındaki Türk futbolcu için Corriere dello Sport, ''Inter'in umudunun sürüşünde, deha ve sağlam olan bu Türk var. Her zaman daha başarılı, mücadeleci ve hiçbir korkusu olmayan bir futbolcu. İspanyolları yıpratıyor, Vieri'ye gol pası veriyor, savunuyor, saldırıyor, oynuyor ve oynatıyor'', La Gazzetta dello Sport, ''Normalde 6.5 puan alabilir ama Albelda'nın normal bir faulüne gereksiz hareketi takımı saygın bir ayaktan yoksun bırakıyor ve ona 4 puan verdirtiyor. Bu yüzden de ortalaması 5. Bu genç çok çabuk ateşleniyor. Bunu unutmasın'', La Repubblica ''Oyundan atılması hemen hemen mükemmel bir maçı mahvediyor, Corriere della Sera ''Uçan Osmanlı koşuyor, yaratıyor, San Siro'nun orta alanına rehberlik ediyor. Abartlı bir kırmızı kart ama gerçek bir şampiyon, tavuk dövüşü gibi bir saniyede alevlenerek yaşayamaz'' yorumunu yaptılar. 
     Öte yandan Valencia karşısında son 25 dakika oynayan diğer Türk futbol Okan Buruk, İtalyan basınından olumlu not aldı. Conceiçao'dan daha iyi olduğu söylenen Okan için ''Dinamik ve savunmacı, her zamanki gibi her tarafa koşuyor'' denildi. 
     





</TEXT>
</DOC>
