<DOC>
<DOCNO> 144424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/22/siyaset/siy02.html </URL>
<DATE> 2003/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak, AKP’nin değil devletin politikası 
</HEADLINE>
<TEXT>

Adalet Bakanı Çiçek, Irak politikasıyla ilgili tuhaf ifadeler kullandı. Cemil Çiçek, "Türkiye, Irak politikasını çok evvelden belirlemiştir. Bu, AKP hükümetinin değil devletin politikasıdır" dedi 
     İSTANBUL Milliyet 

     Adalet Bakanı Cemil Çiçek, Türkiye’nin, Irak’la ilgili politikasını çok evvelden belirlediğini, kamuoyuna açıkladığını belirterek, "Bu, devletin politikasıdır. Yani AKP hükümetinin politikası değildir" dedi. 
     Bakan Çiçek, İstanbul Ticaret Üniversitesi tarafından düzenlenen "Türkiye’de Yargı Bağımsızlığı" konulu toplantının çıkışında, gazetecilerin sorularını yanıtladı. 
     Türkiye’nin Irak’a ilişkin politikasını da anlatan Çiçek, şunları söyledi 
     
     ABD ile kopukluk yok 
     "Türkiye, Irak’la ilgili politikasını çok evvelden belirlemiş ve bunu kamuoyuna açıklamıştır. Bu, devletin politikasıdır. Yani AKP hükümetinin politikası değildir. Şu an bizim Irak’la ilgili yürüttüğümüz politika, altını çiziyorum, bir devlet politikasıdır. O da şudur Irak’ın toprak bütünlüğünü istiyoruz. Coğrafyanın yeniden şekillenmesini doğru bulmuyoruz. Haklı bulmuyoruz. Buna bir gerek de görmüyoruz." 
     Çiçek, Türkiye’nin, o bölgeyle ilgili olmazsa olmazları bulunduğunu, savaş sebebi saydığı hususlar varolduğunu belirterek, uluslararası ilişkilerde bu hassasiyetlerin dikkate alınmasını istediklerini söyledi. 
     ABD ile ilişkilere de dikkati çeken Çiçek, "ABD ile bizim aramızda bir münasebet kopukluğu yok. Münasebetlerimiz devam ediyor. Böylesine önemli bir olayda müzakerelerin devam etmesi kadar tabi bir şey yoktur" dedi. 
     



 SİYASET 















</TEXT>
</DOC>
