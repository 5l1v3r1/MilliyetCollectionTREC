<DOC>
<DOCNO> 124134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/12/son/sondun13.html </URL>
<DATE> 2002/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Vatikan'ın yayın organı ''Türkiye'ye 2005 tarihi verilecek'' 
</HEADLINE>
<TEXT>

     Vatikan devletinin resmi yayın organı Osservatore Romano gazetesi, AB Kopenhag Doruğu'nda Türkiye'ye üyelik müzakerelerine başlamak için 2005 tarihinin verileceğini iddia etti. 
     Üyelik müzakerelerine başlamak üzere Türkiye'ye verilecek tarihin belirlenmesini ''dikenli bir mesele'' olarak değerlendiren gazete, Almanya ve Fransa'nın üzerinde anlaştığı 2005 tarihinin AB içinde kabul gördüğünü savundu. 
     ''Ankara siyasi kriterleri 2004 sonuna kadar yerine getirirse Temmuz 2005'te müzakereler başlayacak'' ifadesini kullanan gazete, İtalya, Yunanistan ve İngiltere'nin bu tarihi öne çekmek için baskı yaptıklarını, ancak Almanya ve Fransa'nın üzerinde anlaştıkları tarihin, Kopenhag'da büyük olasılıkla ortak tavır olacağını'' belirtti. 
     Gazete ayrıca, AB uyum paketinin TBMM'den çıktığını yazdı ve haberi günün flaş olayları arasında gösterdi. 
     Vatikan'ın yarı resmi yayın organlarından Avvenire gazetesi de, Türkiye ile ilgili haberlere geniş yer ayırarak, Osservatore Romano gibi, 12 AB ülkesinin, Türkiye'ye 2005 yılının şartlı müzakere tarihi olarak verilmesi konusunda anlaştığını ileri sürdü. 
     
</TEXT>
</DOC>
