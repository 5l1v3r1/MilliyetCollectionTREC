<DOC>
<DOCNO> 104605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/29/son/sondun27.html </URL>
<DATE> 2002/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Prodi'nin raporu Rum basınında. 
</HEADLINE>
<TEXT>

     Rum basını, Rum kesiminin AB üyelik süreciyle ilgili Avrupa'da ortaya çıkan gelişmelere bugün geniş yer ayırdı. 
     Rum gazetesi Politis, manşetten verdiği haberdde, AB'nin, Rum kesiminin üyeliğine ilişkin kesin kararını vermesine birkaç ay kala, ''oyunun büyüdüğünü'' ileri sürdü. 
     ''Üyelik ile Çözümü Doğrudan İlişkili Kılıyorlar'' başlıklı haberinde gazete, Avrupa Komisyon Başkanı Romano Prodi'nin, 15'lerin kararıyla Kıbrıs konusunda beklenen gelişmeleri artık netleştirdiğine dikkati çekerken, Prodi'nin raporunda, Rum kesiminin Aralık ayında AB'ye üyeliğiyle ilgili kararın alınacağına atıfta bulunduğunu, ancak Rum kesimini ilk genişleme dalgası içinde yer alan ülkelerden ayırdığını yazdı. 
     Gazete, Ortak Dış Siyaset ve Savunma Politikası Yüksek Temsilcisi Javier Solana'nın, Kıbrısla ilgili Helsinki kararlarının tekrar düşünülmeden uygulanması konusunda tereddüt içinde olduğuna da işaret etti. 
     Haberde ayrıca, ABD Dışişleri Bakanlığı Kıbrıs Özel Koordinatörü Tomas Weston'un, AB'nin genişlemesinin güvence altına alınması ve Türkiye'nin müzakerelere başlama takviminin belirlenmesine ilişkin Almanya'nın ortaya koyduğu engelin aşılması amacıyla Berlin'e yapacağı ziyarete dikkat çekildi. Gazete, bu tablonun, KKTC Cumhurbaşkanı Rauf Denktaş'ın, çözümden önce üyeliğin gerçekleşmesi halinde Türkiye'yle entegrasyona gidileceği ''tehditleri'' ile tamamlandığı yorumunu yaptı. 
     
     HARAVGİ SİMERİNİ 
     Haravgi, ''Kıbrıs Sorunu ve AB Kararları paralel Bir Süreçte Birbirlerini Etkiliyor'' başlığıyla verdiği haberinde, Aralık ayının Kıbrıs sorunundaki gelişmeler, AB'nin genişleme kararı, Rum kesiminin AB'ye üyeliği ve Türkiye AB üyelik müzakerelerinin başlama tarihinin belirlenmesi konularında anahtar olarak görüldüğünü yazdı. 
     Gazete, diplomatik kaynaklarına dayanarak, Aralık ayı içinde birbirinden bağımsız olmalarına rağmen, paralel olarak gelişip birbirlerini etkileyecek olan bütün prosedürlerin doruğa tırmanacağını, müdahiller nedeniyle de çok boyutlu olacağını yazdı. 
     Simerini gazetesi, konuya ilişkin haberi ''Üyeliği, Çözümü ve Türkiye'deki Seçimleri Birbirine Bağlıyorlar'' başlığıyla verdi. 
     Gazete, Brüksel teknokratlarının ve AB'ye üye ülkelerin Kıbrıs sorununun çözümü ile Rum Kesimi'nin AB'ye üyeliğini bağlantılı kılmaya çalıştıklarını ileri sürdü. 
     Brüksel kaynaklarına dayandırılan haberde, Türkiye ile Kıbrıs arasındaki dengelerin korunması gereğinde ısrar eden bir kısım teknokratların bulunduğu, bu konunun önümüzdeki AB Dışişleri Bakanları gayrı resmi konseyinde ele alınacağı belirtildi. 
     
     FİLELEFTHEROS-ALİTHİA 
     Fileleftheros gazetesi de, ''ABD'den, Ankara'ya AB ve Kıbrıs Sorununa İlişkin Vaadler'' başlığıyla verdiği haberde, ABD'nin, AB içindeki müttefikleri aracılığıyla gerek AB, gerek Kıbrıs sorununda Türk tarafına yönelik yatıştırma hareketlerinde bulunmaya hazır olduğunu bildirdi. 
     Gazete, ABD'nin, Türk tarafının Kıbrıs sorunundaki temel taleplerini yerini getirmek ve Ankara'nın AB ile üyelik müzakerelerine başlama takviminin belirlenmesi talebine yanıt verilmesi üzerinde yoğunlaştığına dikkati çekti. 
     Alithia gazetesi de, ''Kıbrıs Sorununun Çözümsüzlüğü Bölgeye Tehdit'' başlıklı bir haberinde, İngiliz ''Financial Times'' gazetesinin, Rum kesiminin çözümden önce AB'ye girmesi durumda bölge istikrarının bozulma tehlikesiyle karşı karşıya bulunduğu yolunda haberine yer verdi. 
     





</TEXT>
</DOC>
