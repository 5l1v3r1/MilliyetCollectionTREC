<DOC>
<DOCNO> 136112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/10/ekonomi/eko01.html </URL>
<DATE> 2003/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF atıl istihdam için bastırdı 
</HEADLINE>
<TEXT>

IMF atıl istihdam için bastırırken, Devlet Bakanı Mehmet Ali Şahin ise, "Vaktimiz var, kimseyi sokağa atmaya niyetimiz yok" dedi 
     ANKARA Milliyet 

     Ankara’da bayram mesaisi yapan IMF heyeti dün de kamuda yeniden yapılandırma çalışmalarını yürüten Şahin’le bir araya geldi. 
     Şahin, yaptığı açıklamada atıl istihdam konusunda tutturulması gereken hedeften geri kalındığını vurgulayarak, "Ekim sonunda 30 bin kişinin emekli ya da tasfiye edileceği taahhüdünde bulunulmuş. Bugüne kadar toplam 20 bin 799 kişi emekli edilmiş. Bu rakam yeterli olmadığı için KİT ve özelleştirme kapsamındaki işçilerin emekli edilmesiyle yol alınabilecektir" diye konuştu. 
     Bu konuyla ilgili yeni bir takvimin hazırlanıp hazırlanmadığı sorusuna Şahin, "Bir takvim yapmadık. Bu konuda son tarih 30 Haziran 2003 olduğu için bu zamana kadar hedeflerin tutturulması gerekmektedir. IMF bu hedeflerin tutturulması gerektiğini söyledi. Buna tasfiye demek doğru değil. Emekliliği gelmemiş olanları sokağa atmayız" yanıtını verdi. 
     
     Vakıfbank’a yol haritası 
     Vakıfbank’ın özelleştirilmesiyle ilgili kurulan komisyona da dikkat çeken Şahin, geçtiğimiz hafta Devlet Bakanı Ali Babacan ile Hazine, BDDK, DPT ve Vakıfbank’tan ilgililerin de katıldığı bir toplantı yaptıklarını bildirdi. 
     Bürokratların şubat sonuna kadar Vakıfbank’ın özelleştirmesiyle ilgili yol haritası anlamına gelecek bir çalışma yapacağını söyleyen Şahin, "Vakıfbank’ın çalışanları ile satılması konusunda bir öneri geldi. Henüz karar vermedik" diye konuştu. 
     



 EKONOMİ 


















</TEXT>
</DOC>
