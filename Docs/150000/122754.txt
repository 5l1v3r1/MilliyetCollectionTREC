<DOC>
<DOCNO> 122754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/05/ekonomi/eko05a.html </URL>
<DATE> 2002/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Yabancılar Türkiye’nin yükselişine oynuyor 
</HEADLINE>
<TEXT>

Financial Times , Türkiye’deki son gelişmelerin standartların üzerinde olduğunu ve yabancıların Türkiye’de canlanmaya oynadıklarını’ yazdı 
     EKONOMİ SERVİSİ 

     İngiliz ekonomi gazetesi Financial Times FT "Yatırmcı gruplar Türkiye’deki canlanmaya oynuyor" başlıklı haberinde, Türkiye’de gelişmelerin, gelişmekte olan piyasa standartları üzerinde olduğunu yazdı. Türk hükümetinin mevcut durumdan son derece memnun olduğunu belirten gazete "Ancak bu durumun daha ne kadar süreceğini de kendisine sorması gerekir" dedi. 
     Goldman Sachs yetkilisi Erik Nielsen’in, AKP’nin tek başına iktidar olmasını "Bu çok önemli bir politik kaynak" olarak değerlendirmesine yer verilen haberde Fitch yetkilisi David Riley’nin görüşleri de aktarıldı. Riley, açıklamasında "Temel olarak ekonomik seviyede henüz birşey değişmiş değil" yorumunda bulundu ve ülke ekonomisinin halen bıçak sırtında olduğunu dile getirdi. Riley, piyasanın halen olumlu haberleri değerlendirmeye çalıştığını ancak olayların Türkiye’nin kontrolü dışında gelişmesinin Türkiye’nin dezavantajı olduğunu belirtti. 
     
     Gelişme, standart üzeri 
     Haberde bazı ekonomistlerin yorumuna da yer verilerek, Türkiye ekonomisinin halen kritik bir pozisyonda olduğu ve borçların GSMH’ye oranın yüzde 90, ve faiz ödemelerinin de devletin gelirlerinin yüzde 80’i - 90’ı civarında bulunduğu belirtildi 
     Yakalanan iyi gidişatın gelişmekte olan piyasa standartlarının üzerinde olduğuna dikkat çekilen haberde, belirsizliğin en üst düzeyde olduğu ekim ayından bu yana Türkiye’nin hazine bonolarındaki artışın 400 puan olduğu dile getirildi. Benzer bir durumda bulunan Brezilya’ya göre Türkiye bonolarının bin puan daha iyi durumda olduğu belirtilerek, reel faizlerdeki düşüşe dikkat çekildi. 
     Öte yandan Türkiye’nin IMF ve G - 7 ülkelerinden ek bir yardım beklentisi içerisinde olmasının piyasalara güven verdiği dile getirildi. Ancak IMF’nin bu konuda söz vermekten itinayla çekindiği belirtildi. 
     



 EKONOMİ 




















</TEXT>
</DOC>
