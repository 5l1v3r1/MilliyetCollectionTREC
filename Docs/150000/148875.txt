<DOC>
<DOCNO> 148875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/10/son/sonspo03.html </URL>
<DATE> 2003/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Mucize... Menisküs ameliyatından 4 gün sonra maça çıktı... 
</HEADLINE>
<TEXT>

     İkinci Futbol Ligi A Kategorisi'nde şampiyonluk mücadelesi veren Konyaspor'un kalecisi Metin Mert, geçirdiği menisküs ameliyatından 4 gün sonra 90 dakika takımının kalesini korudu. 
     Sarıyer'e 1992-93 sezonunda Detlef Müller adıyla transfer olan daha sonra da ''Metin Mert'' ismini alan 37 yaşındaki deneyimli kaleci, halen Konyaspor'un başarısı için ter döküyor. 
     Antrenmanda sakatlanınca İzmir'e gelerek Op.Dr.Bülent Zeren'e muayene olan Metin Mert'e menisküs teşhisi kondu. 1 Nisan Salı günü menisküs ameliyatı olan Metin Mert, 5 Nisan'da kaleci kazağını giyip sahaya çıkarak, futbol dünyasında örneğine pek rastlanmamış bir durumun kahramanı oldu. 
     Zeren'in gerçekleştirdiği ameliyattan 4 gün sonra Yimpaş Yozgatspor'u 2-0 yendikleri karşılaşmada 90 dakika forma giyen Metin Mert, A.A muhabirine şunları söyledi 
     ''Operasyondan sonra doktorum Bülent Zeren ve fizyoterapistin gözetiminde çalışmalar yaptım. Kısa süre içinde kendimi iyi hissettim. Zeren'den izin alarak da maça çıktım. O günden bu yana bir şikayetim olmadı. Bildiğim kadarıyla İtalya Milli Takımı oyuncusu Barates, ameliyattan 10 gün sonra forma giymişti, ben ise 4 gün sonra maça çıkabildim.'' Op.Dr.Bülent Zeren ise menisküs ameliyatlarından sonra genellikle futbolcuların 3 hafta sahalardan uzak kaldığını kaydederek, ''Bazen ekstrem durumlar olabiliyor. Yeni bir yöntem uygulamadık. Tedavide ameliyat yapıldıktan sonra futbolcunun çalışması çok önemli. Metin Mert, iyi bir şekilde hazırlandı. Biz de ona forma giyebileceğini söyledik. Maçı izledim. Kendisi iyi bir performans gösterdi'' diye konuştu. 
     





</TEXT>
</DOC>
