<DOC>
<DOCNO> 136617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/13/son/sontur21.html </URL>
<DATE> 2003/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
105 bin Türk hacı yarından itibaren dönmeye başlayacak... 
</HEADLINE>
<TEXT>

     Kutsal topraklarda bulunan 105 bin dolayındaki Türk hacı, yarından itibaren Türkiye'ye dönmeye başlayacak. 
     Yaklaşık 1 aydır kutsal topraklarda bulunan Türk hacılar, bugün de Mina'da şeytan taşladılar. 
     Türk hacılardan ilk kafile, yarın Türkiye'ye dönmek için yola çıkarken, diğer hacılar da dönüş hazırlıklarını yoğunlaştırdı. 
     Hacılardan bir kısmının Medine'ye geçerek burada ibadetlerini sürdürecekleri, son Türk hacı kafilesinin ise 8 Mart'ta Türkiye'ye döneceği kaydedildi. 
     
     YILMAZ'IN BASIN TOPLANTISI 
     Diyanet İşleri Başkanı Mehmet Nuri Yılmaz, Hac İdare Merkezi'nde yaptığı basın toplantısında, Diyanet'in hacda yaptığı hizmetleri anlattı. Haccın, tek başına ifası çok zor bir ibadet olduğunu kaydeden Yılmaz, şöyle konuştu 
     ''Bu ibadetin ifası sırasında yapılacak ihmal veya yanlış bir hareket, insanların maddi ve manevi açıdan mağduriyetlerine sebep olmaktadır. Bu sebeple hac, devamlı, dikkatli takip ve kontrol ister. Bu amaçla gerek başkanlığımız, gerekse Suudi Arabistan Hac Bakanlığı bir dizi tedbir almış ve vatandaşlarımızın huzur içinde, eksiksiz bir şekilde haclarını ifa etmeleri sağlanmıştır.'' Bir gazetecinin, hacda bulunan bazı milletvekillerinin, Diyanet'in hizmetlerini eleştirdiğini ve haccın özelleştirilmesi için girişimde bulunacaklarına ilişkin sorusuna, Yılmaz, şu yanıtı verdi 
     ''Geçmişte de hacca gelen milletvekilleri böyle girişimde bulunmuşlardı, ancak sonuç alamadılar. Gitsin, vekil ne yaparsa yapsın. Özel şirketler hacı getiriyor, para kazanıyor. Diyanet, hac parasıyla hizmet yapıyor. Bu paralarla ilahiyat fakültesi ve Türkmenistan'da, Japonya'da cami oluyor. Diyanet elini çeksin, görün karmaşayı. 
     Hac Dairesi Başkanı Harun Özdemirci ise aynı soruyu ''Söylediğiniz vekil, 2 bin dolar ödeyerek hacca gelmiştir. 5 bin 600 dolar ödeyen hacılara verilen hizmetin kendisine de verilmesini talep etmektedir. Problemin kaynağı da budur'' diyerek yanıtladı. 
     
     ÖLÜ SAYISI 27'YE ULAŞTI 
     Hac görevini yerine getirmek için kutsal topraklarda hayatını kaybeden hacı sayısı 27'ye çıktı. 
     Vefat eden 8 hacının isimleri ve kafileleri şöyle 
     Nafi Oğuz Diyanet-Adana , Mustafa Topul Cerasta Tur , Hamdi Çelibaşı Diyarbakır Elvan Tur , Selehattin Baltacı İstanbul , Mevlüt Kuru Samsun , Mehmet Sert Hilal Tur-Elazığ , Fatma Kaya Bursa ve Osman Türkmen Diyanet-İstanbul 
     Daha önce çeşitli rahatsızlıklar nedeniyle 19 hacı hayatını kaybetmişti. 
     





</TEXT>
</DOC>
