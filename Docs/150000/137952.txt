<DOC>
<DOCNO> 137952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/20/son/soneko24.html </URL>
<DATE> 2003/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan Bütçede, her şeyi hesaplamak zorundayız... 
</HEADLINE>
<TEXT>

     Maliye Bakanı Kemal Unakıtan, 2003 yılı bütçesinde, olası Irak operasyonunun maliyeti dahil, her şeyi hesaplamak zorunda olduklarını bildirdi. 
     Unakıtan, TÜSİAD tarafından Ankara Sheraton Oteli'nde düzenlenen ''Türk Vergi Sisteminde Yeniden Yapılanma İhtiyacı'' konulu seminerin çıkışında, gazetecilerin, bütçeyle ilgili sorularını yanıtladı. 
     Unakıtan, bütçe hazırlanırken, her türlü hassasiyetin, durumun, hesaplanması gerektiğini belirterek, şöyle dedi 
     ''Biz her şeyi gözönüne alarak, kendi hesabımızı, kendimiz yapıyoruz. Ama, falan paketi bekliyoruz, fişmanın sözünü bekliyoruz diye bir şey yok. Biz, kendi hesabımızı yapıyoruz. Meclise sunulur, merak etmeyin, acele etmeyin. Kendi hesabımızı yapıyoruz.'' Hazine ve DPT Müsteşarlığı ile Maliye Bakanlığı yetkililerinin, devamlı çalıştıklarını belirten Unakıtan, ''Biraz sabırlı olun, hepsi, bir iki gün içinde çıkar. Biz her şeyi hesaplamak mecburiyetindeyiz. Biz hükümetiz, devletiz, maliyeyiz'' diye konuştu. 
     Irak operasyonunun etkileriyle ilgili bir başka soru üzerine de, Bakan, operasyonun, Türkiye'ye, gerek ekonomik yönden, gerekse sosyal yönden, birtakım yükleri ve etkileri olacağını söyledi. Unakıtan, şunları kaydetti 
     ''Bunu artık herkes biliyor. Herkes, kendine göre bir hesap çıkarıyor. Hükümetimizde bir hesap çıkarıyor. Bizde, bir hesap çıkarıyoruz. Dolayısıyla, Bu harp, ülkemize fayda getirecek diye kimse bir şey söylemiyor. Bunda, muhakkak bizim zararımız var. Ekonomimizin de zararı var.'' 
     





</TEXT>
</DOC>
