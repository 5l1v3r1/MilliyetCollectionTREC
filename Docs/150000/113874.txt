<DOC>
<DOCNO> 113874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/19/son/sondun08.html </URL>
<DATE> 2002/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Aliyev'den Bağımsızlık Günü nedeniyle 82 kişiye af 
</HEADLINE>
<TEXT>

     Azerbaycan Cumhurbaşkanı Haydar Aliyev, 18 Ekim Devlet Bağımsızlık Günü nedeniyle 82 mahkum hakkında af kararnamesi imzaladı. 
     Dün imzalanan kararname çerçevesinde 79 mahkumun geriye kalan cezaları affedilirken, 3 mahkumun cezası da yarı yarıya azaltıldı. Af kapsamındaki mahkumların 39'unun, Azerbaycan Cumhuriyeti'nin bağımsızlığı, devlet yapısı ve toprak bütünlüğüne karşı suç işlediği belirtilen açıklamada, Ekim 1994'te Gence ve Mingeçevir'de darbe girişimine katılan özel polis birliği OMON üyeleri, askeri ve mülki görevlilerden 12 kişinin de 39 kişi içinde yer aldığı kaydedildi. 
     Söz konusu mahkumlar arasında Mart 1995'te Bakü, Gazah, Ağstafa bölgelerinde, Ekim 1993 ve Ağustos 1994'te Nahcivan'da yasadışı silahlı grup kurarak suç işleyen 5 kişi de yer alıyor. 
     Azerbaycan'da 1995 yılından bu yana yaklaşık 2500 mahkumun cezası değişik oranlarda affedildi. 
     





</TEXT>
</DOC>
