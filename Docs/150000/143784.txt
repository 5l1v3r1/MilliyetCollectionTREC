<DOC>
<DOCNO> 143784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/20/spor/spo03.html </URL>
<DATE> 2003/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İKİNCİ TOKAT 
</HEADLINE>
<TEXT>

Geçen sezon sahasında 17 maçta 17 galibiyet gören Galatasaray, bu sezon evinde sadece Beşiktaş’a mağlup oldu. İkinci darbe ise Denizlispor’dan geldi 
     ASLIHAN ÇİL 

     CİM - BOM’UN Ali Sami Yen Stadı’ndaki tılsımı bu sezon ikinci kez bozuldu. Lucescu yönetiminde geçen yıl kendi sahasında 17 karşılaşmada 17 galibiyet bulan Sarı - Kırmızılılar, Fatih Terim döneminde, 16. haftada kendi evinde Beşiktaş’a boyun eğmişti. O günden bu yana yine yenilgi nedir bilmeyen Galatasaray, sahasındaki ikinci tokadı dün Denizlispor’dan yedi. 
     İŞİN ilginç yanı, Denizlispor da ikinci deplasman galibiyetini Galatasaray karşısında aldı. UEFA Kupası’ndaki maçları nedeniyle bu sezon ligde fazla bir varlık ortaya koyamayan Yeşil - Siyahlılar, 22. haftadaki Elazığ galibiyetinin ardından, bu sezonki 2. dış saha galibiyetini buldu. Ege ekibi, Denizli dışındaki maçlarda 26 puan bırakırken, 10 puan topladı. 
     
Karan yuvadan uçuyor      MÜNİR BAĞRIAÇIK 

     ÜMİT Karan’ın gelecek sezon Hertha Berlin forması giyeceği iddia edildi. Berlin’de yayınlanan yüksek tirajlı B.Z gazetesinin iki tam sayfa yer ayırdığı haberde, Alman ekibinin Menajeri Dieter Hoeness’in takıma alınmasını istediği ilk futbolcu olduğu belirtilirken, teknik direktör Huup Stevens’ın da Ümit’i beğendiği ifade edildi. Hertha’nın, Ümit için 2.5 milyon Euro bonservis ücretini de gözden çıkardığı yazıldı. 
     HAKAN Şükür ve İlhan Mansız’ı da bir dönem düşünen ancak bonservis fiyatlarının yüksekliği nedeniyle vazgeçen Hertha Berlin’in, bu yıl transfer ettiği Brezilyalı Luizao’dan istediği verimi alamaması nedeniyle Karan’a yakınlaştığı ifade edildi. Haberde, Ümit Karan’ın Berlin’de doğup büyüdüğü, babasının ölümüyle ailesini yalnız bırakmamak için teklife sıcak baktığına da yer verildi. 
     



 SPOR 


























</TEXT>
</DOC>
