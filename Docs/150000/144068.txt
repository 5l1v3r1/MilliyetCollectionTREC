<DOC>
<DOCNO> 144068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/21/guncel/agun.html </URL>
<DATE> 2003/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Aziz’in bürosuna bomba 
</HEADLINE>
<TEXT>
Bağdat alev alev 
Amerikan birliklerinin akşamki bombardımanında, en az üç hükümet binası isabet aldı. Saddam’ın üç kızının yaşadığı ev ile oğlu Uday’ın evi de vuruldu 
     DIŞ HABERLER SERVİSİ 

     İkinci Körfez Savaşı’nın ilk bombalarının dün sabah düşmeye başladığı Bağdat, yine dün akşam saat 20.00 sıralarında yankılanmaya başlayan hava taarruzu sirenlerinin ardından Amerikan birliklerince ikinci kez Tomahawk füzeleriyle yoğun bombardımana tutuldu. 
     Denizden fırlatılan Cruise füzelerine de hedef olan Bağdat’ta Dışişleri ve Planlama bakanlarının da arasında bulunduğu en az üç hükümet binasının isabet aldığı belirtilirken, Irak televizyonu, Saddam’ın üç kızının yaşadığı ev ile büyük oğlu Uday’ın evinin vurulduğunu, ancak yaralanan olmadığını vurguladı. Irak’ın da yoğun şekilde karşılık verdiği bombardımanda Saddam’ın en çok güvendiği birliklerden olan Cumhuriyet Muhafızları’nın kışlasının yanı sıra, Irak Başbakan Yardımcısı Tarık Aziz’in bir bürosu isabet aldı. 
     
     IRAK 6 FÜZE FIRLATTI 
     Dün akşamki hava saldırısının, sabaha karşı başlatılan ve 40 Tomahawk füzesinin kullanıldığı bombardımandan daha yoğun olduğu ifade edildi. 
     Amerika ve İngiltere’nin 72 füzesinden bazılarını vurduklarını açıklayan Irak, ilk saldırılara misilleme olarak Kuveyt sınırında mevzilenen ABD birliklerine füze saldırısına başladı. Irak’ın Kuveyt’i hedef alan uzun menzilli bir füzesinin denize düşürüldüğü bildirildi. 
     Yine sabah saatlerinde Irak, Kuveyt’e 6 Scud füzesi fırlattı. Bu füzelerden dördünün Kuveyt’e düştüğü, ikisinin ise Patriot füze savunma bataryaları tarafından imha edildiği belirtildi. 
     
     
</TEXT>
</DOC>
