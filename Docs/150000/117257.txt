<DOC>
<DOCNO> 117257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/06/ekonomi/eko06.html </URL>
<DATE> 2002/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Dolar 30 bin lira daha düştü 
</HEADLINE>
<TEXT>

Önceki gün 1 milyon 737 bin liraya kadar çıkan dolar, 1 milyon 647 bine kadar geriledi. Doların son iki iş gününde düşüşü 52 bin lira oldu 
     Tek partili hükümetin siyasi istikrar sağlayacağı beklentisi, faizde hızlı düşüş, dolarda da satış getirdi. 
     Sabah saatlerinde bankalararası piyasada yerli ve yabancı satışıyla 1 milyon 630 bin liraya kadar düşen dolar, pazartesi günü sabah saatlerinde çıktığı 1 milyon 737 bin liraya göre 107 bin liralık düşüş gösterdi. Ancak 1 milyon 630 bin liranın altında dolara talep gelmeye başladı ve dolar günü serbest piyasada 1 milyon 647 binden kapatırken günlük düşüş 30 bin lira oldu. 
     Bankacılar doların 1 milyon 600 bin liranın altına inmesi halinde Merkez Bankası’nın müdahalede bulunabileceğini söylediler. 
     
     Euro, doların üzerine çıktı 
     Amerikan ekonomisine dair beklentilerin zayıflaması ve ABD ekonomisinin büyüme hızının düşüşe geçtiği endişesi, euro’ya değer kazandırırken, doları son üç ayın en düşük düzeyine indirdi. 
     Frankfurt Borsası’nda daha önce 99.7 sentten işlem gören euro, öğlen 1.0022 civarına oturdu. Euro daha önce temmuz sonlarında 1 doları aşıp dolar karşısındaki son iki buçuk yılın en yüksek düzeyine çıkmıştı. 
     



 EKONOMİ 




















</TEXT>
</DOC>
