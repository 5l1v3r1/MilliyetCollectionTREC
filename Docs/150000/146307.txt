<DOC>
<DOCNO> 146307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/30/siyaset/asiy.html </URL>
<DATE> 2003/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Asıl savaş sıcakla 
</HEADLINE>
<TEXT>

Irak’taki Amerikan askerlerini asıl nisanda 35 dereceye çıkacak sıcaklık zorlayacak. Çünkü onlar teçhizatlarıyla 40-45 derece hissedecek 
     ÖNAY YILMAZ İstanbul 

     Irak’a giren koalisyon askerlerini, giderek artan sıcaklık nedeniyle çok zor günler bekliyor. Nisanda bölgede 35 dereceyi bulacak sıcaklığı askerler, üzerlerindeki teçhizatların da etkisiyle 40 - 45 derece hissedecek. 
     Uzmanlar ABD ve İngiliz askerlerinin durumunu, 2. Dünya Savaşı’nda Alman askerlerinin soğuk kış şartlarında Stalingrad kuşatmasına benzetiyor. O zamanın en modern ordusuna sahip olan Almanlar, aşırı soğuğa dayanıklı ve ona göre teçhizatlı olan Rus askerlerine, Stalingrad’da yenik düşmüşlerdi. 
     
     Bir ay daha uzarsa... 
     Bu nedenle Almanların asıl yenik düşürenin "General Kış" olduğu söylenmişti. Uzmanlar, "O zaman dünyanın en güçlü ordusunu aşırı soğuk vurmuştu, şimdi de dünyanın en modern ordusunu aşırı sıcak yani General Yaz’ vurabilir" dedi. 
     Uzmanlar, eğer savaş bir ay daha uzarsa, sıcaklığın 30 - 40 dereceye çıkacağını, vücutlarında yaklaşık 6 - 8 kilo ağırlık taşıyan ve üstelik gaz maskesiyle korunan askerlerin savaşmalarının güçleşebileceğini, aşırı sıcaktan kıpırdayacak hallerinin kalmayabileceğini ileri sürüyor. 
     
     Dicle ve Fırat savunma hattı 
     Emekli Orgeneral Kemal Yavuz, çöl sıcaklarının ve erken başlayan kum fırtınalarının koalisyon askerlerinin en büyük düşmanı olabileceğini belirterek, "Bunun yanı sıra önümüzdeki günlerde Doğu Anadolu’da sıcakların etkisiyle karlar erimeye başlayınca Fırat ve Dicle nehirlerinin suları azami seviyeye çıkacak. Amerikalılar, bölgede Dicle ve Fırat’ı birçok defa geçmek durumunda kalacak. Ayrıca Dicle, Bağdat’ın içinde kavisler meydana getiriyor. Onların herbiri doğal savunma mevziidir" dedi. 
     Yavuz, kum fırtınasının etkilerini de şöyle anlattı "Askerler 10 metre ilerisini göremiyor. Üstelik ABD’nin silahlarının hepsi sofistike, yani hassas. Kum öyle korkunç bir şeydir ki giremeyeceği yer yoktur. Oraya girdiği zaman da bu silahlarda arıza yaratır. Bunların tekrar ayarlanması, temizlenmesi, yedek parça ihtiyacını iki üç katına çıkarır." 
     
Teçhizatı ağırlaşacak      İTÜ Meteoroloji Mühendisliği Bölümü’nden Prof. Dr. Orhan Şen, Irak’ta özellikle Bağdat civarında sıcaklığın şu anda 27 - 28, Nisan’da ise tahminen 35 dereceye kadar çıkabileceğini belirterek, şöyle dedi "Sıcaklığın artmasıyla nem oranı da yükselecek. 35 derecelik sıcaklığı teçhizatlı, yüzü maskeli bir asker, nemin de etkisiyle 40 - 45 derece gibi hissedecek. Ayrıca ter buharlaşmadığı zaman gözenekler kapanır. Bunaltıcılık başlar. Bu da sinir sistemini etkiler. Uyku hali ve halsizlik başlar. Hareket kabiliyeti azalır. Yorgunluk, baş ağrısı, keyifsizlik, dikkati toplayamama görülür. Baş dönmesi, kas krampları, şuur bulanıklığıyla vücut dengesi bozulur ve yatağa düşürebilir. Kıyafetleri değişse de bu etkiler mutlaka görülür." 
     


SİYASET 











</TEXT>
</DOC>
