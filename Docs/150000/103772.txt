<DOC>
<DOCNO> 103772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/24/son/sontur19.html </URL>
<DATE> 2002/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet Bakanı Fikret Ünlü görevden alındı... 
</HEADLINE>
<TEXT>

     Ecevit, Kemal Derviş'in danışmanı Oya Ünlü'nün babası olan Spordan Sorumlu Devlet Bakanı Fikret Ünlü'yü görevden aldı. 
     Kararın hemen ardından bir açıklama yapan Fikret Ünlü ise Bakanlık görevi ve DSP'den istifa ettiğini açıkladı. 
     Derviş'e yakınlığı ile bilinen Fikret Ünlü, siyasette nasıl bir yol izleyeceğini Pazartesi günü kararlaştıracağını açıklamıştı. 
     Ancak Ecevit, Derviş ile ilişkisi nedeniyle CHP'ye gidebileceği belirtilen Fikret Ünlü için fazla beklemedi ve bugün görevden aldı. 
     Devlet Bakanı Fikret Ünlü'nün görevinden alınmasına ilişkin karanamenin Cumhurbaşkanı Ahmet Necdet Sezer'e sunulacağı bildirildi. 
     Devlet Bakanı Fikret Ünlü'nün görevden alınmasına ilişkin kararı, Başbakan Bülent Ecevit'in DSP'li bakanlar ve parti yöneticileri ile Başbakanlık Resmi Konutu'ndaki görüşmesi devam ederken Başbakanlık Basın Müşaviri Cem Avcı duyurdu. 
     Avcı'nın verdiği bilgiye göre, Devlet Bakanı Ünlü'nün görevden alınmasına ilişkin karaname Cumhurbaşkanı Sezer'in onayına sunulmak üzere Çankaya Köşkü'ne gönderilecek. 
     Ünlü'nün yerine de İstanbul Milletvekili Erdoğan Toprak getirilecek. 
     Başbakan Ecevit'in Ünlü'nün görevden alınmasına, yerine Toprak'ın getirilmesine ilişkin kararla ilgili olarak Sezer'in telefonla onayını aldığı öğrenildi. 
     Fikret Ünlü'nün devlet bakanlığından azledilmesine ilişkin kararnamenin işleme konulduğu bildirildi. 
     Başbakanlık Müşaviri Cem Avcı'nın verdiği bilgiye göre, Başbakan Bülent Ecevit, saat 13.00 sıralarında Cumhurbaşkanı Ahmet Necdet Sezer'i arayarak, Ünlü'nün azledilmesine ve yerine DSP İstanbul Milletvekili Erdoğan Toprak'ın atanmasına ilişkin kararname konusunda görüştü ve onayını aldı. 
     Bunun üzerine Ünlü'nün azledilmesine ilişkin kararnamenin hazırlandığı ve işleme konulduğu belirtildi. 
     
     CHP'YE GİDİYOR 

     Devlet Bakanlığı'ndan azledilen Fikret Ünlü, DSP'den istifa ettiğini ve CHP'ye katılmayı düşündüğünü açıkladı. 
     Ünlü CNN Türk'ün sorularını yanıtlarken, Bakanlıktan istifa ettiğine ilişkin dilekçeyi Başbsakanlığa bu sabah İstanbul'dan faksla gönderdiği bildirdi. Ünlü, kendi istifasının mı yoksa azil kararnamesinin mi yürürlüğe konulduğunu bilmediğini söyledi. 
     Ünlü, CHP'ye katılmayı düşündüğünü açıkladı. 
     





</TEXT>
</DOC>
