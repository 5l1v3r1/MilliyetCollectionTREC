<DOC>
<DOCNO> 127454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/28/son/sonspo03.html </URL>
<DATE> 2002/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş, Lucescu ile golde geriledi puanda yükseldi... 
</HEADLINE>
<TEXT>

     Birinci Süper Futbol Ligi'nin 18 maçlık ilk bölümünü lider olarak tamamlayan Beşiktaş, geçen sezon attığı golün daha azını filelere gönderebilmesine karşın, bu sezon daha fazla puan topladı. 
     Beşiktaş, geçen sezon ilk yarı itibariyle rakip filelere 45 gol atıp 36 puan toplarken, bu sezon 28 golle 41 puan elde etti. 
     Siyah-beyazlılar, geçen sezon teknik direktör Christoph Daum yönetiminde 17 maçta 45 gol atıp adeta rakiplerini golü boğarken, 11 galibiyet, 3 yenilgi ve 3 beraberlikle 36 puan topladı. 
     Beşiktaş, sezon başında Rumen teknik direktör Mircea Lucescu ile anlaşarak futbol anlayışını değiştirirken, geçen sezona göre daha az gol atıp daha çok puan aldı. ''Kara Kartallar'', Rumen çalıştırıcı yönetiminde rakip kalelere 28 gol atmasına karşın daha fazla galibiyet alıp 41 puan topladı ve Daum yönetimindeki Beşiktaş'ı puan olarak geçti. 
     Beşiktaş, Daum döneminde 36 puan toplayan ve 1 maç eksiği bulunan Galatasaray'ın önünde liderlik koltuğunda bulunurken, Lucescu döneminde 1 maç eksiğiyle yine rakibinin önünde zirvede yer aldı. 
     
     LUCESCU İLE YENİLGİ YOK 
     Beşiktaş, Lucescu ile ilk dönemde yaptığı maçlarda yenilmeyerek, Daum döneminden daha başarılı bir görüntü ortaya koydu. 
     Daum yönetiminde ligin ilk yarısında 3 yenilgi alan siyah-beyazlılar, Lucescu döneminde 17 maçta 12 galibiyet, 5 beraberlik alırken, yenilgiyle tanışmadı. 
     
     LUCESCU İLE SAVUNMA DA DÜZELDİ 
     Beşiktaş, Lucescu ile savunmasındaki sorunları da gidermiş oldu. 
     Geçen sezon attığı 45 gole karşılık kalesinde 23 gol gören siyah-beyazlılar, bu sezon kurduğu savunma bloğuyla rakiplerine kalesini kapattı. 
     ''Kara Kartallar'', bu sezon ilk 17 maçta yalnızca 9 gol yiyerek, geçen sezonki performansından çok daha başarılı bir görüntü ortaya koydu. 
     





</TEXT>
</DOC>
