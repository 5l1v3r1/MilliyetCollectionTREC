<DOC>
<DOCNO> 124578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/14/spor/spo09.html </URL>
<DATE> 2002/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih Terim 
</HEADLINE>
<TEXT>

     RIDVANCA RIDVAN DİLMEN 

     Fatih hoca çok iyi bir insan ve ayrıca çok iyi bir dost. Örnek bir aile reisi. Tahmin ediyorum hiç kimse hoca için "Bana yanlış yaptı" diyemez. 
     Antrenörlüğü ile ilgili yazmak ya da tartışmak büyük yanlıştır. Türk futboluna verdiği hizmetleri gündeme getirmek bile komik olur. Çünkü o devrim yaratmıştır. Sadece başarılar elde etmemiştir, Türkiye’de antrenörlüğün saygısını, itibarını hatırlatmıştır. 
     Çok yıllar önce ligde Gündüz Tekin Onay ve Metin Türel gibi hocalarımız vardı. Şimdi bu hocalarımız federasyonda Türk futboluna hizmetlerini sürdürüyorlar. Son 10 yıla dönüp bakalım. Takımlarımızın başında yüzde 80 - 90 oranında yabancılar vardı. Kursları bitiren antrenörler evde gazeteleri açıp sonu iç, miç veya viç ile biten yabancıları okuyor ve kahroluyorlardı "Ah bize de bu fırsatı verseler" diye. Şimdilerde ise 18 takımlı ligde artık Türk antrenörler ağırlıklı olarak çalışıyor. Örneğin şu anki 18 takımlı ligimizde 15 takımımızın başında Türk hocalar var. Sadece Ankaragücü, Gaziantep ve Beşiktaş’ta Rumen teknik adamlar görev alıyor. 10 yıl önce bu günlere geleceğimizi düşünmek bile hayaldi. Fatih hoca, Türkiye’de kendi insanımızın da bu işi yapabileceğini gösterdi. Hatta Fenerbahçe’de ben, şimdi de Oğuz arkadaşımız göreve geldi. 
     Zaman zaman bizler de Fatih hocayı eleştiriyoruz. Oyuncu seçiminde veya maçın gidişatındaki değişikliklerde. Bunlar doğaldır. Ancak Fatih Terim gerçeğini herkes görmeli, sevmese de saygı göstermelidir. 
     
Oğuz hocaya destek      Oğuz hoca, Fenerbahçe’de birinci adam olarak göreve başladı. Hayırlısı ile başarılı olacağına inanıyorum. Daha önce de yazdığım ve söylediğim gibi Oğuz Çetin hiçbir zaman oyunculuğunda ikinci adam olmadı, hep lider olmak istedi. Liderlik vasıfları da fazlasıyla var. Yardımcı antrenör olarak bilmem ama birinci adam olarak başarıyı yakalayacağına inanıyorum. Bir tek handikapı bulunuyor. O da benim gibi, hatta daha fazla tartışılarak iş başına geldi. İsteyenler, istemeyenler ikiye ayrıldı. Kulüp bu kararı almış, şimdi herkes destek vermeli. Aslında destek de olunuyor. Ancak bu destek yalandan olmamalı. Destek derken kötü gitmesi için dua edilmemeli ve samimi davranılmalı. Olay kişiselleştirilmemeli. 
     Oğuz Çetin, Fenerbahçe teknik direktörüdür. Herkes saygı göstererek rahat bir çalışma ortamı sağlanmalıdır. Burada iki gruba çok büyük görev düşüyor. Birincisi dışarıdaki Fenerbahçeliler’e, ikincisi de oyunculara. Benim Oğuz hocadan tek isteğim, şu Samandıra’daki salonu kapatsın. O salonda ne var anlamadım. Her gün beş - altı oyuncu orada. Ya orası burası ağrır, ya da grip olurlar. Bunu engellerse, antrenör disiplini getirirse yüzde yüz başarıyı yakalar. Dolayısıyla oyuncuların da Oğuz’a yardımcı olması lazım. Allah yardımcısı olsun. 
     
BİR ANI      Futbolculuk yıllarımda Nişantaşı’nda taksi ile gidiyorum. Rumeli caddesinde kalabalık bir trafik ve insanlar bana bakıyor, el sallıyor, selam veriyor. Şoför de yaşlı başlı bir amca. Bu kadar bakışlara şaşırdı. Kafasını camdan çıkardı, önce lastiklere, sonra kapılara baktı. Arada bir de farları kontrol etti. Ardından kafasını sallayarak bana döndü ve şöyle dedi "Oğlum beni burada herkes tanır." 
     
     



 SPOR 



























</TEXT>
</DOC>
