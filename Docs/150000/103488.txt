<DOC>
<DOCNO> 103488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/23/spor/spo01.html </URL>
<DATE> 2002/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
LUCE’NİN 2 BOMBASI 
</HEADLINE>
<TEXT>

Beşiktaş’ın hocası, sağ kanata takviye arayışlarına son verdi, orta sahaya yöneldi. Eski öğrencisi Bülent Akın ve Fenerbahçe’de forma şansı bulamayan Yusuf’u istedi 
     ORHAN YILDIRIM 

     Sürpriz talep 
     SİYAH - Beyazlı yönetim, transfer sezonun biteceği 31 Ağustos’a kadar iki yıldızı renklere bağlamanın hesaplarını yapıyor. Ahmet Dursun’un sakatlanması sonrasında ısrarla sağ kanada takviye isteyen Teknik Direktör Lucescu, yıldız futbolcunun Kocaelispor maçıyla sahalara dönmesinin ardından fikir değiştirdi. Rumen hoca, yöneticilerle görüşerek, orta sahanın ortasına takviye yapılmasını istedi. 
     
     Çalışmalar başladı 
     YÖNETİMİN kadroda 6 yabancının bulunduğunu hatırlatması üzerine yerli transfere yönelen Lucescu, Yusuf Şimşek ile Bülent Akın’ın alınması raporunu verdi. Sezon başında İngiltere’nin Bolton Wanderers kulübüne giden Bülent Akın’a, Galatasaray’ın FIFA’ya başvurusu üzerine lisans çıkarılamamıştı. Yusuf’un da Fenerbahçe’de sürekli yedek beklemesi nedeniyle transfere sıcak bakabileceği vurgulandı. 
     
İlhan Mansız disipline verildi      CEMAL ERSEN 

     GÜRCİSTAN milli maçı kadrosuna çağrıldığı halde gelmeyen İlhan Mansız dün PFDK’ya sevkedildi. Şenol Güneş’in "mazeretsiz olarak" kampa katılmadığını rapor ettiği golcü futbolcu hukuk kurulu tarafından yapılan inceleme sonucunda ceza istemiyle Disiplin Kurulu’na gönderildi. Disiplin talimatının "milli müsabakaya katılmamak" başlıklı 32. maddesine göre işlem görecek olan Mansız’a üç aydan bir yıla kadar müsabakalardan men cezası verilebilecek. 
     DİSİPLİN Kurulu’nun en alt ceza olan üç ayı esas alarak yüzde elli indirimle Mansız’a 45 gün, yani altı maç ceza verebileceği bildirildi. Kurul bugün Beşiktaşlı futbolcudan yazılı savunma isteyecek. Gelecek hafta ise doktor raporları ile savunmayı inceleyecek. Bu arada Mansız’a sahip çıktığını açıklayan Serdar Bilgili ile Sinan Engin’in yaptığı açıklamaların incelemeye alındığı, gerekirse haklarında ceza istenebileceği ifade edildi. 
     
Ali Eren için savunma      İSVİÇRE’DE hazırlık kampındaki Lyon maçında gördüğü kırmızı kart nedeniyle disiplin kuruluna sevkedilen Ali Eren için UEFA’ya savunma gönderildi. En az iki maç ceza alacağı bildirilen Ali Eren’in savunmasında rakibi kasten sakatlamak gibi bir girişimde bulunmadığı, pozisyon gereği yaşanan sertlik yüzünden oyundışı kaldığı ifade edildi. Beşiktaş, İstanbulspor karşılaşmasının hazırlıklarını dün de sürdürürken Lucescu, Nouma’yı 18 kişilik maç kadrosuna aldı. 
     



 SPOR 

























</TEXT>
</DOC>
