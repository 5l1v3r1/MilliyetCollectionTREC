<DOC>
<DOCNO> 124533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/14/ekonomi/eko05.html </URL>
<DATE> 2002/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Yerli üzüldü düştü yabancı sevindi çıktı 
</HEADLINE>
<TEXT>

Avrupa Birliği’nin Türkiye’ye Aralık 2004 tarihini vermesi, yabancıların dolar satıp bonoya geçmelerinde etkili oldu 
     ORHAN TEKEOĞLU 

     Kopenhag’da Aralık 2004 gözden geçirme tarihinin verilmesi yerli yatırımcının moralini ilk anda bozarken, yabancılar ise olumlu karşıladı. Yabancı bankalar dolar satarak ve bono alımı yaparak AB kararına daha temkinli yaklaştı. 
     AB’nin Türkiye’ye gözden geçirme tarihi vermesini, yabancıların Türkiye’nin AB üyesi olma yolunda atılan sağlam bir adım olarak algılanması, piyasalardaki dalgalanmanın şiddetini azalttı. 
     AB kararı ilk aşamada borsada hızlı satış getirirken, bonoda 3 puanlık artışa ve doların da 1 milyon 570 bin liraya çıkmasına neden oldu. Endeks, gün içinde 12.604 puana kadar gerileyerek yüzde 4.12’lik düşüş gösterdi. Ancak dolardaki satışlar borsadaki panik satışların hızını kesti. Endeks gün sonunda 0.76’lık düşüş göstermesine rağmen 13.047 puandan kapattı. 
     
     Dolar satıp bono aldılar 
     AB kararına yerli bankalar karamsar yaklaşırken, özellikle yabancı bankalarca olumlu algılanması, doların ve bono faizinin düşüşünde etkili oldu. Bankalararası piyasada açılışta dolar 1 milyon 570 bin liraya kadar çıktıktan sonra, özellikle yabancıların satışıyla 12 bin liralık düşüşle 1 milyon 550 bin liraya indi. 
     Sabah saatlerinde 3 puanlık yükseliş gösteren bono faizleri ise yabancıların alımlarıyla inişe geçti. En çok işlem gören 3 Aralık vadeli bononun pazartesi valörlü faizi yüzde 48.76’ya indi. 3 Kasım seçimlerinden bu yana 25 - 26 puanlık düşüş gösteren bono faizleri seçim sonrasında yüzde 46 - 47 bandına kadar düşmüştü. 
     
Hazine’den üç ihale      Hazine, 2.3 katrilyon liralık iç borç geri ödemesi yapacağı gelecek hafta üç ayrı iç borçlanma ihalesi yapacak. Pazartesi günü 91 gün vadeli referans bono ihalesinde net 1.3 katrilyon- luk borçlanmaya gidecek olan Hazine, 17 Aralık Salı günü iki ihale birden yapacak. İlk ihalede üç ayda bir faiz ödemeli iki yıl vadeli tahvil satılacak. Salı günü yapılacak ikinci ihalede ise 350 gün vadeli bono ihraç edilecek. 
     



 EKONOMİ 




















</TEXT>
</DOC>
