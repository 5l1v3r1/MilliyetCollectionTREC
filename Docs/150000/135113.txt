<DOC>
<DOCNO> 135113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/05/ekonomi/eko00.html </URL>
<DATE> 2003/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Anapara nisanda neması on taksitte 
</HEADLINE>
<TEXT>

Hükümet ve sendikacılar anlaştı. Anaparalar en geç nisanda, nemalar ise 2006’ya kadar 10 taksitte ödenecek. Nemalara enflasyonun 5 puan üzerinde faiz verilecek 
     SEÇKİN ÜREY Ankara 

     Hükümet ile sendikalar Zorunlu Tasarruf Hesabı’nın tasfiye planında anlaştı. Anaparalar en geç nisanda ödenecek. Nemalar ise 2004, 2005 ve 2006 yıllarında toplam 10 taksitte ödenecek. 
     Önceki gece saat 21.00’da başlayarak, sabah saatlerine kadar süren toplantıda Hazine’nin hazırladığı ilk ödeme planında vade, taksit, faiz oranında değişikler yapıldı. 
     
     Babacan’a tebrik 
     Toplantıda hükümet kanadını, Devlet Bakanı Ali Babacan, DPT, Hazine ve Maliye müsteşarları çalışanları ise Türk - İş, Hak - İş, TİSK, KESK, Kamu - Sen, BASK ve Memur - Sen temsil etti. Katılımcıların ikinci kez baba olan Ali Babacan’ı tebrikleri ile başlayan toplantıda, gece saat 02.00’ye kadar bir uzlaşmaya varılamadı. Babacan’ın nema ödemelerinin üç yılda TÜFE’ye endeksli olarak 12 taksitte ödenmesi planını müzakere eden sendikacılardan itiraz kararı gelince ortam gerginleşti. 
     
     Krizi not’ çözdü 
     Edinilen bilgilere göre 2003’ün kritik bir yıl olacağını anlatan Babacan, "Irak sorunu bizi bekliyor. Uzun vadeli plan yapma zorluğu var. Krizi’nin ödemeler dengesinde yaratacağı sonuçları görmeyi bekliyoruz. Asker sevkiyatı bile hassasiyet yaratıyor. Sisli yolda otomobil kullanıyor gibiyiz" dedi. 
     Ancak uzlaşma olmadı. Saat 02.30 sıralarında Bakan Babacan, kendisine iletilen bir not üzerine, Hazine Müsteşarı Faik Öztrak, Maliye Müsteşarı Hasan Basri Aktan ve DPT Müsteşarı Ahmet Tıktık ile birlikte toplantı salonundan ayrıldı. Bu sırada bir telefon görüşmesi de yapan Babacan, salona yeni bir ödeme planı ile döndü Anaparayı nisanda, para olursa martta ödeyelim. Nema taksit sayısı 10 olsun. 
     
     Sendikacılar bölündü 
     Babacan’ın sunduğu planı, Emek Platformu’nun diğer temsilcileri kabul ederken, KESK Başkanı Sami Evren, anapara ve nemaların tamamının 2003’te ödenmesini istedi. Evren, "Karamehmet’in batağı için 8 katrilyonu bir kalemde buluyorsunuz. Bizim paramızı da ödeyin" dedi. DİSK Başkanı Süleyman Çelebi de Evren’i destekledi. Sendikacılar kendi aralarında bir görüşme yaparak, planı desteklediklerini açıkladılar. 
     
     Metin imzalanmadı 
     Bu arada basına yapılacak açıklama da tartışma konusu oldu. KESK Başkanı Sami Evren’in kabul etmemesi nedeni ile uzlaşmaya varılan ödeme planı imza altına alınamadı. Planın beş madde halinde okunması kararlaştrıldı. Emek Platformu’nun diğer üyeleri ve hükümet tarafı arasında varılan anlaşmayı, tek itirazcı olmasına karşın, Dönem Sözcüsü’ olması nedeni ile Sami Evren açıkladı. 
     

</TEXT>
</DOC>
