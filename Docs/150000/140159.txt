<DOC>
<DOCNO> 140159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/02/son/sontur28.html </URL>
<DATE> 2003/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
DİSK, KESK, TMMOB, TTB Tezkere bir kez daha getirilemez 
</HEADLINE>
<TEXT>

     DİSK, KESK, TMMOB ve TTB genel başkanları, Türkiye'de yabancı asker bulundurulması ve yurtdışına asker gönderilmesine ilişkin Başbakanlık tezkeresinin bir kez daha TBMM gündemine getirilmemesi gerektiğini bildirdiler. 
     DİSK Genel Başkanı Süleyman Çelebi, KESK Genel Başkanı Sami Evren, TMMOB Genel Başkanı Kaya Güvenç ve TTB Genel Başkanı Füsun Sayek, yaptıkları ortak yazılı açıklamada, Türkiye'nin her yerinde aylardır savaşa karşı, ABD'nin Irak saldırısına karşı çaba gösteren herkese teşekkür ettiler. 
     Söz konusu etkinliğin sonuçlarından bir tanesinin, dün TBMM'de gündeme getirilen tezkerenin reddi olduğu kaydedilen açıklamada, şöyle denildi 
     ''Bu redde katkıda bulunan, halkın bu konudaki duyarlılığını ve kararlılığını hissederek oy kullanan milletvekillerini kutluyoruz. 
     Dün gece ve bu sabah, herkes Tezkerenin reddinden sonra ne olacak diye soruyor. Kimileri ise Türkiye'nin geleceği açısından karamsar tablolar sunmaya çalışıyor. Bu tezkere reddinin sonuçları çok açıktır 
     Bu tezkere, bir kez daha TBMM gündemine getirilemez. Bir daha gündeme getirme çabalarının hiçbir meşruiyeti olmayacaktır. Ayrıca, gündeme getirilirse bilinmelidir ki, bu kez milyonlar ayağa kalkacaktır. 
     Tezkere konusu olan iki konunun gereği derhal yapılmalıdır Ülkemizde mevcut bulunan tüm yabancı askerler, derhal ülkeyi terk etmelidir. Ülkemiz askerlerinin Irak'a girme hazırlıklarına son verilmelidir. 
     ABD yönetiminin dünyada her istediğini yapma hakkına ve kuvvetine sahip olmadığı görülmüştür. 
     Dün hep birlikte açığa çıktığına tanık olduğumuz adil, özgür, demokratik, barış içinde bir ülke olabileceğimiz inancı, ülkemiz geleceğinin umududur.'' 
     





</TEXT>
</DOC>
