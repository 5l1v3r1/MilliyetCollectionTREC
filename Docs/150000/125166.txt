<DOC>
<DOCNO> 125166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/17/son/sondun19.html </URL>
<DATE> 2002/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
New York'ta metro ve otobüs çalışanları greve gitmeyecek 
</HEADLINE>
<TEXT>

     ABD'nin New York kenti halkı, maaşlarına zam talebiyle greve gitmek isteyen metro ve otobüs çalışanlarıyla belediyenin anlaşma sağlamasının ardından rahat bir nefes aldı. 
     New York Büyükşehir Belediyesi yetkilileri ve ulaştırma sendikasının 72 saat süren görüşmelerinden sonra varılan anlaşmayla, kentte 22 yıl önce yapılan ve 11 gün süreyle yaşamın felce uğradığı günlere dönme olasılığı da ortadan kalktı. 
     Her gün 7,2 milyon insanın metro ve otobüs hatlarını kullandığı New York'ta ulaşım grevi olasılığının ortaya çıkmasıyla çalışan kesim de işine gidebilmek için çeşitli çözümler üretmeye başlamıştı. Bunların arasında iş yerlerine yakın yerlerde otel odası tutmak, komşularla birleşerek bir tür dolmuş oluşturmak dikkati çekerken, ayrıca kentte bisiklet ve paten satışları kış olmasına rağmen artış göstermişti. 
     Metro ve otobüs çalışanlarının greve gitmeleri durumunda, bunun kentin zaten can çekişen turizmini de uzun süre olumsuz etkileyeceğinden korkuluyordu. 
     Anlaşmayla sendika üyesi 34 bin çalışana ilk yıl için seyyanen 1000 dolar ve gelecek 2 yıl boyunca her yıl için yüzde 3 artış verileceği belirtildi. 
     





</TEXT>
</DOC>
