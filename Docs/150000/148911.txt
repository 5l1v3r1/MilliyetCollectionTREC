<DOC>
<DOCNO> 148911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/10/son/sonspo39.html </URL>
<DATE> 2003/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Göztepe'de Tüfekçi işbaşı yaptı... 
</HEADLINE>
<TEXT>

     Süper Lig takımı Göztepe'nin yeni teknik direktörü İlyas Tüfekçi, kendisine ve ekibine güvendiğini, ligde de kalacaklarını söyledi. 
     Göztepeli yöneticilerin dün anlaşarak sözleşme imzaladığı Teknik Direktör İlyas Tüfekçi, sarı-kırmızılı ekibe ilk çalışmasını yaptırdı. Narlıdere Ali Artuner Tesisleri'ndeki antrenman öncesinde basın mensuplarının sorularını yanıtlayan Tüfekçi, camiaya umut verdi. 
     Takımın ligdeki konumunun ortada olduğunu ve söyleyecek fazla bir şeyi bulunmadığını dile getiren Tüfekçi, ''Kendime güvenim tam. Ekibime de güveniyorum. Kalan maçlarda gereken puanları toplayıp ligde kalacağız. Bu inançla görevi kabul ettim. Çok çalışarak başaracağız'' dedi. 
     İlyas Tüfekçi, taraftarın da bu zorlu dönemde kendilerini yalnız bırakmamasını istedi. 
     Sarı-kırmızılı ekibin antrenmanını, Göztepe A.Ş. Yönetim Kurulu Başkanı Feyyaz Gülmen, Kulüp Başkanı İskender Tuğsuz ve çok sayıda yönetici izledi. 
     Yöneticiler, ''kan değişikliğinin'' takıma olumlu yansıyacağını ve Diyarbakırspor maçı ile bir çıkış yakalayarak, ligde kalacaklarını savundular. 
     Göztepe'de sakatlıkları bulunan Ercan ve İlhan ile ablasına iliğini vereceği için izinli olan Zafer Biryol bu hafta forma giyemeyecek. 
     





</TEXT>
</DOC>
