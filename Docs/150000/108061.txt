<DOC>
<DOCNO> 108061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/17/son/sondun10.html </URL>
<DATE> 2002/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş ve Klerides ara bölgede biraraya geldi... 
</HEADLINE>
<TEXT>

     KKTC Cumhurbaşkanı Rauf Denktaş, doğrudan görüşmelere gözlemci olarak katılan BM Genel Sekreteri'nin Kıbrıs Özel Temsilcisi Alvaro De Soto'nun, geçen hafta yapılan görüşmelerde 12 maddelik gündem maddesi verdiğini belirterek, gündemin birinci maddesini görüşmeye başladıklarını, birinci maddenin ise Türk tarafının statüsü olduğunu söyledi. 
     Denktaş, Rum Yönetimi lideri Glafkos Klerides ile 55. görüşmeye giderken yaptığı açıklamada, De Soto'nun önlerine bir program koyduğunu ve birinci maddeden görüşmeye başladıklarını ifade ederek, birinci maddenin hukukçular tarafından da ele alındığını bildirdi. 
     Türk ve Rum hukukçuların, dün ara bölgede, De Soto'nun sunduğu programın birinci maddesini görüşmek üzere bir araya geldiğini açıklayan Denktaş, bunlar hakkında görüşlerini açıklayacaklarını kaydetti. 
     De Soto'nun sunduğu programın birinci maddesinin statüleriyle ilgili olduğunu belirten Denktaş, ''statüyü halletmeden diğerlerine gitmenin boşuna olduğunu'' ifade etti. 
     Rum basınında, ''Türk tarafının sunduğu 20 sayfalık yeni önerilerin dünkü Rum Ulusal Konseyi'nde görüşüldüğü ve bugünkü görüşmede Türk tarafına yanıt verileceği'' yönünde haberler olduğunu belirten Denktaş, ''Cevap verirlerse iyi olur. Yarın biz de cevaplarını Meclisimize vermiş oluruz, daha sağlıklı bir görüşme olur'' dedi. 
     Rum basınında ayrıca, ''Başbakanlık rejimini de kabul ettiler'' diye yanlış bir haber olduğuna işaret eden Denktaş, ''Böyle bir şey kabul etmedik henüz. Bizim üzerinde durduğumuz, icra yetkisi olan iki cumhurbaşkanının arasında bir idaredir. Başbakanlık rejimi Lübnan'da denendi, ama orada nüfus elli elliydi, kuvvetler dengeliydi, bambaşka bir rejimdi. Yani ona bakarak Kıbrıs'ta bunu uygulayalım demek, bizi yine yüzde 20-25 oranında tahakküm altına kolaylıkla alma anlamına gelir. Ne yapsak kurtulamayız, onun için kabul edilemez'' diye konuştu. 
     Denktaş, ''İki eşit devlet var. İki eşit devlet arasında ortaklıkta ya vardırlar, ya yokturlar. Bu gayet basittir'' dedi. 
     
     ''65 MİLYONLUK ALAN KIBRIS TÜRKÜ'NE AÇILDI'' 
     Cumhurbaşkanı Denktaş, yerel bir gazetede, ''Kıbrıs Türklerine Türkiye'de Türk vatandaşı muamelesi yapılması yönündeki yasanın çıktığı haberi olduğunu, gazetenin bu haberi çarpıtarak ve doğrudan görüşmelere zarar verecek şekilde yansıttığını'' belirterek, tepki gösterdi. 
     Yıllardır, Türkiye'de yaşayan Kıbrıs Türklerine Türk vatandaşı muamelesi yapılmasını istediklerini ve bunun için çok uğraştığını belirten Denktaş, böyle bir yasanın çıkmasının Kıbrıslı Türkleri için çok büyük bir olay olduğunu kaydetti. 
     Kıbrıslı Türk sporcularına Türk takımlarında oynamaları için kapıların açıldığına ve işadamlarının zorluklarla karşılaşmadan Türkiye'de iş sahaları açmasının kolaylaştığına işaret eden Denktaş, ''Rumların Yunanistan ile yaptıklarını ve Avrupa Birliği'ne girdikten sonra ne yapacaklarını, Türkiye ile yapmaya çalıştıklarını'' söyledi. 
     Denktaş, ''Eğer bu yasa hakikaten geçmişse, daha gazeteden gördüm, Türk hükümetine hepimizin teşekkür etmesi lazım. Bize 65 milyonluk bir alanı açıyor. Bu ekonomik açıdan da her açıdan istifade edeceğimiz, kardeşlerimizin alanıdır'' dedi. 
     





</TEXT>
</DOC>
