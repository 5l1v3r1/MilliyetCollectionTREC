<DOC>
<DOCNO> 141155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/07/spor/spo02.html </URL>
<DATE> 2003/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilmece pazartesi çözülecek 
</HEADLINE>
<TEXT>

Türkiye’ye geri dönen Washington konusunda kesin karar Yönetim Kurulu’nda verilecek 
     YUSUF KOBAL 

     İşler karıştı 
     KALP rahatsızlığı yüzünden uzun süredir Fenerbahçe’den uzak kalan Washington’un geri dönmesi sorunları da beraberinde getirdi. Yönetim bu oyuncu konusunda riske girmek istemezken, Teknik Sorumlu Oğuz Çetin’in "raporları temizse, ileride faydalanabilirim" açıklaması işleri arap saçına çevirdi. 
     
     Yönetim istemiyor 
     WASHİNGTON, Fenerbahçe’yle antrenmana çıktığı takdirde FIFA’nın kuralları gereği parasını da alabilecek. Brezilyalı futbolcu ile ilgili kesin kararın pazartesi günkü yönetim kurulu toplantısında verileceği belirtildi. Yönetimin Washington’u gönderme eğiliminde olduğu ve bu konuda Futbol Şube Sorumlusu Sadettin Saran’ı görevlendirdiği öğrenildi. 
     
River Plate pes etmiyor      Arjantin Kulübü, FIFA’nın kararına rağmen Ortega konusunda tehdit yağdırıyor 
     MEHMET ÇİFTÇİ 

     ARJANTİNLİ futbolcu Ortega’nın eski kulübü River Plate, Fenerbahçe’yi bir kez daha uzlaşmaya davet etti. FIFA’nın yıldız oyuncu hakkındaki kesin tavrına rağmen, tehditlerini sürdüren Arjantin kulübü yetkilileri, Sarı - Lacivertliler’in görüşmelerde sürekli ilk sözleşmeden doğan kaybını tahsil etmek istediğini ancak bunun artık eski bir sözleşme olduğunu belirttiler. 
     RİVER Plate Başkanı Aguilar, "Biz Ortega’ya Fenerbahçe’nin bir futbolcusu olarak yeniden talibiz" dedi. Sarı - Lacivertli kulübün zarar ettiğini kabullenmesi gerektiğini söyleyen Aguilar, "Biz Ortega için 1.5 yıllığına 1.5 milyon dolar teklif ediyoruz. Kabul edilmezse ilk sözleşmeden doğan alacaklarımızı tahsil eder, olmazsa hacize gideriz" tehditini tekrarladı. 
     
Ümit, Roma’daki yerini ayırttı      İTALYA Ligi’nin güçlü takımlarından Roma’ya transfer olacağı iddia edilen Fenerbahçe’nin milli oyuncusu Ümit Özat, Çizme basınına yaptığı açıklamada, "Roma’da oynamak için kendimi hazır hissediyorum" ifadesini kullandı. Corriere dello Sport dün tecrübeli futbolcunun geniş röportajını yayınladı. 
     ÜMİT Özat, "Çok kısa bir süre öncesine kadar Avrupa’da bir takıma gitmeyi düşünmüyordum, şimdi ise zamanın geldiğine inanıyorum" dedi. Yıldız oyuncu her futbolcunun bir hedefi olduğunu ve bunun her geçen gün daha da büyüdüğünü belirtti, "Bu transfer de benim kariyerimin rüyası" diye konuştu. 
     
Boşuna gelmemişiz      Rus basınına konuşan Sergei Rebrov ile Vladimir Bes, Fenerbahçe’yi göklere çıkardılar, "Burada herşey üst düzeyde" yorumunu yaptılar 
     CENK BAŞLAMIŞ 

     FENERBAHÇE’NİN yeni transferleri Ukraynalı Sergei Rebrov ve Rus Vladimir Bes, Teknik Direktör Oğuz Çetin ile taraftarlara övgüler yağdırdı. Rebrov, Rus İzvestiya gazetesine yaptığı açıklamada, "Daha havaalanında omuzlara alındığımda Türkiye’ye boşuna gelmediğimi hemen anladım. Kulüpte herşey üst düzeyde ve profesyonelce organize ediliyor" diye konuştu. Rebrov, rakip savunmacıların sertliğinden de şikayetçi oldu. 
     VLADİMİR ise iddiasız rakiplerle oynadıkları zaman bile taraftarın tribünleri doldurmasına çok şaşırdığını söyledi. Türkiye’de futbolun üst düzeyde oynandığını ifade eden Rus futbolcu, Teknik Direktör Oğuz Çetin’in kendisine olağanüstü ilgi gösterdiğini de belirtti. Vladimir takımdan ayrılan Ortega’nın ailevi sorunları olduğunu belirtti, "Yine de futbol ciddi bir iş, oyun değil. Bunları düşünmeliydi" dedi. 
     



 SPOR 


























</TEXT>
</DOC>
