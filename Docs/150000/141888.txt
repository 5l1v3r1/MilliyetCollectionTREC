<DOC>
<DOCNO> 141888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/11/dunya/dun01.html </URL>
<DATE> 2003/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ruslardan 50 bin tabut teklifi 
</HEADLINE>
<TEXT>

     CENK BAŞLAMIŞ Moskova 

     Rusya, Irak savaşını Birleşmiş Milletler BM Güvenlik Konseyi’ndeki veto yetkisiyle önlemeye çalışırken, cenaze işleriyle uğraşan bir Rus şirketi, Amerikan askerleri için şimdiden 50 bin tabut hazırladı. 
     İma - Press’in haberine göre, Rusya’nın uzakdoğusundaki Vladisvostok kentinde bulunan Sterligov Kardeşler Cenaze Şirketi’nin Başkanı Aleksandır Yaroşeviç, ellerindeki binlerce tabutu satabilmek için hem ABD’ye, hem de Irak’a başvuruda bulundu. 
     Yaroşeviç önce, Moskova’daki ABD Büyükelçisi Alexander Vershbow’a mektup yazarak, Irak’ta çıkması olası savaşı düşünerek 50 bin tabut yaptırdıklarını, arzu etmeleri halinde bunları toptan fiyattan ucuza verebileceklerini bildirdi. Cenaze şirketi Başkanı Yaroşeviç, Vershbow’un yanıtını beklemeden bu kez de Moskova’daki Irak Büyükelçisi Abbas Halef’e bir mektup yazdı. Yaroşeviç, bu mektupta ise, 50 bin tabutu Irak’la savaşta hayatlarını kaybedecek Amerikan askerleri için hazırlıkladıklarını belirtti ve Irak’ın "iyi niyet gösterisi" yaparak tabutların parasını ödemesini istedi. İma - Press, Halef’in cenaze şirketinin mektubuna yanıt verip vermediğine değinmedi. Yaroşeviç, Amerikan ve Irak büyükelçilerine yazdığı mektupta binlerce tabutun teslimatının nerede ve nasıl yapılacağına açıklık getirmedi. 
     



 DÜNYA 












</TEXT>
</DOC>
