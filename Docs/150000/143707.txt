<DOC>
<DOCNO> 143707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/19/son/sontur01.html </URL>
<DATE> 2003/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümet Sözcüsü Cemil Çiçek tezkerenin kapsamını açıkladı... 
</HEADLINE>
<TEXT>

     Adalet Bakanı ve Hükümet Sözcüsü Cemil Çiçek, ABD'nin, Türkiye'den acil olarak Amerikan uçaklarının transit geçişine izin verilmesini istediğini bildirerek, ''Bu safhada bizden istedikleri sadece budur. Dolayısıyla tezkerede bu husus yer alacaktır'' dedi. 
     Çiçek, ABD ile yapılan görüşmeler sonucunda Türk askerlerinin Kuzey Irak'ta bulunmasının prensip itibariyle kabul edildiğini de kaydetti. 
     Cemil Çiçek, Bakanlar Kurulu toplantısının ardından yaptığı ikinci açıklamada, ABD Dışişleri Bakanı Colin Powel'ın, Dışişleri Bakanı ve Başbakan Yardımcısı Abdullah Gül'ü iki kez aradığını belirterek, aralarında Irak konusu ile ilgili son derece dostane ve nazik bir atmosfer içinde görüşmenin gerçekleştiğini bildirdi. 
     Çiçek, üzerinde mutabakata bağlanan konuları şöyle sıraladı 
     ''ABD'nin bizden acil olarak istediği Amerikan uçaklarının transit geçişine izin verilmesidir. Dolayısıyla bugün gönderilecek tezkerenin içinde biraz önce açıkladığım, ikinci unsur bu şekilde tamamlanmış olacak. Demek ki bugün göndereceğimiz tezkerede bir taraftan Türk askerlerinin ülke dışına gönderilmesiyle ilgili husus, ikincisi de Amerikan uçaklarının transit geçişine izin verilmesiyle ilgili husustur. 
     İkincisi bu görüşmelerde üzerinde değinilen ve mutabakata varılan husus Türk askerlerinin Kuzey Irak'ta bulunmasının prensip itibariyle kabul edilmiş olmasıdır. 
     Üçüncüsü esasen mutabık kaldığımız siyasi hassasiyetlerimizi teyit etmişlerdir, Amerikan tarafı. Bunlar Irak'ın toprak bütünlüğü, Irak'ın zenginliğinin tüm Irak halkı tarafından kullanılması, Türkmenler'in Irak'ın asli unsuru olduğu, Irak'ta kurulacak yeni yönetimin tüm Irak halkını temsil etmesi. 
     Dördüncü husus terörle mücadelede işbirliği devam edecek ve Kuzey Irak'ta terörün bundan sonra palazlanmasına imkan verilmeyecektir. 
     Beşinci husus ABD, Türkiye'nin ekonomik programına ve piyasa istikrarına desteğini devam ettirecektir. Konuyla ilgili açıklama da bugün yapılacaktır. 
     Altıncı husus Türkiye'nin koalisyon ülkesi olarak bunun sağladığı avantajlardan istifade edeceğidir. Diğer konular ile ilgili görüşmeler ise dostane bir şekilde sürdürülecektir.'' 
     
     SORULAR 

     Adalet Bakanı ve Hükümet Sözcüsü Cemil Çiçek, daha sonra soruları yanıtladı. Çiçek'e yöneltilen sorular ve yanıtları şöyle 
     Soru Tezkere yabancı askerlerin Türkiye'de bulunmasını içermiyor mu Amerika'nın bu konuda talebi yok mu 
     Cevap Ben Anayasa'daki hükmü söylemiştim. Tezkere Anayasa'nın 92. maddesine göre gönderilecek. Orada bu husus zikrediliyor. Amerika'nın bizden istediği husus sadece transit geçiş için izindir. Bu safhada bizden istedikleri sadece budur. Dolayısıyla tezkerede bu husus yer alacaktır. 
     Soru Amerika ile askeri, siyasi, ekonomik mutabakatlar vardı. Ekonomik yardım paketinden bahsediliyordu. Bunlara ilişkin bir adım atıldı mı 
     Cevap Bir defa daha ifade ediyorum. Bizden istedikleri transit geçişle ilgilidir. Sadece transit geçişle ilgilidir ve zikrettiğimiz hususlarda da zaten bu mutabakat eskiden vardı, bir defa daha teyit edilmiştir. Sair konularla ilgili görüşmeler devam edecektir. Dostane ilişkimiz de şu an sürdürülüyor. 
     Soru Ekonomik yardımın büyüklüğü ne kadar 
     Cevap Siz tezkereyi sordunuz, tezkereyle ilgili hususları da söyledim. Bugün bizden istedikleri sadece transit geçişle ilgilidir, bugün bu şartlar altında. Önümüzdeki günlerde gelişmeler neyi gösterir, şartlar neyi gerektirir, o ayrı bir husustur. 
     Soru Bir önceki açıklamanızda Türk askerlerinin yabancı ülkeye gönderilmesi ve yabancı askerlerin Türkiye'de bulunmasını söylemiştiniz... 
     Cevap Anayasa'nın 92. maddesine göre tezkere Meclis'e sevk edileceği için oradaki ifadeyi söylemeye çalıştım. Hava sahasından geçiş yapılacağı için o da Anayasa'nın 92. maddesine göre TBMM'nin iznine tabidir. Tezkerenin ikinci ayağı bu şekilde yazılı olarak TBMM'ye sevk edilecektir. İzin de bu noktada istenecektir. Bizden de bugün itibariyle ABD'nin istediği husus bundan ibaret. Sair hususlar önümüzdeki günlerde gelişen şartlara göre devam edecektir. 
     Soru İmzalar tamam mı 
     Cevap Tamam. 
     Soru TBMM'de ne zaman görüşülecek 
     Cevap Perşembe günü olacak bu müzakereler. Meclis gündemi zannediyorum ancak perşembe günü müsait olacak. 
     Soru Kuzey Irak'ta ne kadar Türk askeri olacak 
     Cevap Yeteri kadar. 

     
</TEXT>
</DOC>
