<DOC>
<DOCNO> 102549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/18/son/sonspo07.html </URL>
<DATE> 2002/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor şokta 
</HEADLINE>
<TEXT>

     Birinci Süper Futbol Ligi'nde deplasmanda Elazığspor'a 2-0 yennilen Trabzonspor'da, yenilginin şoku yaşanıyor. 
     Kulüp basın sözcüsü Mehmet Ongan, Elazığspor karşısında iyi bir futbol ortaya koyamadıklarını belirterek, ''Elazığspor, Birinci Süper Lig'de ilk kez sahasında bir karşılaşma oynadı. Hem taraftar, hem de futbol takımı karşılaşmaya çok iyi motive olmuşlardı. Sahanın her tarafında pres yaptılar ve hak ederek kazandılar'' dedi. 
     Ongan, Elazığspor karşısında daha önce yaşadıkları olumsuzlukların bir kez daha yinelendiğini ifade ederek, ''Her zamanki hastalığımız nüksetti. Rakibimizi ciddeye almadık ve bu bize pahalıya mal oldu. Sonuçta, arzu etmediğimiz bir sonuçla karşılaştık'' diye konuştu. 
     Ligin ilk 2 haftasında galibiyetle tanışamamanın üzüntüsünü yaşadıklarını da ifade eden Ongan, genç ve yeni olan kadrolarının ilerleyen haftalarda daha iyi bir mücadele örneği ortaya koyarak iyi sonuçlar alacaklarına inandıklarını sözlerine ekledi. 
     Öte yandan Trabzonspor'un bu hafta içinde biri Brezilyalı Joule Cesar olmak üzere 2 yabancı oyuncuyla anlaşabileceği bildirildi. 
     





</TEXT>
</DOC>
