<DOC>
<DOCNO> 140579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/04/son/sonspo02.html </URL>
<DATE> 2003/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Boks Şampiyonu Levent "Ünvan maçını kazanacağım" 
</HEADLINE>
<TEXT>

     Dünya Profesyonel Boks Şampiyonu Levent Çukur, Mayıs ayında Almanya'da yapılacak unvan maçını da kazanacağını söyledi. 
     Sivas Valisi Hasan Canpolat'ı makamında altın kemeri ile ziyaret eden Dünya Boks Şampiyonu Levent Çukur, 7 Eylül 2002'de Almanya'nın Münih kentinde yapılan Profesyonel Dünya Boks Şampiyonası'nda 61 kiloda Dünya Şampiyonu olduğunu hatırlattı. 
     Türkiye'yi en iyi şekilde temsil ettiğini kaydeden Çukur, ''Mayıs ayında Almanya'da yapılacak unvan maçında da yine aynı başarıyı göstereceğim. O maçı da kazanacağım'' dedi. 
     Çukur, Dünya Şampiyonu olmadan antrenmanlarını kendi memleketi olan Sivas'ta sürdürdüğünü ve memleketinde yaptığı antrenmanların kendisine şans ve başarı getirdiğini ifade etti. 
     Sivas Valisi Hasan Canpolat da Çukur'un başarısından büyük gurur duyduklarını belirterek, Sivas'ın spor alanında altyapısı olan bir il olduğuna dikkat çekti. Canpolat, ''Sivas sporcu yetiştiren bir il. İlimizin potansiyeli göz önünde bulundurularak, sporcularımıza gereken önem verilmeli. Çukur gibi sporcular gençlerimize örnek olmalı. Çukur'un başarısını kutluyorum'' diye konuştu. 
     Canpolat, konuşmasının ardından Çukur'a plaket ile bir Cumhuriyet altını hediye etti. 
     





</TEXT>
</DOC>
