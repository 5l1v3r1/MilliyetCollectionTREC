<DOC>
<DOCNO> 113430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/17/son/sondun01.html </URL>
<DATE> 2002/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Keskin nişancı seri katilin robot resmi çizilemiyor... 
</HEADLINE>
<TEXT>

     ABD'nin başkenti Washington ve çevresini dehşete düşüren 9 kişinin katili keskin nişancının robot resmi görgü tanıkları bulunmasına rağmen çizilemiyor. 
     Polis, görgü tanıklarının uzaklık, karanlık ve belki de adrenalin nedeniyle zanlının temsili resminin çizimine katkıda bulunamadıklarını belirterek, bu nedenle şu ana kadar katilin robot resminin çizilemediğini bildirdi. 
     Bu arada, yardımı istenen Pentagon'un, keskin nişancının yakalanması için Afganistan'da kullandığı yönteme başvurduğu bildirdildi. 
     Askeri yetkililer, ABD Savunma Bakanı Donald Rumsfeld'in talimatıyla bölgede uçan savaş uçaklarına, yerden ateş açılan noktayı tespit edebilen ve Afganistan'da kullanılan özel sistemin yerleştirildiğini belirttiler. 
     
     UÇAKLAR DEVREDE 

     Amerikan ordusunun RC-7B casus uçakları, Washington ve çevresini korku içinde bırakan keskin nişancı seri katilin yakalanmasında görev yapıyor. 
     Orjinal olarak dört motorlu olan casus uçakların yeni ve geliştirilmiş modelinin, donatıldığı üstün cihazlar sayesinde hem gece hem de gündüz insanları ve araçları izlemede kullanılabildiği belirtiliyor. 
     ABD Savunma Bakanı Donald Rumsfeld ve ABD Genelkurmay Başkanı Richard Myers, ordunun askeri ve istihbari bütün ekipman ve kaynaklarının, Ekim ayı başından beri Washington, Maryland ve Virginia'da 9 kişiyi öldürerek 2 kişiyi ağır yaralayan tüfekli seri katilin yakalanmasına tahsis edilmesine ilişkin kararı önceki gün imzalamıştı. 
     Sessiz hareket eden RC-7B casus uçaklarının bir pilot, bir yardımcı pilot ve 4 sistem operatörü taşıdığı ve bu sistemlerin 17 milyon dolara malolduğu belirtiliyor. 
     Bu sistemler, daha önce Latin Amerika'da uyuşturucu kaçakçılarının avlanmasında ve Kuzey Kore'nin izlenmesinde de kullanılmıştı. 
     Pentagon, keskin nişancı katilin yakalanması için daha önce İnsansız Hava Aracı UAV kullanılmasını düşünmüştü. Ancak ordunun, Afganistan ve Körfez bölgesinde bu araçlara çok ihtiyacı olması dolayısıyla bu seçenekten vazgeçildi. 
     Ordu imkanlarının, daha önce de yerel güvenlik birimleriyle işbirliği çerçevesinde kullanıldığı belirtilmekle birlikte, ABD'de bu uygulamaya çok ender başvuruluyor. Gözlemciler, ordu imkanlarının bu olayda kullanılmasının, keskin nişancının bulunmasına yönelik baskının büyüklüğüne bağlıyorlar. 
     Pentagon yetkilileri ise ordu personelinin, yerel güvenlik birimlerinin işine karışmayacağını, sadece belli sistemlerin işletilmesinde görev yapacaklarını, polisin işine doğrudan müdahil olmayacaklarını özenle vurguluyorlar. Zaten böyle bir durum, Amerikan yasalarına aykırı bulunuyor. 
     
     FOX FİLM ŞİRKETİ "KESKİN NİŞANCI" FİLMİNİ RAFA KALDIRDI 

     ABD'de Washington ve çevresinde, 9 kişiyi öldüren keskin nişancı ile korkuya boğulurken, 20th Century Fox film şirketi, inanılmaz bir tesadüf eseri tamamen aynı konuyu işleyen bir filmi piyasaya sürmekten vazgeçti. 
     Yönetmenliğini Joel Schumacher'in yaptığı ''Telefon Kulübesi'' adlı filmde, tüfekli bir katilin, başkent Washington'ı dehşete boğması anlatılıyor. Film şirketinin sözcüsü Flo Grace, ''son olayların ışığında, bu filmin yayınlanmasını süresiz olarak ertelemeyi uygun gördük'' dedi. 
     15 Kasım'da piyasaya çıkması beklenen filmde, sokaklardaki telefon kulübelerinde çalan telefonlara bakan kurbanlar, bir keskin nişancının menzilinde olduklarını öğreniyor ve telefonu kapattıkları anda da vurularak öldürülüyor. 
     Fox şirketinin bazı yetkilileri, 12 milyon dolara malolan filmin 2003 yılı başında piyasaya çıkabileceğini, ancak hiçbir şeyin kesin olmadığını belirtiyor. 
     Filmde, İrlanda asıllı aktör Colin Farrel ve Kiefer Sutherland oynuyor. 
     





</TEXT>
</DOC>
