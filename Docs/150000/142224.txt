<DOC>
<DOCNO> 142224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/12/son/soneko07.html </URL>
<DATE> 2003/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İkinci el motosiklet piyasası da durgun... 
</HEADLINE>
<TEXT>

     Türkiye'de 1960'lı yıllarda JAWA ve BMW ile başlayan ve 1990'larda ağırlıklı olarak Japon markalarla devam eden ikinci el motosiklet piyasası, son aylarda durgun bir dönem yaşıyor. 
     1952 yılında Çekoslovakya'da üretilen ve 1960'lı yılların başında Türkiye'ye gelen JAWA, özellikle motor gürültüsü ile büyük ilgi gördü. 
     O yıllarda başlayan motosiklet tutkusu, 1990'lı yıllarda Japonlar'ın Yamaha, Suzuki ve Kawasaki gibi ünlü markaları ile devam etti. Bu merak sektörün ikinci el pazarlarını da yarattı. Ayrı bir havası ve kendine özgü tabirleriyle motosiklet meraklılarının buluşma yeri olan ikinci el pazarlar, karşılıklı bilgi alışverişinin de doruk noktaya çıktığı, sabah erken saatlerden, akşam geç vakitlere kadar yüzlerce kişiyi konuk eden mekanlar oldu. 
     Pazarda tanışma ve motosikletini sergileme olanağı bulan motosiklet hayranları, sıklıkla takasa giderek çok sayıda merak ettiği motosikleti deneme olanağı buluyordu. 
     Yaklaşık 2 yıldır süren krizin etkisi, plaka ve noter masraflarının artması, motosiklet parçalarının pahalılığı nedeniyle motosiklet tutkunları için bu büyülü mekan, son aylarda sessizliğe büründü. 
     Konya Bisiklet ve Motosiklet Odası Başkanı Ahmet Çal, ikinci el otomobil piyasasının dalgalanmasına karşın, motosiklet pazarının sürekli hareket içinde olduğunu ancak son aylarda inanamadıkları bir durgunluk yaşadıklarını bildirdi. 
     
     ESKİYLE İDARE EDİYORLAR 
     Tutkunların bile motosiklete olan bağlılığından neredeyse vazgeçtiğini vurgulayan Çal, ''Önceden motosiklet pazarlarında yaşanan kalabalık yerini sessizliğe bıraktı. Motosiklet hastaları, ikinci el motosiklet alıp ortalama 5 milyar lira harcayarak yenilemektense, elinde bulunan eskisiyle idare ediyor. Bu da, ister istemez ikinci el motosiklet piyasasındaki hareketliliği durma noktasına getirdi. İkinci el motosiklet piyasası tarihin en durgun dönemini yaşıyor. Yaşanan gelişme motosiklet tutkusu sona eriyor endişesi yaşatıyor'' dedi. 
     Konya'da eskiye oranla satışların az olduğu motosiklet pazarında en çok tercih edilen motosikletlerin modelleri ve fiyatları şöyle 

JAWA 250 Ceylan 1985 750 milyon JAWA Nostalji 1,5 milyar MZ 251 Standart 1998 1-1,5 milyar MZ Kanuni Seyhan 2001 2-2,5 milyar Kawasaki ZZR 1100 1994 5 milyar Yamaha AR1 2000 11-13 milyar Suzuki Sırat 1998 9-10 milyar Suzuki 1300 2000 17-18 milyar 
     





</TEXT>
</DOC>
