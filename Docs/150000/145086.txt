<DOC>
<DOCNO> 145086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/24/son/sontur03.html </URL>
<DATE> 2003/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İskenderun limanında bu kez taşınma hazırlığı var... 
</HEADLINE>
<TEXT>

     İskenderun Limanı'nda, TBMM'nin 6 Şubat 2003 tarihinde verdiği izin çerçevesinde, ''yerinde hazırlık'' faaliyetleri kapsamında Güneydoğu Bölgesi'ne sevk edilen askeri araç ve malzeme konvoylarının dönüşü ile ''boş'' gemiler bekleniyor. 
     A.A muhabirlerinin verdiği bilgilere göre, Mardin'in Nusaybin İlçesi'nden dün hareket eden askeri araç ve malzeme yüklü TIR'ların oluşturduğu konvoyun, bugün öğle saatlerinde İskenderun'da olması bekleniyor. 
     Bu arada, sabah erken saatlerde bir otobüs ile bir TIR, İskenderun Liman Alanı'na B kapısından giriş yaptı. Bundan bir saat sonra ise ABD askeri personelini taşıyan bir başka otobüs ile dorsesi kapalı bir TIR yine aynı kapıdan çıktı. Bu iki araç, jandarma eskortu eşliğinde otoyola girdikten bir süre sonra geri döndü. Otobüs ve TIR'ın Dörtyol'da, ''gelen bir emirle geri çevrildiği'' ve Liman'a döndüğü belirtiliyor. 
     İtalyan bandıralı Repubblica Di Roma adlı gemi, 8. gününde iskeledeki bekleyişini sürdürürken, limana, askeri araç ve malzemeleri götürmek üzere boş gemilerin geleceği ifade ediliyor. 
     Öte yandan, yenileştirme, geliştirme, inşaat ve tevsi çalışmaları sürdürülen İncirlik Hava Üssü'nde ise son günlerdeki hareketsizlik, ''rutin'' hale geldi. 
     Adana'nın Merkez Yüreğir İlçesi'ne bağlı İncirlik Beldesi'ndeki Üs'ten, dün akşam bir tanker uçak ile nakliye uçağı kalktı, bu uçaklar bir süre sonra döndü. Sabah da bir nakliye uçağı havalandı. 
     Üsse dün, Patriot hava savunma sistemi konuşlandırılmıştı. 
     




</TEXT>
</DOC>
