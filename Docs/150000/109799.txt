<DOC>
<DOCNO> 109799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/27/guncel/gun01.html </URL>
<DATE> 2002/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
10 yaşında çocuğu hastaneden attırdı 
</HEADLINE>
<TEXT>

Ankara Üniversitesi Tıp Fakültesi’nde görevli Prof. Gökçora, eğitim vakası olarak ücretsiz tedavi altına alınan çift cinsiyetli İ.A.’yı yaramaz olduğu için sokağa attı 
     YILDIZ YAZICIOĞLU Ankara 

     Ankara Üniversitesi AÜ Tıp Fakültesi Çocuk Cerrahisi eski Anabilim Dalı Başkanı Prof. Dr. Haluk Gökçora, 10 yaşındaki İ.A.’yı ailesi şehir dışında olmasına rağmen hastaneden attırınca ortalık karıştı. Ankara Tabip Odası ATO Onur Kurulu’nun suçlu bulduğu, Türk Tabipleri Birliği’nin TTB hakkındaki cezayı onayladığı Gökçora, AÜ Tıp Fakültesi’nce anabilim dalı başkanlığı görevinden alındı. 
     
     EĞİTİM VAKASI 
     Çift cinsiyetli İ.A., 10 Kasım 2001’de Çocuk Cerrahisi Kliniği’ne Prof. Dr. Hüseyin Dindar tarafından "eğitim vakası" olması nedeniyle ücretsiz olarak yatırıldı. Ancak rahatsızlığından kaynaklanan nedenlerle uyumsuz ve yaramaz bir çocuk olan İ.A., personele küfredip tükürüyordu ve yapmaması söylendiği halde telefonları yanıtlıyordu. 
     
     TELEFONLA EMİR VERDİ 
     İ.A., 13 Kasım 2001’de yattığı klinikteki telefonu yine açtı ancak bu kez arayan Prof. Gökçora idi. Telefonu İ.A.’nın açmasına sinirlenen Gökçora, servisteki sorumlu gece asistanı Dr. Alpaslan Çamlı’ya telefonda, "Derhal hastayı taburcu et, ya hasta gider ya sen istifa edersin" dedi. Ancak Çamlı, hastanın "kapı dışarı atılması" talimatını uygulamadan önce İ.A.’nın doktoru olan Dindar’ı aradı. Çocuk Cerrahisi Kliniği’nden Gökçora’nın talimatıyla kovulan İ.A., Dindar’ın olaya müdahale etmesi sonucu geçici olarak Çocuk Sağlığı ve Hastalıkları Kliniği’ne nakledildi. 
     
     DOKTOR KENDİNİ SAVUNDU 
     İ.A.’nın "kendisine küfrettiğini ve tükürdüğünü" belirten Prof. Gökçora, çocuğu klinikten atmakla doğru hareket ettiğini iddia etti. Gökçora, "Ailesinin Ankara dışında olduğu, refakatçisinin bulunmadığı tarafıma hiçbir zaman nöbetçi hekim ya da öğretim üyesi tarafından iletilmemiştir. Bu nedenle ailesinin ulaşılır durumda olmadığını bilmem olanaksızdır" ifadesiyle kendini savundu. 
     
     15 GÜN MESLEKTEN MEN 
     ATO Onur Kurulu, "Hasta çocuğun klinikten atılması çözüm olamaz" diyerek Gökçora’ya 18 Mart 2002’de "15 gün süreyle meslekten men cezası" verdi. TTB de 28 Haziran 2002’de bu cezayı onay-ladı. Fakülte yönetimi ise Gökçora’yı görevden aldı. Gökçora, "İdari Mahkeme’de karşı dava açtım" dedi. 
     



 GÜNCEL 


















</TEXT>
</DOC>
