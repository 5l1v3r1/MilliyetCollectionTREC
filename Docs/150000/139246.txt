<DOC>
<DOCNO> 139246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/26/son/sontur06.html </URL>
<DATE> 2003/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte Başbakanlık tezkeresi... 
</HEADLINE>
<TEXT>

     Türk Silahlı Kuvvetlerinin yabancı ülkelere gönderilmesine ve yabancı kuvvetlerin Türkiye'de bulunmasına izin verilmesini öngören Başbakanlık Tezkeresi dün TBMM'ye sunuldu. 
     Tezkere, şöyle 
     ''Kapsamı, sınırı ve zamanı Hükümetçe belirlenecek şekilde 1- Türk Silahlı Kuvvetleri'nin yabancı ülkelere gönderilmesine ve bu kuvvetlerin gerektiğinde belirlenecek esaslar dairesinde kullanılmasına, 2-Uluslararası meşruiyet kuralları çerçevesinde en fazla 62 bin askeri personelin ve hava unsurları olarak 255 uçak ve 65 helikopteri aşmamak kaydıyla yabancı silahlı kuvvetler unsurlarının Hükümetin tespit edeceği mücavir bölgelerde geçici olarak konuşlandırmak üzere 6 ay süreyle Türkiye'de bulunmasına bu amaçla Türkiye'ye gelecek yabancı kara kuvvetlerinden destek unsurları dışındaki muharip unsurların geçici olarak konuşlandırıldıkları bölgelerden Türkiye dışına intikallerinin en kısa sürede tamamlanması ve yabancı hava ve deniz kuvvetleriyle özel kuvvetler unsurlarının muhtemel bir harekatta kullanılmalarını sağlayacak şekilde konuşlanmaları için gerekli düzenlemelerin yapılmasına bu yabancı silahlı kuvvetlerin Türkiye'ye gelişi ile ilgili hazırlıkların yürütülmesine Türkiye ülkesinde tabi olacakları statü ve Türk Silahlı Kuvvetleriyle işbirliği esas ve usullerine ilişkin düzenlemelerin Hükümet'in belirleyeceği esaslar çerçevesinde yapılmasına, Anayasa'nın 92. maddesi uyarınca TBMM'den izin istenilmesi, Bakanlar Kurulu'nun 24.02.2003 tarihli toplantısında kararlaştırılmıştır.'' 
     
     GEREKÇE BÖLÜMLERİ 
     Türkiye'nin yurt dışına asker göndermesi ve yabancı bir silahlı kuvvetlerin Türkiye'de bulundurulmasına ilişkin Başbakanlık tezkeresinin gerekçesinde, Irak konusundaki gelişmelerin endişe verici bir seyir izlediği ve kriz ortamının giderek ağırlaştığı belirtilerek, ''Sorunun barışçı yollardan çözümü yönünde çabalar bugüne kadar ümit edilen sonuçları vermemiştir'' denildi. 
     Tezkerenin gerekçesinde, hükümetin gelişmeleri başından beri hassasiyetle izlediği, barışçı çözüme katkıda bulunmak amacıyla yoğun çaba harcadığı kaydedilerek şöyle denildi 
     ''Bugün gelinen noktada, bölgede hüküm süren krizin bir çatışmaya dönüşmesi ihtimali giderek güçlenmektedir. Ağırlaşan ortam ve şartlar karşısında Türkiye'nin güvenliğine yönelik tehdit ve risklerin ciddi boyutlar kazandığı bir sürece girilmektedir. 
     Türkiye'nin milli birliğini ve toprak bütünlüğünü hedef alan terör unsurlarının bölgede yuvalanmaları Irak'taki durumun Türkiye için teşkil ettiği güvenlik tehdidinin çok önemli bir boyutunu oluşturmaktadır. Aynı şekilde Irak'ta etnik, din ve mezhep temelinde bir parçalanmaya yol açabilecek gelişmeler de çok ciddi bir endişe kaynağıdır.'' 
     
     ''SON ÇARE...''- 
     Kuzey Irak'tan Türkiye'ye toplu göç hareketi ihtimaline karşı da hassas ve hazırlıklı olunması gerektiği belirtilen gerekçede, bu amaçla sınır bölgelerinde muhtemel yığılmaları önlemek ve insani mülahazaları dikkate alarak bu göçün mümkün olduğunca sınırların ötesinde durdurulmasını sağlamak için önlem alınmasının kaçınılmaz olduğu vurgulandı. 
     Türkiye'nin, Irak'ın toprak bütünlüğünün ve milli birliğinin korunmasına ve sorunun barışçı yollardan çözüme kavuşturulmasına büyük önem verdiği belirtilen gerekçede, ''Kuvvet kullanımı son çare olarak görülmelidir. Giderek tırmanan krizin bir savaşa dönüşmeden çözümü için zaman giderek azalmaktadır. Savaşın önlenebilmesi için Irak yönetiminin tam ve etkin silahsızlanma konusunda BM Güvenlik Konseyi kararlarında yer alan yükümlülüklerini tam icaplarıyla yerine getirmesi kaçınılmaz hale gelmiştir'' ifadesine yer verildi. 
     ''BASKI UNSUNU OLARAK'' Gerekçede, Irak'ın durumun vahametini idrak etmesi ve sorunun barış ortamı korunarak çözümünün önünü açması için uluslararası toplumun kararlı tutumunu sürdürmesinin büyük önem taşıdığı da vurgulandı. 
     Gerekçede şunlar kaydedildi 
     ''Irak'a karşı askeri caydırıcılık tedbirleri kapsamında yabancı silahlı kuvvetler unsurlarının Türkiye'de geçici olarak konuşlandırılması için TBMM'nin izin ve yetki vermesi, bugünkü kriz ortamında munzam bir baskı unsuru olarak çok önemli ve etkili bir fonksiyon icra edecektir. 
     Aynı şekilde, Türkiye Cumhuriyeti'nin en kötü ihtimale karşı hazırlıklı olarak zamanında ve süratle hareket etmesini ve gerekli tedbirleri almasını sağlamak bakımından Türk Silahlı Kuvvetleri'nin yabancı ülkelere gönderilmesi konusunda TBMM'nin izninin alınması, hükümetin etkili bir siyaset izlemesini sağlamak açısından büyük önem taşıyacaktır. 
     Bu kuvvetlerin, gelişmelerin seyrine göre gerektiğinde kullanılmaları hükümetin belirleyeceği esaslara ve bu konuda yapılacak düzenlemelere bağlı olacaktır.'' TBMM Başkanlığı'na sunulan tezkereye konuyla ilgili Bakanlar Kurulu Prensip kararı da eklendi. Tezkerenin sevkine ilişkin Bakanlar Kurulu kararında, Devlet Bakanı Kürşad Tüzmen'in yerine ona vekalet eden Devlet Bakanı Mehmet Aydın'ın imzası yer aldı. 
     





</TEXT>
</DOC>
