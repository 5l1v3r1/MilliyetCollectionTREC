<DOC>
<DOCNO> 131612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/18/siyaset/siy04a.html </URL>
<DATE> 2003/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Arınç, Kıbrıs şahini 
</HEADLINE>
<TEXT>

Kıbrıs’taki mitinge katılanları eleştiren Meclis Başkanı Arınç, BM planından "Annan mannan planı" diye söz etti 
     ANKARA Milliyet 

     TBMM Başkanı Bülent Arınç, KKTC’ye yaptığı ziyaretin ardından Türkiye’nin Kıbrıs politikası konusunda "şahin" kesildi. Arınç, Kıbrıs’ın da Girit adası gibi elden gitmemesi için KKTC Cumhurbaşkanı Rauf Denktaş’ın arkasında tek bir yumruk gibi durulmasını istedi. 
     Arınç, Türk Parlamenter Birliği’nin düzenlediği "Kıbrıs Sorunu" konulu sempozyumda, Türkiye’nin Kıbrıs politikasının belirsiz olduğunu belirten geçmiş Dışişleri bakanlarını eleştirdi. Konuşması sempozyuma katılan eski DSP’li ve MHP’li milletvekillerince alkışlanan Arınç, "Kıbrıs Türk halkına bu 28 Şubat çok önemli değil. Her yılın 28 Şubat’ı var. Büyük idealler yıllarca, sabırla, inançla ve kararlılıkla doğru bildiğinizi yapmaktan geçer" dedi. 
     KKTC’de "Kıbrıs’ta işgale son" pankartları açılan mitingi de eleştiren Arınç, şöyle konuştu 
     "AB’ye gireceğiz diye Annan Planı’na hemen imzayı basalım düşüncesi, elma şekeriyle avunmak ve gerçekleri gözardı etmektir. Dünyanın hiçbir demokrasisinde ülkeler sokaktan yönetilmez. Sokaktaki çığlıklarla bağırıp çağırmalarla, belki de aldatılmış olan kitlelerin bir ülkenin geleceğine nokta koyması mümkün değildir. Gözümüzü kapatıp başımızı kumun içine sokarsak, Annan mannan planıyla karşı karşıya kalırız." 
     
Türkiye niye vazgeçsin’      ANKARA Milliyet 

     Eski Dışişleri Bakanı Şükrü Sina Gürel, Cumhurbaşkanı Rauf Denktaş aleyhine düzenlenen miting ve gösterilerin normal olduğunu savunarak, "Çünkü Kıbrıs gibi ulusal bir meseleye tüm toplum olarak sahip çıkamamışız" dedi. KKTC’deki yeni kuşakların, geçmişten habersiz yol aldığını savunan Gürel, "Kıbrıs gibi ulusal bir meseleye toplum olarak sahip çıkamamışsak, yeni kuşağın bu şekilde karşımıza çıkması normal" dedi. Eski Dışişleri Bakanı ve KKTC Cumhurbaşkanı Danışmanı Mümtaz Soysal, "Kıbrıs’taki en büyük sorun belirsizliktir. Annan Planı kabul edilirse bu belirsizlik daha da artacak" derken, emekli orgeneral Kemal Yavuz, "Kıbrıs’ın jeostratejik bir değeri var. İngiltere, binlerce kilometre ötedeki Falkland adaları için savaşıyor. Türkiye niye böyle bir değerden vazgeçsin " diye sordu. 
     



 SİYASET 



















</TEXT>
</DOC>
