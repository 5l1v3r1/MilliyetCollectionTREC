<DOC>
<DOCNO> 112781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/14/guncel/agun.html </URL>
<DATE> 2002/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Cennet cehenneme döndü 
</HEADLINE>
<TEXT>

Endonezya’nın cennet adası Bali, önceki gün peş peşe patlayan bombalarla cehenneme döndü. Turistlere yönelik olarak düzenlenen saldırıda 187 kişi yanarak öldü, 300 kişi yaralandı. Şüpheler El Kaide örgütü üzerinde yoğunlaşıyor 
     DIŞ HABERLER SERVİSİ 

     Endonezya, önceki gün tarihinin en kanlı günlerinden biri yaşadı. Dünyanın gözde turizm merkezlerinden olan Bali Adası’nda peşpeşe patlayan bombalar, ortalığı kan gölüne çevirdi. Bir gece kulübünün önüne yerleştirilen bomba yüklü cipin patlaması sonucu 187 kişi öldü, 300 kişi de yaralandı. Ölenlerin yüzde 75’inin Avustralyalı, İngiliz, Fransız, İsveçli ve Alman turistler olduğunu belirten yetkililer, diğer iki patlamada can kaybı olmadığını açıkladı. 
     
     23.00’TE İNFİLAK ETTİ 
     Aynı dakikalarda patlayan diğer iki bombanın biri ise adadaki ABD Konsolosluğu’nun yakınınlarına ve diğeri ise bir barın önüne yerleştirilmişti. 
     Terör uzmanları, saldırının yöntem olarak El Kaide çağrışımı yaptığını söyledi. Teröristler eylemlerini gerçekleştirmek için özellikle Batılı turistlerin yoğun olarak görüldüğü Kuta’yı tercih etti. Bomba yüklü cipi, turistlerin yemek yemek ve eğlenmek için dışarı çıktığı saatlerde, en kalabalık mekanlardan Sari Club’ın önüne bıraktılar. Cip, yerel saatle 23.00’te infilak etti. 
     
     DIŞARI ÇIKAMADILAR 
     Patlamanın gerçekleştiği noktada dev bir krater oluşurken, çevredeki 20 binanın yanı sıra kulübün önündeki 20 araba da ağır hasar gördü. Patlamada kırılan camlar 500 metre öteye kadar saçıldı. Çıkan yangının söndürülmesi saatler sürdü. Yangında restorana ait gaz tanklarının havaya uçması, facianın boyutlarını büyüttü. Tanların havaya uçmasıyla kulübün çatısı, çıkış kapısının önüne çöktü. Bu yüzden patlama sırasında içeride bulunan yüzlerce kişi dışarı çıkamayarak diri diri yandı. Hastane yetkilileri, yüzleri tanınmaz hale gelen cesetlerde kimlik tespiti yapamadı. 
     
     ABD CAKARTA’YI UYARDI 
     Yöntem olarak El Kaide’nin gerçekleştirdiği terör eylemleriyle büyük benzerlikler taşıyan saldırı, 1998’de Kenya ve Tanzanya’daki ABD büyükelçiliklerinin önünde bomba yüklü kamyonlarla düzenlenen ve 224 kişinin öldüğü saldırıları akıllara getirdi. ABD’li bazı yetkililer de, Bali’deki saldırının Usame bin Ladin’in lideri olduğu terör örgütü El Kaide’nin işi olabileceğini özellikle vurguladı. ABD yönetimi, daha önce Endonezya’nın çok sayıda El Kaide sempatizanı barındırdığı yönünde Cakarta yönetimini uyarmıştı. Endonezya’da faaliyet gösteren köktendinci grup Cemaai İslami’nin JI de El Kaide ile bağları olduğu ifade edilmişti. 
     
     BENCE BU BAŞLANGIÇ’ 
     Henüz kimsenin sorumluluğunu üstlenmediği saldırıların, ABD yönetiminin dünya çapında yayınladığı terör uyarısından bir gün sonra gerçekleştirilmesi de dikkat çekici bulundu. Birçok terörizm uzmanı da, saldırının El Kaide’nin işi olduğu yönündeki şüphelerini yüksek sesle dile getirmeye başladı. Singapur’daki Savunma ve Strateji Çalışmaları Enstitüsü uzmanlarından Andrew Tan, "Bali’de turistlere yönelik olarak gerçekleştirilen bbu saldırı sürpriz olarak tanımlanmamalı. En büyük sürpriz, Batı yatırımlarının yeniden hedef alınması için bu kadar beklenmesi" dedi. "Yeni saldırılar bekleyebiliriz" diyen Andrew Tan, "Bu sadece başlangıç" şeklinde konuştu. 
     
     YEDİ FUTBOLCU KAYIP 
     Olayın yaşandığı kulüpten kılpayı kaçtığını anlatan Avustralyalı futbol takımı Kingsley’nin antrenörü Simon Quayle da, kendisiyle birlikte gece kulübünde bulunan 7 oyuncusunun kayıp olduğunu belirtti. Patlamadan sonra çok sayıda turist, geceyi sırt çantalarıyla kumsallarda geçirdi. Bazı turistler ise eşyalarını toplayıp havaalanına koştu. 
     
Endonezya Devlet Başkanı ağladı...      Saldırının ardından Bali’ye giden Endonezya Devlet Başkanı Megawati Sukarnapotri, ceset parçalarının ortalığa dağıldığı olay yerinde inceleme yaparken gözyaşlarını tutamayarak ağladı. Saldırıları "barbarlık" olarak nitelendiren Avustralya Başbakanı John Howard da, terörle mücadelenin kararlılıkla sürdürülmesi gerektiğini, elde edilen kanıtlara göre bunun da bir terör eylemi olduğunu belirtti. Howard, henüz sorumluluğunu kimsenin üstlenmediği saldırıların failleri hakkında yorum yapmanın erken olduğunu belirtti. Ancak Howard, Endonezya’da El Kaide ile bağlantılı olmakla suçlanan Cemaa İslamiye örgütünün geçmişte terör saldırıları düzenlediğine de işaret etti. 
     



 GÜNCEL 











</TEXT>
</DOC>
