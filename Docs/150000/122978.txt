<DOC>
<DOCNO> 122978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/06/son/sondun05.html </URL>
<DATE> 2002/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan, Washington'dan New York'a geçecek... 
</HEADLINE>
<TEXT>

     AK Parti lideri Recep Tayyip Erdoğan'ın, Washington'da ABD Başkanı George Bush'la görüştükten sonra Kopenhag'a gitmeden önce 10 aralık salı akşamı New York'a da uğrayacağı ve buradaki Türk toplumuyla tanışacağı bildirildi. 
     Erdoğan ile birlikte Dışişleri Bakanı Yaşar Yakış'ın da New York'a geleceği öğrenildi. Bu konudaki açıklama, halen New York'ta bulunan AK Parti İstanbul milletvekili ve Erdoğan'ın dış politika danışmanı Egemen Bağış tarafından yapıldı. 
     Türkiye'nin New York Başkonsolosu Ömer Önhon tarafından Ramazan Bayramı dollayısıyla Türkevi binasında düzenlenen bayramlaşma toplantısına katılan Egemen Bağış, burada yaptığı konuşmada, yeni hükümetin, Türkiye'nin AB'ye üye olma mücadelesini anlattı ve bu konuda karşılaşılan güçlükler hakkında bilgi verdi. 
     ''Aşmaya çalıştığımız asıl güçlük mentalite engeli'' diye konuşan Bağış, '' Türkiye'yi AB içinde istemiyoruz görüşü dışında Kopenhag zirvesinden çıkacak her kararın tatmin edici olacağını'' ifade etti. 
     Kendisini ''New York, ABD ve yurtdışında yaşayan tüm gurbetçi Türklerin temsilcisi olarak gördüğünü'' vurgulayan Egemen Bağış, mecliste kendisi gibi, uzun yıllar yurtdışında yaşamış ve çalışmış diğer milletvekili arkadaşlarıyla birlikte gurbetçilerin sorunlarını çözmek için çaba harcayacaklarına'' söz verdi. 
     Toplantıda Türk Amerikan Dernekleri Federasyonu TADF Başkanı Kaya Büyükataman ve New York Başkonsolosu Ömer Önhon, Egemen Bağış'a bir plaket sundular. 
     





</TEXT>
</DOC>
