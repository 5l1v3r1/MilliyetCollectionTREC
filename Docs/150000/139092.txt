<DOC>
<DOCNO> 139092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/26/yasam/ayas.html </URL>
<DATE> 2003/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Tatlıses’e Tuna davası 
</HEADLINE>
<TEXT>

Derya Tuna’nın bacağından vurulmasıyla ilgili soruşturmayı tamamlayan savcı, İbrahim Tatlıses’in "silahla yaramak" suçuna iştirak ettiği iddiasıyla 7.5 yıl ağır hapsini istedi... 
     İSTANBUL Milliyet 

     İbrahim Tatlıses hakkında Derya Tuna’nın vurulması olayına iştirak ettiği iddiasıyla 7.5 yıl hapis istemiyle dava açıldı. Şişli Cumhuriyet Savcısı Muhittin Ayata tarafından hazırlanan iddianamede tetikçi Hüseyin Bozan’ın televizyonda görüntülerinin saptanması üzerine polise teslim edildiği belirtildi. 
     Sahne alacağı Günay Restoran’ın çıkışında Tuna’nın bacağından silahla vurulmasıyla 14 Ekim 2002 ilgili Şişli Cumhuriyet Başsavcılığı soruşturma başlattı. Tuna’yı yaraladığı tespit edilen Bozan’a "Panik yaratacak şekilde ateş etmek", "İki kişiyi yaralamak" ve "Ruhsatsız silah kullanmak" suçlarından dava açan savcılık, gözaltına alınan Tatlıses hakkında deliller toplanamadığı için serbest bıraktı. 
     Yapılan soruşturmada sanıkların birbirleriyle konuşup konuşmadıklarının anlaşılması amacıyla cep ve ev telefonlarının dökümleri, polis tarafından incelendi. Soruşturmayı tamamlayan savcı Muhittin Ayata, hazırladığı iki sayfalık iddianamede Tatlıses, kirvesi Hüseyin Macit, Ramazan Günay, Fırat Delibaş, Abdülmecit Gürbüz ve Ömer Faruk Yalçın hakkında dava açtı. İddianamede sanıklar hakkında, "Silahla iki kişiyi yaralamak ve panik yaratacak şekilde ateş etmek suçlarına iştirak" iddiasıyla 7.5 yıl ağır hapis cezası istendi. 
     İlginç tespitlerin yer aldığı iddianamede söyle denildi 
     
     "İçerleyince vurdurdu" 
     "İbrahim Tatlıses mağdure Tuna’nın sahneye transparan kıyafetle çıkarak şarkı söylemesine içerlediğini kirvesi Hüseyin Macit’e ve çevresine söylemiştir. 
     Sanık Hüseyin Macit, Derya Sebahat Tuna’nın bu şekilde sahneye çıkışını önlemek için teşebbüse geçmiş ve sanık Ramazan Günay adlı yakını ile görüşerek, bu işin bedeli olarak 500 bin dolar verileceğini söylemiştir." 
     Ramazan Günay’ın bu teklifi sanık Fırat Delibaş ve arkadaşlarına ilettiği vurgulanan iddianamede şöyle devam edildi 
     "Sanıklar özel oto ile Günay Restoran’a gelirler. Olayın ardından sanıklar Fırat Delibaş, Abdülmehtap Gürbüz Bozo Metin , Ömer Faruk Yalçın ve Hüseyin Bozan olayı içki sofrasında kutlarken, televizyon görüntülerinde Bozan’ın görüldüğü fark edilince nasıl ifade vereceği konusunda yönlendirilip polise teslim etmişlerdir." 
     



 YAŞAM 


























</TEXT>
</DOC>
