<DOC>
<DOCNO> 136968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/15/son/sontur16.html </URL>
<DATE> 2003/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'da savaş karşıtı eylem... 
</HEADLINE>
<TEXT>

     ''Ankara Savaş Karşıtı Platform'' üyeleri, düzenledikleri eylemle Irak'a yönelik olası operasyonu protesto etti. 
     Platformu oluşturan çeşitli parti, sendika ve sivil toplum örgütleri, Yüksel Caddesi'ndeki İnsan Hakları Anıtı önünde öğle saatlerinde biraraya geldiler. 
     ''ABD askeri olmayacağız, emperyalizme ve savaşa hayır'' pankartı açan grup, ABD ve savaş karşıtı çeşitli sloganlar attı. 
     İnsan Hakları Derneği Ankara Şube Başkanı ve Platform Sözcüsü Ender Büyükçulha, burada yaptığı basın açıklamasında, ABD önderliğindeki güçlerin saldırgan tutumunu sürdürdüğünü, diğer yandan ise bütün dünyada savaş karşıtı eylemlerin devam ettiğini belirtti. 
     ''ABD emperyalizmi için verecek canımız, dökecek kanımız yok'' diyen Büyükçulha, ABD'nin hiçbir haklı gerekçesi olmayan bir savaş için hazırlıklarını sürdürdüğünü, Türkiye'deki liman ve üslerde de ''insanlık suçunun çalışmalarının yapıldığını'' öne sürdü. 
     Hükümeti de ABD'nin yanında yer almakla suçlayan Büyükçulha, savaşı önlemek için bugünden itibaren her akşam saat 20.00'de gerçekleştirilecek ''Barış için 1 dakika karanlık'' eylemini Sakarya Caddesi'nde başlatacaklarını kaydetti. 
     Açıklamanın ardından, grup, olaysız şekilde Yüksel Caddesi'nden ayrıldı. 
     





</TEXT>
</DOC>
