<DOC>
<DOCNO> 126082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/21/son/sontur04.html </URL>
<DATE> 2002/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Üniversite hocaları daha çok mali suç işliyor... 
</HEADLINE>
<TEXT>

     Türk üniversitelerinden son altı yılda 151 öğretim üyesi disiplin suçları gerekçe gösterilerek uzaklaştırıldı. Atılan öğretim üyelerinin daha çok mali- maddi suçlar nedeniyle okullarından uzaklaştırıldıkları ortaya çıktı. 
     Yüksek Öğretim Kurulu'nun YÖK üniversitelerden atılan öğretim üyesi ve öğrencilerle ilgili istatistikleri TBMM Milli Eğitim Altkomisyonuna sunuldu. ANKA'nın edindiği bilgiye göre öğretim üyelerinin atılma gerekçeleri arasında birinci sırada "maddi-mali nitelikte olan disiplin suçları" yer alıyor. 
     Buna göre, son altı yılda Cumhuriyet ve Atatürk ilkelerine aykırılık, maddi-mali ve yüz kızartıcı suçlar nedeniyle üniversitelerden uzaklaştırılan öğretim üyesi sayısı 151'e ulaştı. 1997'de 13, 1998'de 23, 1999'da 20, 2000'de 30, 2001'de 30, 2002 Aralık ayına kadar ise 35 
     akademik personel üniversitelerden uzaklaştırıldı. 151 kişiden 90'ına kamu görevinden çıkarma, 61'ine ise üniversite öğretim mesleğinden çıkarma cezası uygulandı. 
     
     MADDİ SUÇLAR 
     1997 yılında 10, 1998'de 5, 1999'da 3, 2000'de 10, 
     2001'de 15, 2002 yılında da 15 olmak üzere toplam 58 
     akademik personel üniversiteden mali-maddi suçlarla ilgili disiplinsizlik nedeniyle çıkarıldı. Bunlardan 17'sine "kamu görevinden çıkarma", 41'ine ise "üniversite öğretim mesleğinden çıkarma" cezaları verildi. Söz konusu akademik personelin işlediği suçlar şöyle sıralandı "YÖK Yasası uyarınca dışarıda çalışmalarına izin verilenler hariç, üniversitelerden başka yerde ücretli veya ücretsiz resmi veya özel bir iş görmek, ek görev almak, serbest meslek icra etmek, öğretim elemanı ile bağdaşmayan tutum ve davranış sergilemek, bir başkasının bilimsel eserinin veya çalışmasının tümünü veya bir kısmını kaynak belirtmeden kendi eseri gibi göstermek intihal , izinsiz ve üniversitesince kabul edilebilir özrü olmadan bir yıl içinde toplam olarak devamlı statüde olanlar için 20 gün göreve gelmemek, yurt dışında görevlendirildiği halde görev yerine gitmemek, sahip olduğu öğretim elemanı yetkisini kötüye kullanmak." 
     
     YÜZ KIZARTICI SUÇLAR 
     Üniversiteden disiplinsizlik nedeniyle atılan öğretim üyeleri grubu içinde ikinci sırayı, hırsızlık, zimmet, tarihi eser kaçakçılığı, dolandırıcılık, evrakta sahtecilik, tehdit, fiili tecavüz ve hakaret, kız öğrencilere sarkıntılık ve taciz, uyuşturucu madde kullanmak, kişisel maddi çıkar sağlama, rüşvet, usulsüz işlem gibi "yüz kızartıcı suçlardan atılanlar" oluşturuyor. Bu kategoride 1997'de 3, 1998'de 6, 1999'da 6, 2000'de 7, 2001'de 8, 
     2002'de ise 20 öğretim üyesi olmak üzere altı yılda 50 kişi 
     üniversiteden çıkarıldı. 42 öğretim üyesine kamu görevinden çıkarma, 8'ine ise üniversite öğretim mesleğinden çıkarma cezası verildi. 
     
     CUMHURİYETİ TEHDİT 
     Altı yılda 25 akademik personel de "Cumhuriyetin temel ilkelerini tehdit eden faaliyette bulunmak" suçlarından üniversitelerden uzaklaştırıldı. 1998'de 11, 1999'da 3, 2000'de 7, 2001'de 4 öğretim üyesi bu suçtan dolayı 
     cezalandırıldı. Toplam 25 akademik personelden 13'ü kamu görevinden çıkarma, 12'si ise üniversite öğretim mesleğinden çıkarma cezasına çarptırıldı. 
     
     CUMHURİYET İLKELERİNE AYKIRILIK 
     "Cumhuriyetin temel ilkelerine, Atatürk ve İnkilaplarına aykırı harekette bulunmak" suçu dolayısıyla da 1998'de 1, 1999'da 8, 2000'de 6, 2001'de 3 akademik 
     personelin üniversiteleriyle ilişikleri bu suç nedeniyle kesildi. Söz konusu 18 öğretim elemanına bu suç nedeniyle kamu görevinden çıkarma cezası verildi. 
     





</TEXT>
</DOC>
