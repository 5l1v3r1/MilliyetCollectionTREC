<DOC>
<DOCNO> 117481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/07/siyaset/siy05.html </URL>
<DATE> 2002/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Tamam mı, devam mı 
</HEADLINE>
<TEXT>

Yüzde 1 oy alan YTP’nin örgütsel varlığının devam edip etmemesi tartışılıyor. Karar, Ankara’ya çağrılacak il başkanlarının görüşleri alındıktan sonra netleşecek 
     SALİHA ÇOLAK Ankara 

     Seçimde yüzde 1.03 oy oranıyla büyük hezimete uğrayan YTP, şimdi "Tamam mı, devam mı " sorusuna yanıt arıyor. Seçimden iki gün sonra yapılan Merkez Yürütme Kurulu MYK toplantısında, "devam" kararı alındı. Ancak parasızlık, örgütsüzlük ve gelecek vaat etmeyen oy oranı, "devam" kararını gölgeliyor. YTP’de bundan sonra izlenecek yol, Parti Meclisi toplantısının ardından Ankara’ya çağrılacak il başkanlarının görüşleri alındıktan sonra netleşecek. 
     Genel Merkez’in kuracağı bir komisyon da YTP’nin kurulduğu ilk günlerde anketlerde yüksek görünen oy oranının neden yüzde 1’e indiği sorusuna yanıt arayacak. Kemal Derviş için ayrılan ancak gelmeyince boş bırakılan ikinci genel başkan yardımcılığı da doldurulacak. Bu arada kongre süreci başlayacak. Bu süreç, seçimi erteletmeye çalıştığı için partiye oy kaybettirdiği savunulan Özkan ve ekibi ile seçimde alınan oyun da Cem’in güvenilir imajı sayesinde alındığını savunan Cem ekipleri arasında çekişmeye sahne olacak. 
     Hazine yardımı alınabilmesi için alt sınır olan yüzde 7 oya ulaşılamaması, parti saymanı olan eski Devlet Bakanı Recep Önal’ı uğraştıracak. Önal, öncelikle Hoşdere Caddesi’ndeki modern parti binasının kirasını ödemek için bir kaynak bulmak zorunda kalacak. 
     



 SİYASET 
















</TEXT>
</DOC>
