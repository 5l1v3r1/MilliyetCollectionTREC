<DOC>
<DOCNO> 101673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/13/son/sonspo03.html </URL>
<DATE> 2002/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
FB Kulübü Kürek Şubesi "GS'li kürekçilere ceza verilmeli" 
</HEADLINE>
<TEXT>

     Fenerbahçe Kulübü Kürek Şubesi Sorumlusu İlhami İşseven, Büyükler İstanbul Birinciliği Kürek Yarışları'nda kürekçileriyle, Galatasaraylı kürekçiler arasında çıkan kavgada, sarı-kırmızılıların yarış sonunda kendilerine saldırdığını ileri sürdü. 
     İlhami İşseven, kavganın büyük B erkekler 8 tek dümencili yarışında çıktığını, kural hatası yaptıkları için yarış dışı bırakılan Galatasaraylı sporcuların önce jüriye itiraz ettiklerini, daha sonra da kendilerine saldırdıklarını savundu. 
     Galatasaray takımının, yarışın 500 metrelik bölümü geride kaldığı sırada kendi kulvarlarına girdiğini anlatan İşseven, şöyle konuştu 
     ''Hakemin 2 kez ihtar vermesine rağmen Galatasaray kulvarımızdan çıkmayınca, yarış harici bırakıldı. Yarış esnasında iki takım kürekçileri arasında atışmalar oluyor. Sahile geldiklerinde Galatasaray'ın yarış harici bırakıldığı anons edilince idarecileri Barbaros Mumcuoğlu ve sporcular, küfürler ederek jüri ve hakemlerin bulunduğu masaya doğru koştu ve itiraz etti. Sporcularımız kıyıya yanaşırken, sarı-kırmızılı kürekçiler yine küfür ederek, bizimkilere saldırdı. Bunlar eşkiya gibi millete saldıracaklar mı Özellikle idarecinin böyle davranmasına şaşırdım kaldım.'' 
     
     ''CEZA VERİLMELİ'' 

     İşseven, Galatasaray'ın 8 tek kürekçileri ve yöneticisinin ceza kuruluna sevkedilmesi gerektiğini söyledi. 
     Bundan sonra yapılacak tüm saldırılara karşı Fenerbahçe Kulübü olarak yasal işlem başlatacaklarını anlatan İşseven, ''Tüm idareci ve sporcuları, bu konuda daha hassas ve saygılı olmaya davet ediyorum'' dedi. 
     
     ''TÜRKİYE ŞAMPİYONU OLACAĞIZ'' 

     İşseven, İstanbul Birinciliği'ndeki başarılarının ardından 17-18 Ağustos tarihlerinde Sapanca'da yapılacak Türkiye Birinciliği'nde de Galatasaray'ı geçerek şampiyon olacaklarını kaydetti. 
     Kulüp başkanı Aziz Yıldırım ve yöneticilerin de 18 Ağustos'taki yarışları izleyeceğini belirten İşseven, başkana ve taraftarlara şampiyonluk hediye edeceklerini söyledi. 
     İşseven, Sapanca'da büyük erkeklerde 6 yarışın 5'ini kazanmayı hedeflediklerini ifade ederek, ''Türkiye Kupası'nda alınan puanların yüzde 40'ı Türkiye Birinciliği'ne taşınıyor. Biz Türkiye Birinciliği'ne 61, Galatasaray 48 puanla girecek. Avantajımızı iyi kullanıp, sarı-kırmızılıları geçeceğiz ve son 7 yılda 6. kez Türkiye Birinciliği'ni kazanacağız'' diye konuştu. 
     İşseven, sarı-lacivertli taraftarları hafta sonunda yapılacak Türkiye Birinciliği'nde kendilerini desteklemeye çağırarak, sözlerini tamamladı. 
     





</TEXT>
</DOC>
