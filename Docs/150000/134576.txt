<DOC>
<DOCNO> 134576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/02/yasam/yas03.html </URL>
<DATE> 2003/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Canlı canlı gömüldüler 
</HEADLINE>
<TEXT>

Sultançiftliği’ndeki taşocağında meydana gelen toprak kaymasında göçük altında kalan 4 kişiden umut kesildi 
     ŞENOL DEMİRCİ İstanbul 

     Gaziosmanpaşa Sultançiftliği’ndeki taşocağında önceki gece meydana gelen toprak kayması sonucu çöken binadaki 4 işçinin yaşamından ümit kesildi. Binlerce metreküplük toprağın altında kalan işçilere ulaşma çalışmaları dün özel kurtarma araçları ve köpeklerle devam ettiyse de canlı olduklarına dair bir ize rastlanmadı. 
     
     5 işçi kaçabildi 
     Sultançiftliği’ndeki Sitaş Madencilik’e ait taşocağının işçilerinin, yemekhane ve yatakhane olarak kullandıkları iki katlı bina, önceki gece saat 22.00 sıralarında yağmurun yumuşattığı zeminle birlikte yaklaşık 100 metre aşağıya kaydı. Taşocağının üzerine yuvarlanan ve toprak altında kalan binadaki işçilerden beşi sarsıntı sırasında kaçmayı başardı. Ancak olay sırasında uyudukları tahmin edilen dinamitçi Murat Balcı, kepçe operatörü Mustafa Akyıldız 19 ve şoförler Ali Doğan ile Mehmet Köksal toprak altında kaldı. 
     Olayın ardından bölgeye gelen İtfaiye Daire Başkanlığı ve Sivil Savunma timleri ses algılayıcıları, ısı dedektörleri ve arama kurtarma köpekleriyle göçüğün üzerinde uzun süre çalışma yaptı. Ancak işçilerin canlı olduğuna dair hiçbir ize rastlanmadı. 
     
     Bebeğini görecekti 
     Beş çocuk babası Murat Balcı’nın 45 eşi Rukiye güçlükle sakinleştirildi. Arkadaşları göçük altında kalan iki şoförün bayram iznini geçirmek için Adana’ya bilet aldıklarını, Mehmet Köksal’ın yeni doğan çocuğunu görmek için sabırsızlandığını söyledi. Çevredeki diğer maden ocağı işçileri, göçüğün meydana geldiği binada kalan işçilerin işyeri sahibini çatlaklar nedeniyle uyardıkları, uyarıların dikkate alınmaması üzerine bazılarının işten ayrıldığını ileri sürdü. 
     



 YAŞAM 


















</TEXT>
</DOC>
