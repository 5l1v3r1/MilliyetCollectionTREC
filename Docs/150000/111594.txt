<DOC>
<DOCNO> 111594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/07/son/sondun07.html </URL>
<DATE> 2002/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Gazze Şeridi'nde İsrail operasyonu 10 ölü 
</HEADLINE>
<TEXT>

     İsrail tanklarının, saldırı helikopterleri eşliğinde, Gazze Şeridi'ndeki Han Yunus kentine girdiği, çıkan çatışmalarda 2, bir helikopterden kalabalığın üzerine füze fırlatılması sonucunda da 8 kişinin öldüğü bildirildi. 
     Görgü tanıkları 40 kadar tankın şehre iki yönden girdiğini, İsrail askerlerinin operasyonlarını özellikle Han Yunus'un iki ana caddesinde yoğunlaştırdığını, tank konvoyunun birinin de şehir yakınlarındaki Han Yunus mülteci kampına yöneldiğini belirttiler. 
     İsrail askerleriyle silahlı Filistinliler arasında çatışma çıktığını söyleyen görgü tanıkları ve hastane kaynakları, çatışma bölgesine ambulansların gittiğini, tanklar çekildiği sırada caddelere doluşan Filistinlilere helikopterlerden birinin füze fırlattığını söylediler. 
     Görgü tanıkları ve hastane kaynakları, helikopterin fırlattığı füzenin kalabalığa isabet etmesinin ardından 65 Filistinli'nin de yaralanarak hastaneye kaldırıldığını belirterek, bu gece Gazze'de meydana gelen olaylarda 115 kişinin yaralandığını ifade ettiler. 
     





</TEXT>
</DOC>
