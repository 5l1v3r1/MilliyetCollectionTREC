<DOC>
<DOCNO> 139678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/28/son/soneko20.html </URL>
<DATE> 2003/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaş halinde en ciddi sıkıntı su ve sıhhi sorunlar olacak 
</HEADLINE>
<TEXT>

     Irak ile savaş halinde, uluslararası yardım kuruluşları görevlilerinin karşı karşıya bulunacağı en ciddi insani sorunlar gıda sıkıntısı değil, su ve sıhhi sorunlar olacak. 
     Amerikan Uluslararası Kalkınma Ajansı IDA İdarecisi Andrew Natsios, Irak'a askeri operasyon halinde hazırlanan yardım planlarına dair gazetecilere verdiği brifingte, ''gıdanın sorun olacağını zannetmiyorum, sorun su ve sıhhiye'' dedi. 
     Irak'da gıda arzının yetersiz kalması halinde, ABD'nin Afrika'ya gıda yardımından Irak'a aktarabileceğini belirten Natsios, Irak'da gıda teminine dair planların tıkanması halinde, Afrika için stoklanan gıdaların Irak'a gönderilebileceğini kaydetti. 
     Amerikan yardım kuruluşu AID çalışanları, su sıkıntısı ve kontrolsüz kanalizasyon sisteminden kaynaklanan hastalıkların daha büyük sorun çıkarabileceğinden endişeli. 
     AID İdarecisi Natsios, Fırat Nehri'ne atıklarından arındırılmamış kanalizasyon akıtıldığından ötürü, Iraklıların içme suyu ve yemekte kullanacak su ihtiyaçlarını halihazırda kısmen Ürdün'den şişelenmiş suyla temin ettiğini bildirdi. Natsios, savaş halinde çok sayıda kişinin yerini-yurdunu terketmesi halinde bu sorunun kötüleşebileceğini kaydetti. 
     AID'in bölgedeki felaket önleme ekibi lideri olacak Michael Marx da, Iraklı sivillere taşınabilir filtre arındırma sistemleri, iyodin ve klorin tabletleri ve hatta 7 bin galon 25 bin litre tanklık suyu havadan ikmalle temin edileceğini bildirdi. 
     Amerikan yardım kuruluşlarının yardım planlamalarına açıklık getiren Natsios, savaş halinde su ve sıhhi malzeme ve ekipman temini için Irak'a komşu ülkelerdeki kamyoncularla düzenlemeler yapıldığını da haber verdi. 
     Natsios, mültecilerin sayısını azaltmak ve dizanteri gibi hastalıkların yayılmasını önlemek için Irak'taki radyo istasyonlarından halka evlerinde kalmaları çağrısında bulunulacağını bildirdi. Andrew Natsios, bu taktiğin, 2001 yılında Afganistan'daki Taliban rejimin devrilmesine yönelik müttefik kampanyasında etkili olduğunu hatırlattı. 
     ABD'li yetkililer, savaş halinde Iraklıların ilk bir ay ve sonrasında yetecek kadar gıda stokları bulunduğunu ümit ediyor. 
     Amerikan planlarına göre, savaş halinde yerinden ayrılan insanlara ABD'li askerlerce dağıtılacak hazır gıda ile Birleşmiş Milletler programınca stoklanmış gıda Irak'ı gelecek yedi ay ve sonrasında besleyecek. 
     





</TEXT>
</DOC>
