<DOC>
<DOCNO> 148369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/08/son/soneko25.html </URL>
<DATE> 2003/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Prof. Dr. Tatlıoğlu Savaşı, Saddam'ın Euro tercihi çıkardı 
</HEADLINE>
<TEXT>

     Uludağ Üniversitesi İktisadi ve İdari Bilimler Fakültesi Öğretim Üyesi Prof. Dr. İsmail Tatlıoğlu, Irak'taki savaşın, ''Saddam Hüseyin'in dolar yerine euroyu tercih etmesinden'' çıktığını öne sürdü. 
     Prof. Dr. Tatlıoğlu, Bursa Aktif Genç İşadamları Derneği'nce BUGİAD düzenlenen toplantıda, Saddam Hüseyin'in yaklaşık 1 yıldır petrol ticaretinde Amerikan Doları yerine AB para birimi Euro'yu kullanmasının, gelinen süreci en fazla tetikleyen etkenlerden biri olduğunu savundu. 
     AB'nin, tek para sistemine geçmesiyle birlikte euronun, doların en büyük rakibi olduğunu kaydeden Prof. Dr. Tatlıoğlu, ''Irak'ın, Rusya'nın da desteğiyle euro ile alışveriş yapması, Amerikan ekonomisine çok büyük darbe vuracaktı. Savaşı Saddam'ın euro tercihi çıkardı. Amerika bu operasyonda çok büyük bir başarısızlık yaşamazsa, euronun dolara karşı pek şansı kalmaz'' dedi. 
     Hükümetin izlediği politikanın ''silik'' olduğunu öne süren Prof. Dr. İsmail Tatlıoğlu, şunları söyledi 
     ''Ben Bağdat bombalanırken ağlayan bir insanım ama ben bizim başbakanımızı da Bush'un ve Blair'in yanında görmek isterdim. Saddam bugüne kadar 1 milyon müslümanın canına kıymıştır. Bu coğrafyada sadece, Ben müslümanla savaşmam mantığı üzerine devlet politikası uygulanmaz. Yavuz Sultan Selim'in yaptığı en uzun sefer de islam coğrafyasınaydı. Ben sayın Tayyip Erdoğan'ın ve Abdullah Gül'ün de bu konuda benim gibi düşündüğüne inanıyorum. Ama bunu parlamentoda, ortamın ve medyanın da etkisiyle gruplarına anlatamadılar.'' Türkiye'nin savaşta inisiyatif kullanamamasının ileride çok büyük sıkıntılara yol açabileceğine işaret eden Prof. Dr. Tatlıoğlu, ''Kuzey Irak'ta inisiyatif almayan Türkiye, orada kaçtığı maliyetten çok daha fazlasını ileride Anadolu'da ödemek zorunda kalabilir. İnisiyatif almamış bir Türkiye, Filistin de dahil olmak üzere, tüm Ortadoğu'da ve Arap Yarımadası'ndaki mağduriyetlerin sebebi olacaktır'' diye konuştu. 
     





</TEXT>
</DOC>
