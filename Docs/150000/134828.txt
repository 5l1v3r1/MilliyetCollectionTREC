<DOC>
<DOCNO> 134828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/03/son/sonspo01.html </URL>
<DATE> 2003/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Emre ve İnter Torino maçının en iyisi seçildi 
</HEADLINE>
<TEXT>

     İtalyan 1. Futbol Ligi'nin 19. haftasında deplasmanda Torino'yu 2-0 yenen FC İnter'de sahanın en iyisi Emre Belözoğlu seçildi. 
     İtalyan özel televizyonu Tele 'un, gazetecilerin oylarına göre sahanın en iyisi olarak seçtiği Emre, maç sonrası kameralara İtalyanca verdiği demeçte, ''Bizim için son 3-4 maçtır ilk golü bulmak hep zor oluyor ama sonrasında açılıyoruz. Her maçımız zor. Torino maçı da zordu ama önemli olan yenmekti. Böyle devam etmeliyiz'' dedi. 
     ''Tribünler Emre, Emre diye bağırıyor. İnterli taraftarların gönlünü fethettin'' şeklindeki yorum üzerine cevap veren 22 yaşındaki genç futbolcu ''Çok memnunum. Taraftarlara çok teşekkürler. Onlar hep benimle'' diye konuştu. 
     Tele stüdyolarında yapılan konuşmalarda ise ''sahada olduğu gibi İtalyancasının da iyi olduğunu gösterdi. Emre, artık kesinlikle İnter'in değişmez adamı'' denildi. 
     Bu arada Torino Delle Alpi stadında İnterli taraftarların, İtalyan basınının Emre'ye taktığı ''sivrisinek'' lakabını kullanarak, pankart yaptıkları görüldü. İtalyan basını, rakibini bıkıp usandırına kadar rahatsız etmesinden dolayı Emre'ye ''sivrisinek'' lakabını koymuşlardı. 

     
</TEXT>
</DOC>
