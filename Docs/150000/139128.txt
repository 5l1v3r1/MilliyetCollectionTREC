<DOC>
<DOCNO> 139128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/26/son/sondun03.html </URL>
<DATE> 2003/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Hillary Clinton'un gözü ABD Başkanlığı'nda... 
</HEADLINE>
<TEXT>

     Demokrat Partili New York Senatörü Hillary Clinton'ın, ABD başkan adaylığına hazırlandığı ve bu çerçevede kampanyasına para toplamaya başladığı ileri sürüldü. 
     ABD'nin bir önceki ''First Lady''si Clinton'ın, senatörlükten sonra ABD başkanlığına niyetlendiği ve kampanyasının merkezinde 3.3 milyon dolar bağış topladığı söyleniyor. 
     Demokrat Partili adaylara dağıtılmak üzere Hillpac Vakfı'nın topladığı bu paranın büyük kısmının, Hillary'nin başkanlık kampanyasına gitmesinin söz konusu olduğu söyleniyor. 
     Washington'da yayınlanan siyasi Hill gazetesi, toplanan bu paranın sadece yüzde 31'inin Demokrat Partili adaylara gittiğini öne sürdü. Geri kalan paranın ise Clinton'ın yardımcılarına, ofis, seyahat, siyasi danışma ve posta masraflarına harcandığı yazıldı. 
     Hill'in haberinden sonra, 57 yaşındaki ''popüler'' Clinton'ın, ABD başkanlığına gözünü diktiği söylentileri de hız kazandı. Hillary Clinton, Hillpac Vakfı'nın kendisinden başka Demokratların seçilmesine yardım için kurulduğunu iddia ediyor. 
     Son başkanlık seçiminde Demokrat Parti'nin adayı Al Gore'un başkan yardımcısı adayı olan Senatör Joe Lieberman, şu sırada Demokrat Parti'nin gelecek seçimlerde en güçlü adayı olarak görülüyor. Demokratlar'ın, tarihte en çok halk desteği alan ABD Başkanı George W. Bush'un karşısına güçlü bir aday çıkarması gerekiyor. Hillary Clinton başkanlığa adaylığını açıklarsa, önce kendi partisi içinde, Musevi asıllı Lieberman'a karşı aday olma yarışı vermesi gerekecek. 
     Hillary Clinton, bu konudaki söylentileri yanıtsız bırakıyor. 
     





</TEXT>
</DOC>
