<DOC>
<DOCNO> 135740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/07/son/sonspo04.html </URL>
<DATE> 2003/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol..Mahmuti AEK Atina karşısında önemli bir galibiyet aldık 
</HEADLINE>
<TEXT>

     Basketbolda Erkekler Avrupa Ligi A Grubu'ndaki 13. maçında Yunanistan'ın AEK Atina takımını deplasmanda farklı skorla yenen Efes Pilsen'de, antrenör Oktay Mahmuti, önemli bir galibiyet aldıklarını söyledi. 
     Oktay Mahmuti, Erkekler Avrupa Ligi maçlarının tümünün çok zor geçtiğini vurgulayarak, ''Maça çok iyi başlayamadık ancak hemen toparlandık ve 2. periyotta üstünlüğü gele geçirdik. Daha sonra da oyunda kontrolü ve skor üstünlüğünü koruyarak maçı farklı skorla kazandık. Artık haftaya Elan Bearnais Pau Orthez'i de yenip grubu 3. sırada tamamlamak istiyoruz'' diye konuştu. 
     Elan Bearnais Pau Orthez'i yenmeleri durumunda ilk tur maçlarının ardından en kötü 3. olmayacaklarını anlatan Mahmuti, ''En kötü 3. olmadığımız zaman 2. tur için daha iyi bir kura çekeceğiz. Bundan sonra işimiz daha da zor olacak ama kolay hiçbirşey yok. Amacımız Final-Four şansını zorlamak'' dedi. 
     Kulüp idari menajeri Engin Özerhun ise Atina'da salonun bulunduğu ortamın basketbol oynamaya uygun olmadığını ve kentten uzak olduğunu ifade ederek, şöyle konuştu 
     ''Rakibi küçümsemedik ama ilk başlarda konsantre olamadık. AEK Atina tek galibiyetini bize karşı almıştı. Rövanşı almak ve üçüncülük şansınızı tehlikeye atmamayı istiyorduk. İlk 5 dakikada 2 sayı atmamız normal değil. Potaya şut bile atamadık. Ancak daha sonra üstünlüğü ele geçirdik ve prestij açısından da önemli bir galibiyet aldık.'' Özerhun, 2. tur sonunda grup birincilerinin dörtlü finale çıkacağını ifade ederek, ''Ben bu sistemin en sağlıklı sistem olduğuna inanmıyorum. Eleminasyon olmalıydı. Ancak biz yine de 2. turda da Final Four için iddialıyız'' dedi. 
     Bu arada AEK Atina-Efes Pilsen maçından sonra milli basketbolcu İbrahim Kutluay, kız arkadaşı Demet Şener ile birlikte Türk takımının kaldığı Holiday Inn Oteli'ne gelerek eski takım arkadaşlarını kutladı. 

     
</TEXT>
</DOC>
