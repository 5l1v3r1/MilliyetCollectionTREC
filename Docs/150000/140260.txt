<DOC>
<DOCNO> 140260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/03/son/sondun07.html </URL>
<DATE> 2003/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda'da tavuk vebası... Onlarca çiftlik kapatıldı... 
</HEADLINE>
<TEXT>

     Hollanda'da bazı tavuk üretim çiftliklerinde salgın hastalık görülmesi üzerine, onlarca çiftlik kapatıldı. 
     Tarım Bakanlığı, tavuk çiftlikleri arasında vebanın hızla yayıldığını bildirerek, kapatılan çiftliklerin bugünden itibaren temizlenmeye başlandığını duyurdu. Bakanlıktan verilen bilgiye göre, veba görülen tavuk üretim çiftliklerine bir kilometreye kadar uzaklıkta olan diğer bütün tavuk çiftlikleri de önlem olarak temizlenecek. 10 kilometre uzaklıktaki alanda tavuk taşımacılığı yapılamayacak ve bu alanın içine giren tavuk üretim çiftliklerine giriş çıkışlar kontrol edilecek. 
     Veba dolayısıyla bugünden itibaren tavuk ve tavuk eti ürünlerinin yurtdışına satışı da durduruldu. 
     Tavuk üretim çiftliklerinde görülen vebanın, sektöre günlük maliyetinin bir milyon euro'ya mal olacağının tahmin edildiği bildirildi ve veba dolayısıyla bugünden itibare tavuk kesimhanelerinde 2500 çalışanın devre dışı kaldığı belirtildi. 
     Hollanda'da hafta sonunda, ülkenin ortak kesimlerinde yer alan birkaç tavuk üretim çiftliğinde tavuklarda ölüme yol açan ve hızla yayılan bir virüs görüldüğü bildirilmişti. 
     Hollanda'da üretim çiftliklerinde 100 milyonun üzerinde tavuk bulunuyor ve bu tavukların üçte ikisi ülke dışına satılıyor. 
     1990'lı yılların ikinci yarısında görülen domuz vebası yüzünden, hükümetin ülkedeki domuz sayısına sınırlama getirmesi üzerine, bazı domuz üretim çiftlikleri tavuk çiftliklerine dönüştürülmüş ve tavuk sayısı hızla yaygınlaşarak 100 milyonun üzerine çıkmıştı. Hükümet bu kez de tavuk sayısının 105 milyonla sınırlanmasını kararlaştırmak zorunda kalmıştı. 
     Tavuklarda ölüme yol açan virüsün, nereden geldiği tam olarak bilinmiyor, ancak bazı uzmanlara göre, dışarıya çıkarılan bazı tavukların, göçmen kuşlarının dışkısını yemeleri ve bu tavukların içerideki diğer tavuklarla teması sonucu yaygınlık gösterdiği tahmin ediliyor. 
     





</TEXT>
</DOC>
