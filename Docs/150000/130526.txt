<DOC>
<DOCNO> 130526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/13/son/soneko09.html </URL>
<DATE> 2003/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Küsüratlı etiketler haksız kazandırıyor... 
</HEADLINE>
<TEXT>

     Gaziantep Tüketici Derneği Başkanı Mesut Ölçal, büyük alışveriş merkezleri ve mağazaların fiyatlarını, üzerini bozuk para ile ödeyemeyecekleri küsuratlarla belirlemelerinin, tüketici ve vergi kaybı bakımından devletin aleyhine olduğunu kaydetti. 
     Ölçal, kredi kartı ile alışveriş yapılmasında böyle bir sorun yaşanmadığını, ancak nakit alışverişlerde hep devletin ve tüketicinin zararlı çıktığını söyledi. 
     Fiyatlar belirlenirken, tedavülde olmayan bozuk paralar nedeniyle satıcıya haksız bir şekilde kazanç sağlayan yöntemlerin uygulandığını anlatan Ölçal, ''Örneğin, bir milyon 490 bin lira olan bir ürün için, tedavülde 10 bin lira olmadığından, bir milyon 500 bin lira alınıyor. Ancak, yazar kasa fişinde bir milyon 490 bin lira yazıyor'' dedi. 
     Bu durumda 10 bin lirasını alamadığı için tüketicinin, haksız bir şekilde alınan ve kayda geçirilmeyen 10 bin liradan dolayı da vergi alamadığından devletin zarara uğradığını ifade eden Ölçal, ''Belki fazla alınan miktar fert fert tüketiciler açısından önemli bir miktar tutmuyor ama satıcı bu şekilde hiç de basite alınmayacak ölçüde gelir elde ediyor, aldığı parayı kayda geçirmediği için de vergisini ödemiyor'' diye konuştu. 
     Tüketicilerin bu konuda satıcıları uyarmaları ve haklarını aramalarını isteyen Ölçal, diğer bir yöntemin de ürün fiyatının, örneğin bir milyon 490 bin lira yerine bir milyon 500 bin lira olarak yazılarak, en azından vergi açısından devletin kayba uğramamasının sağlanması gerektiğini sözlerine ekledi. 
     





</TEXT>
</DOC>
