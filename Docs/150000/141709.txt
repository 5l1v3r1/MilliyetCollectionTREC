<DOC>
<DOCNO> 141709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/10/guncel/agun.html </URL>
<DATE> 2003/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, uranyumlu mermi kullanacak 
</HEADLINE>
<TEXT>

ABD’li pilotlar köpekbalığı çizimli A -10 Thunderbolt uçaklarından, Irak tanklarına karşı gümüş’ de denilen uranyumlu mermiler kullanacak 
     ÖNAY YILMAZ İstanbul 

     ABD pilotları, "tank katili" diye bilinen A - 10 Thunderbolt uçaklarının burnuna, 2. Dünya Savaşı’ndaki savaş uçaklarının simgesi olan "kaplan köpekbalığı" resmi çizerek, Irak’ı vurmaya hazırlanıyor. Pilotlar, Pearl Harbour baskınından sonra Japon uçaklarına karşı kullandıkları ve şans getirdiğine inandıkları bu figürü, 2. Dünya Savaşı’ndan sonra katıldıkları tüm savaşlarda kullanıyor. 
     ABD, A -10 Thunderbolt’dan atılan "gümüş mermi" de denilen seyreltilmiş uranyumlu mermileri, 1991’deki Körfez Savaşı’nda kullanmıştı. 30 milimetrelik mermiler, 217 gram seyreltilmiş uranyum içeriyor. Tanka çarptığında içinde bulunan uranyumun yanmasıyla zırhı eriterek içeri giriyor. 
     
     50 kat daha fazla radyasyon 
     Seyreltilmiş uranyumlu mermileri, Ruslar’ın Varşova Paktı ordularında hizmete soktuğu, çok güçlü bir zırha sahip T - 72 tanklarına karşı geliştirilmişti. 
     Mermilerin, kullananlara da zarar verdiğinin belirlendiğini anlatan nükleer mühendis Hayrettin Kılıç, bu konuda hazırlanan bir rapordan şöyle bir alıntı yaptı 
     "Bu mermileri kullanan bir asker, yaklaşık 20 dakika hedefin bulunduğu savaş alanında bulunursa, vücuduna nefes yoluyla geçen çözünebilir radyoaktif miktarı yaklaşık 4.3 mgr olur. Bu miktarın yüzde 12’sinin bir günde kana karıştığını kabul eder ve böbreklerdeki kalma süresiyle böbrek hacmi gibi faktörleri de hesaba katarsak, raporlara göre 5 gün sonra bu askerin böbreklerindeki radyoaktif birikim yaklaşık 3.6 mgr kg’a ulaşıyor. Bu radyasyon dozu azami sınırların 17 katından fazla. Bu miktardaki toksik radyoaktif maddenin birkaç hafta içersinde böbreklerde yerleşmesi bir günde yaklaşık 160 litre kan filtreleyen böbreklerin, kanımızdaki elektrolit düzeylerinin denetim işlevini bozarak kan rahatsızlıklarına yol açıyor." 
     Kılıç, "1999’da Kuveyt ve Irak sınırları içindeki savaş alanlarında tahrip edilen tankların bulunduğu bölgede yapılan radyasyon ölçümleri, azami sınırlardan 50 kat daha fazla çıktı" dedi. 
     
     



 GÜNCEL 
















</TEXT>
</DOC>
