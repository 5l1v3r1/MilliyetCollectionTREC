<DOC>
<DOCNO> 123631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/10/ekonomi/eko01.html </URL>
<DATE> 2002/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kur’u kafanıza takmayın 
</HEADLINE>
<TEXT>

IMF heyeti, Türkiye’nin ilk kez enflasyon hedefini tutturduğunu, kurun da uzun dönemde istikrar kazanacağını söyledi 
     BARIŞ ERGİN, KADİFE ŞAHİN 

     Uluslararası Para Fonu IMF Türkiye Masası Şefi Juha Kahkonen başkanlığındaki heyet, Türkiye İhracatçılar Meclisi TİM ile görüşmesinde Türkiye’de uzun yıllardır ilk defa enflasyon hedefinin tutturulduğunu, uzun dönemde döviz kurunun da daha istikrarlı hale geleceğini bildirdi. 
     
     Büyüme potansiyeli yüksek 
     IMF heyetinin ayrıca, Türkiye’nin şu anda potansiyelinin altında ve ekonominin büyüyecek potansiyele sahip olduğunu dile getirdiği kaydedildi. 
     İhracatçılar ise IMF heyetine, TL’nin yüzde 15 değerli olduğu ve Türk sanayinin daha fazla rekabet gücü erozyonuna dayanamayacağı görüşünü aktardı. İhracatçılar, döviz kurundaki aşırı hareketlenmelerde Merkez Bankası’nın küçük müdahalelerde bulunacağını söylerken, sosyal ağırlıklı bir program için IMF’nin önce vergi gelirlerine bakacağı izlenimini edindiklerini belirtti. İhracatçılar, IMF’nin faiz dışı fazlada rakam vermemesine karşın geçtiğimiz yılki kadar çok ısrarcı olmayacağı izlenimini aldıklarını da kaydetti. 
     
     Bankacılara kredileri sordular 
     IMF heyeti Bankalar Birliği’ndeki görüşmesinde ise reel sektöre aktarılan kredilerde artış olup olmadığını sordu. Gayri nakdi kredilerde reel artış olduğunu belirten bankacılar, tüketici kredilerinde ise kıpırdanmanın faizlerde düşüş olmasına bağlı olacağını anlattılar. Tek bir parti iktidarını istikrar açısından olumlu değerlendirdiklerini ve bunu döviz kurlarında ve faizlerdeki düşüşlerin de gösterdiğini ifade eden bankacılar, IMF heyetinin, özerk kurumların önemine de değindiğini aktardı. 
     IMF heyetiyle görüşen Yabancı Sermaye Derneği Başkan Vekili Nutki Aksoy da "IMF yetkilileri ocak ayında tekrar geleceklerini, çünkü yeni hükümetin AB’ye odaklandığını, IMF ile yapılacak toplantıların ocak ayında tekrar hızlı olarak başlayacağını söylediler" dedi. 
     
Türkiye’nin B planı olmalı’      IMF heyeti ile görüşen TÜSİAD yönetimi Irak’taki gelişmelere bağlı olarak Türkiye’nin bir B planının olması gerektiğini söyledi. TÜSİAD Başkanı Tuncay Özilhan, "Türkiye Irak’ta sorun yaşayabilir ve bir B planının olması gerekir" dediklerini aktardı. IMF’nin ise en çok özelleştirme üzerinde durduğunu belirten Özlihan, "Bundan evelki hükümetin en az geliştirdiği bölüm özelleştirmeydi. Bu dönemde bunun üzerinde duracaklarını belirttiler" dedi. Özilhan hükümetin programa sosyal boyut eklemesine ilişkin soruları üzerine IMF heyetinin, "Bu konuyu Ankara’da detaylarıyla görüşeceğiz" dediğini aktardı. 
     



 EKONOMİ 

















</TEXT>
</DOC>
