<DOC>
<DOCNO> 102972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/20/son/sonspo18.html </URL>
<DATE> 2002/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Efes Pilsen yeni sezon hazırlıklarına başladı 
</HEADLINE>
<TEXT>

     Erkekler Basketbol Birinci Ligi'nde geçen sezonun şampiyonu Efes Pilsen, yeni sezon hazırlıklarına başladı. 
     Lacivert-beyazlılar, Merter'de kendi tesislerinde antrenör Oktay Mahmuti yönetiminde 8 oyuncuyla çalışıyor. 
     Yeni transfer ABD'li oyuncu Antonio Granger'ın yanı sıra sözleşme yenileyen Kaspars Kambala, Alper, Ender, Enver ve geçen sezon Pertevniyal'de kiralık oynayan gençler Barış, Nikolai ve Erkan, antrenmanlara başlarken, Marcus Brown'un ise 22 Ağustos Perşembe günü çalışmalara katılacağı bildirildi. 
     Milli takımda yer alan 4 oyuncusundan yoksun olarak çalışan Efes Pilsen, 31 Ağustos Cumartesi gününe dek İstanbul'da çalışacak. 
     
     İTALYA KAMPI 
     31 Ağustos'da İtalya'ya gidecek olan lacivert-beyazlılar, 7 Eylül'e dek Bormio'da kamp yapacak. 
     Efes Pilsen, kamp sırasında Hüseyin Beşok'un takımı Maccabi Elite Tel Aviv İsrail , Ergin Ataman'ın çalıştırdığı Montepaschi Siena ile Varese İtalya ve Union Mons Belçika takımlarıyla 4 maç oynayacak. 
     Milli takım oyuncuların da katılımıyla lacivert-beyazlıların, 14-22 Eylül tarihlerinde büyük bir olasılıkla Slovenya'da kamp yaparak, yeni sezona hazırlanacağı bildirildi. 
     
     ÖZERHUN ''HEDEFİMİZ HER ZAMANKİ GİBİ BAŞARI'' 
     Genel menajer Engin Özerhun, yeni sezonda da Erkekler Avrupa Ligi'nde çıtayı düşürmeden, her zaman olduğu gibi Türkiye'nin en başarılı takımı olmayı sürdüreceklerini söyledi. 
     Özerhun, hedeflerinin Cumhurbaşkanlığı ve Türkiye Kupası ile ligde şampiyonluk olduğunu vurgulayarak, ''Avrupa Ligi'nde de Final Four ve final için iddialı bir kadro kuruyoruz. Kısa da olsa hazırlık dönemini çok iyi değerlendirmeliyiz. Umarım milli takım, hepimizin beklediği dereceyi alır ve milli oyuncularımız yorgun ama moralli gelir'' diye konuştu. 
     Bir yabancı oyuncu daha transfer etmek için arayışlarının yoğun bir biçimde sürdüğünü anlatan Özerhun, bu transferde aceleci olmayacakların kaydetti. 
     Özerhun, genç oyunculardan sakatlığı bulunan Valentin, Erkan, Nikolai'den birinin yeni sezonda A takım kadrosunda yer alacağını, diğerlerinin kiraya verileceğini sözlerine ekledi. 
     





</TEXT>
</DOC>
