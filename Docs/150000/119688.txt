<DOC>
<DOCNO> 119688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/19/yazar/cemal.html </URL>
<DATE> 2002/11/19/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Zurnanın zırt dediği yer Kıbrıs 
</HEADLINE>
<TEXT>

     İşler olumlu seyrini sürdürüyor. Başbakan Abdullah Gül’ün Bakanlar Kurulu Çankaya’nın, yani Cumhurbaşkanı Sezer’in onayından dün öğleden sonra çıktı. Yeni Cumhuriyet hükümetinin hazırlıklı, dersine çalışmış olarak iktidarı devralacağı anlaşılıyor. 
     AKP lideri Tayyip Erdoğan’ın dün Atina’da Yunanistan Başbakanı Kostas Simitis’le buluşması bir başka iyimserlik noktası. AB, Kıbrıs ve Türk - Yunan ilişkileriyle ilgili mesajlar genel olarak umut vericiydi. 
     Beklentileri kırıcı değildi. 
     İktidar lideri Tayyip Erdoğan’ın, "Yunanistan’ı tarihi bir rakip değil, yarınların stratejik ortağı olarak görüyoruz" demesi, "Simitis’le bardağın boş değil, dolu tarafını konuştuk" diye devam ettikten sonra, "Yunanistan’ın yanı sıra Türkiye ve Kıbrıs’ın da AB’ye üye oldukları, aramızdaki sorunların tamamının çözüldüğü günlerin hayalini kuruyorum" diye eklemesi elbette olumlu bir başlangıç... 
     Bir başka iyimserlik noktası 
     İktidarın şu günlerde verdiği bütün mesajlarda toplumsal mutabakat deyimi geçiyor. Yalnız muhalefetle, CHP ile değil, aynı zamanda sivil toplum kuruluşlarıyla da diyalog kanallarının işletileceği, örneğin türban gibi gerginlik kaynağı sorunlara gerilime meydan vermeden ve zamana yayarak çözüm aranacağı belirtiliyor. 
     Bunun gibi, Tayyip Erdoğan’ın her fırsatta "Siyaset sorun çözme sanatıdır, problem üretme sanatı değil" sözünü yinelemesi de yeni bir iktidar anlayışının işareti sayılabilir. 
     Ama karşılıksız kalmıyor bu anlayış. 
     CHP de yeni bir muhalefet anlayışının işaretlerini çakmaya devam ediyor. 
     Nitekim, CHP lideri Baykal dün partisinin ilk Meclis Grup toplantısında yaptığı konuşmada, "O alışılmış, engelleyici, kriz çıkarıcı, eski" muhalefet anlayışının artık geçmişte kaldığını, "Sorun değil çözüm üretici siyaset anlayışı"nı benimsedikleri bir kez daha belirtti. 
     Tayyip Erdoğan, Roma’da olduğu gibi Atina’da da, AB üyeliğinin ve bunun gerektirdiği demokratik hukuk devleti adımlarının öncelikli hedefleri olduğunu, Türkiye’yi dünyayla bütünleştirecek bir ekonomik programın uygulanacağını üstüne basa basa tekrarladı. 
     Bu nedenlerle işler iyi 
     Başlangıç adımları olumlu. 
     Onun için yeni iktidara iç ve dış piyasalarda kredi açılmış durumda. Borsa yükseliyor. Faiz ve kur düşüyor. 
     Ama akıldan çıkarmayın. 
     Bir püf noktası var. 
     Zurnanın zırt dediği yer yani. 
     Tek sözcükle Kıbrıs. 
     Can alıcı nokta burası. 
     Eğer Kıbrıs’ta topa yanlış vurursak, Kıbrıs’ta çözümden kaçarsak bir çuval inciri berbat ederiz. Bugün yükselen çıta, yerini hızla düş kırıklıklarına bırakır. 
     Onun içindir ki 
     Kıbrıs’ı çözmek zorundayız. 
     Bu da anlaşmaktır. 
     Yani alıp vermektir. 
     Al versiz uzlaşma olmaz çünkü. 
     Bu nedenle Kofi Annan planı ile çözüme yürümektir doğru olan. Tayyip Erdoğan’ın dün Atina’da belirttiği gibi masa başına oturup müzakere etmektir. 
     Çünkü Kıbrıs’ta çözüm Türklerle Rumların, Türkiye’yle Yunanistan’ın, Avrupa Birliği’nin yararınadır. İlgili bütün taraflar bu çözümden kazançlı çıkar. 
     Bu yüzden Tayyip Erdoğan’ın hayali isabetlidir. Yunanistan’la birlikte Kıbrıs ve Türkiye’nin de AB üyeliği, yer yuvarlağının bu bölgesinde refah ve barış demektir. 
     Tersini hayal etmek istemiyorum. 
     
     







AKP’nin üçlüsü 


Saygısız davet 


Kıbrıs planına bakış 


Zurnanın zırt dediği yer Kıbrıs 


Davul ile tokmak 


Türkiye’nin değişen yüzü ve Batman 


Kıbrıs bir ada mıdır 


Sol, CHP, gelecek 


AK Parti’nin bile Demirel’e ihtiyacı varsa... 


Anadolu Otogarı’nda ikinci raunt 


</TEXT>
</DOC>
