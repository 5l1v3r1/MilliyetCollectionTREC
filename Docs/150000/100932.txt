<DOC>
<DOCNO> 100932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/09/yazar/tamer.html </URL>
<DATE> 2002/08/09/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Kamuda küçülme falan yok, iyi ki de yok 
</HEADLINE>
<TEXT>

     Bir günlük Fazıl Say - Mercan Dede molasından sonra ben yine yüreğimin takılı kaldığı Milliyet TIR’ına dönüyorum müsaadenizle. 
     İzmit, Bolu, Karabük, Kastamonu ve Sinop’taki gözlemlerimi üst üste koyduğumda tespitim şu Hangi kentte kamu ağırlıktaysa, o kentte halkın sıkıntısı göreceli olarak daha az. Türkiye Taşkömürü Kurumu’yla soluk alan Zonguldak’ta da durum farklı değil, "burası memur - emekli kenti" diye kendilerini tanıtan Sinop ve Kastamonu’da da... 
     Bu arada siyasilerimizin bütün tantanasına karşın kamuda küçülme falan olduğunu da sanmayın. Yapısal reformlar yapıldı, devletin birkaç otomobili, lojmanı göstermelik satıldı, ama kamu Türkiye’nin her yerinde olduğu gibi bizim ziyaret ettiğimiz illerde de bütün ihtişamıyla karşımızda. Ve laf aramızda iyi ki de küçülmüş falan değil. Arjantin türü sosyal patlamaların ülkemizde yaşanmamasının nedeni de belki, kamunun halen küçülmeyi becerememiş olmasıdır. 
     
Kamuda maaş iyi      Milliyet TIR’yla dolaştığımız illerdeki bir diğer tespitim de şu Eskiden kamuda çalışanlar, özel sektöre göre maaşların düşüklüğünden yakınırlardı. Cumhuriyet tarihimizin bu en derin ekonomik krizi sonrasında ise tam tersi bir durum söz konusu. Kamu çalışanlarının maaşı çoğu yerde özel sektörünkini sollamış. Özel sektörde hem çok sayıda kişi kapı önüne kondu, hem de pek çok işyerinde işçiler önce çıkartılıp sonra yeniden işe alınmak suretiyle daha düşük ücrete razı edildi. Kamuda ise belki zam oranları az, ama bir istikrar var. Ayrıca ücretler düşürülmüş de değil. 
     
Köy Hizmetleri      Her seçim, sıradan vatandaş için bir umuttur. Gerek Kastamonu, gerekse Sinop’ta Köy Hizmetleri’nde çalışanlar için de erken seçim kararı büyük umut olmuş. Yılbaşı itibarıyla Köy Hizmetleri bölge müdürlüklerinin kapatılıp kendilerinin de işsiz kalacaklarını beklerken, alınan erken seçim kararı nedeniyle "operasyon durdurulmuş". Yürekleri işsiz kalma korkusuyla küt küt atsa da, kapatma kararının şimdilik durdurulmuş olmasının sevinci gözlerinden okunuyor. Hatta seçimlerden sonra iktidara gelecek partilerin kararı geri alabileceği umudunu bile taşıyorlar. 
     
Belediyeler      İşini kaybetmiş, çoluğunun çocuğunun karnını doyuramayan babanın çaresizliğini dinlerken, laf arasında pek çoğunun imdadına gerek büyükşehir, gerekse ilçe belediyelerinin koştuğunu öğreniyorsunuz. Belediyelerin aşevlerinden yemek alıp karınlarını doyurabilmişler. Asgari ücretle de olsa, 1 aylığına geçeci de olsa kimilerine iş bulunmuş. Üniversite mezunu bir işsiz genç adam, 14 ay işsiz kaldıktan sonra limanda çalışmaya başlamış. Ama 3 aydır her ayın sonunda işten çıkartılıp ay başında tekrar işe alınıyor. Bir ilçe belediyesi ise sanırım insanlara biraz soluk aldırabilmek amacıyla, aynı iş için münavebeli olarak 12 ayın her birinde farklı birini işe alıyor. İşe alınanların uzun süre işsiz kalmış olanlar arasından seçilmesine özen gösteriliyor. 
     
Ve Karabük örneği      Karabük özelleştirildi de ne oldu Gelen soydu, giden soydu. Anadolu illerinde dolaşıp da insanların halini gördükçe, kamuda küçülmeye mutlaka tepelerden başlanması gereğine iyice ikna oldum. Devlet Bakanı Kemal Derviş’in dediği gibi 36 bakan neyimize... 15 - 20 bakan pekala yeter. Önce bakanlık sayısını azaltarak siyasilerimiz, kamuda tasarrufa önayak olsunlar. Amca’larımızın yeğenlerinin bankaları bir daha hortumlamayacağının garantisini versinler. Kağıt üzerinde yürürlüğe giren yapısal reform yasalarının uygulandığını görelim. KİT’lerde yüksek düzeydeki hortumlamaların önünü keselim. Sonra belki KİT’lerden işçi çıkartarak küçülmeyi de düşünebiliriz. 
     
     







Beyaz Türkler’ ve taşra’ 


Şimşekler, yıldırımlar, gökgürültüleri... 


İki kısa mektup 


Derviş’ten ilk işaret 


Cem yola çıktı, Derviş’i bekliyor 


21. yy tercihi 


Eğitimin sorunlarını unutmadık 


Ne Carlos, ne Ronaldo, yine IMF 


İş burada altın gibi 


Son seçim araştırmasının gösterdiği gerçek 


Seçimden önce tanıtım yarışı 


Varlık içinde yokluk 


Yüzde 10 telaşı 


Kamuda küçülme falan yok, iyi ki de yok 


Efk r, Türkçe bir duygudur 


Doğu’da önce terör’ şimdi siyaset’ 


Bir yanda darağacı öbür yanda yemek’ 


</TEXT>
</DOC>
