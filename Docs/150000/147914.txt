<DOC>
<DOCNO> 147914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/06/son/soneko13.html </URL>
<DATE> 2003/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Çimento üretimi 1 milyon ton arttı... 
</HEADLINE>
<TEXT>

     Tamamı özel sektöre ait çimento fabrikalarında geçen yıl 32.8 milyon ton düzeyinde çimento üretildi. Üretim bir önceki yıla göre yaklaşık 1 milyon ton düzeyinde arttı. 
     İki ay gecikmeli olarak açıklanan üretim verilerine göre, 2002 yılında çimento fabrikalarında üretilen çimentonun 5 milyon 958 bin tonluk bölümü ihraç edildi. Bu rakam 2001 yılında 5 milyon ton düzeyindeydi. 
     2002 yılı toplam en fazla çimento üretimi Marmara bölgesindeki fabrikalardan sağlandı. Toplam 9 milyon 15 bin ton çimento üreten Marmara bölgesini 5 milyon 825 bin tonla Akdeniz bölgesi, 5 milyon 381 bin tonla da İç Anadolu bölgesindeki fabrikalar izledi. 
     Geçen yıl ayrıca Ege bölgesi çimento fabrikalarından 4 milyon 270 bin ton çimento üretimi elde edilirken Doğu Anadolu bölgesindeki fabrikaların üretimi 1 milyon 567 bin ton, Güneydoğu Anadolu çimento fabrikalarından ise 2 milyon 884 bin ton çimento elde edildi. 
     Türkiye'nin bu yıl da çimento üretiminin 30 milyon tonu aşması bekleniyor. 
     





</TEXT>
</DOC>
