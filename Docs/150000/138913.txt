<DOC>
<DOCNO> 138913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/25/son/sondun20.html </URL>
<DATE> 2003/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
BM Güvenlik Konseyi'nde son durum... Kim ne düşünüyor 
</HEADLINE>
<TEXT>

     İngiltere, ABD ve İspanya tarafından BM Güvenlik Konseyi'ne sunulan Irak'la ilgili yeni karar tasarısının en az 9 ülke tarafından desteklenmesi ve konseyin daimi üyeleri tarafından veto edilmemesi gerekiyor. 
     İki hafta içinde oylanması beklenen tasarıya ilişkin olarak 5 daimi üye ABD, İngiltere, Fransa, Rusya ve Çin ile diğer 10 üyenin tutumları göz önüne alındığında, kararı destekleyen 4, karşı çıkan 6 ve görüşü belirsiz 5 ülke olduğu görülüyor. 
     
     TASARIYI DESTEKLEYENLER 
     ABD, İNGİLTERE VE İSPANYA Bu üç ülke, BM Güvenlik Konseyi'ne dün sundukları karar tasarısında, Irak'ın barışçı silahsızlanma ve savaşın önlenmesi için ''1441 sayılı Güvenlik Konseyi kararıyla, kendisine sunulan nihai fırsatı değerlendiremediği'' görüşünü dile getirdiler. 
     BULGARİSTAN ABD'nin Irak politikasını ateşli şekilde destekleyen ülkelerden biri. Bulgaristan, olası Irak savaşında hava sahasını ABD'ye açacağını ve askeri destek vereceğini ilan etti. 
     
     KARŞI ÇIKANLAR 
     ÇİN VE RUSYA Çin, Irak sorununda yeni bir BM kararına gerek olmadığını, Bağdat'ın savaşa başvurulmadan silahsızlandırılması için diplomatik çaba harcanması gerektiğini savunuyor. Rusya ve Çin, Fransa'nın önerisini desteklediler. 
     Moskova yönetimi de, Irak'a karşı güç kullanmaya gerek olmadığını ve Irak'taki silah denetiminin sürmesi gerektiğini açıkladı. 
     FRANSA VE ALMANYA Bu iki Avrupa ülkesi, Irak sorunuyla ilgili olarak savaşı amaçlayan yeni bir karara şiddetle karşı çıkarken, BM'nin denetimlerinin genişletilmesini önerdiler. 
     SURİYE Suriye de, yeni bir BM kararına ihtiyaç olmadığı görüşünde. 
     MEKSİKA Meksika, Irak sorununda askeri harekata gerek olmadığı görüşünü savunarak ABD'yi hayal kırıklığına uğrattı. 
     
     GÖRÜŞÜ BELİRSİZ ÜLKELER 
     ANGOLA Bu ülke, Washington yönetiminden yeni bir BM kararına niçin ihtiyaç duyduğu konusunda açıklama istenmesi gerektiği yönündeki beyanıyla, tasarıya destek vermeyecek gibi görünüyor. 
     KAMERUN İkinci karar tasarı konusunda hala kararsız olan bu ülke, öncelikle tasarıyı yakından incelemeleri gerektiğini açıkladı. 
     ŞİLİ Şili'nin Fransa'nın muhalefetini desteklediğini açıklamasına rağmen, yorumcular, bu ülkenin sonunda ABD'yi destekleyeceğini ileri sürüyor. 
     GİNE Bu ülke, Güvenlik Konseyi kararı olmadan Irak'a karşı güç kullanılmasına karşı olduğunu ve BM denetçilerine daha fazla zaman verilmesi gerektiğini bildirdi. 
     PAKİSTAN. Pakistan da, ikinci tasarı konusunda kararsız. Pakistanlı yetkililer, tasarıyı yakından incelemeleri gerektiğini açıkladı. 
     





</TEXT>
</DOC>
