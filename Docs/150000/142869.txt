<DOC>
<DOCNO> 142869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/15/son/sondun14.html </URL>
<DATE> 2003/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
"Amerika Türklerden umutu kesti, yardım paketi yok" 
</HEADLINE>
<TEXT>

     The Washington Post gazetesi, ABD Başkanı George Bush yönetiminin, Irak'a savaşın kuzey cephesinin Türkiye'den açılması konusunda Türk yetkilileri ikna etme çabalarını bir kenara bıraktığını, bunun yerine Türk hükümetinin Kuzey Irak'a asker göndermekten caydırılmasına çalışıldığını savundu. 
     Gazetenin Ankara çıkışlı, Philip Pan imzalı ve üst düzey Amerikalı yetkililere dayanarak verilen haberinde, ''ABD'nin, Türk hava sahasını kullanma izninin peşinde olmayı sürdürdüğü ve Türkiye'ye, Amerikan askerlerinin konuşlandırılması karşılığında önerilen 6 milyar dolarlık paketin, uçuş hakkı verilse bile geçerli olmayacağı'' belirtildi. 
     Washington Post'a konuşan yetkili, ''6 milyar dolarlık ekonomik yardım paketinin artık masada olmadığını, Türkiye uçuş hakkı verse bile, bu paketin söz konusu olmadığını'' belirterek, ''ABD'ye hava sahasını açan birçok müttefik var. Hiçbiri ekonomik yardım almayacak'' dedi. 
     ABD Dışişleri Bakanı Colin Powell da Temsilciler Meclisi'nde bakanlık bütçe görüşmeleri sırasında, Türkiye'ye ekonomik yardım için, ''Şu anda paket masada değil'' demişti. 
     
     AKDENİZ'DEKİ KARGO GEMİLERİ 
     Gazete, Türkiye'deki durum yüzünden Pentagon'un, savaş gemilerini Doğu Akdeniz'den Süveyş kanalına doğru yönlendirdiğini, böylece Tomahawk füzesi fırlatabilen bu gemilerin, Türk hava sahasını kullanmadan füze atabileceği bir noktaya doğru gittiğinin açık olduğunu yazdı. 
     Gazeteye konuşan bir Pentagon yetkilisi, ''ABD'nin, Türkiye'den kuzey cephesi açılsaydı kullanmayı düşündüğü 4'üncü piyade tümeninin tank, kamyon ve diğer ekipmanlarını taşıyan iki düzine kargo gemisinin Türkiye sularında kalmayı sürdürdüğünü, ancak bunun tek sebebinin, oradaki malzemelerin nereye gönderileceğine henüz karar verilememesi olduğunu'' kaydetti. Pentagon yetkilisi, bu ekipmanın muhtemelen Kuveyt'e gönderileceğini belirtti. 
     
     ''HALİLZAD UYARIYOR'' 
     Pentagon yetkilisi, Washington Post'a, Türk hükümetinin halen gidişatı değiştirerek yeni bir oylama yapabileceğini, ancak BM'deki diplomasinin son aşamasında olduğunu, ABD ordusu hazırlıklarının ilerletildiğini ve Bush yönetiminin, ''Türkiye izin vermeyecek'' varsayımı altında planlarını yaptığını söyledi. Gazete, bunun bir sonucu olarak ABD'nin diplomatik çabalarının, Türk askerlerinin Irak dışında tutulmasına yönlendirildiğini kaydetti. Bush'un Irak danışmanı Zalmay Halilzad'ın, Ankara'daki temaslarında yetkilileri, ''bir Türk müdahalesinin, ABD ile ilişkilerde çok olumsuz etkisi olacağı, Türk askerleriyle Kürtler ve Amerikan askerleri arasında savaş tehlikesi oluşturacağı'' konusunda uyardığını savundu. 
     Gazete, ''Amerikan yönetiminin, daha önce Türk askerlerinin Kuzey Irak'ta birkaç kilometre içeriye girerek mülteci akınını önlemesi, güvenlik ve istikrarı sağlaması konusunda anlaşmış olmasına karşın, Halilzad ile götürülen mesajda, Türkiye, Amerikan askerlerine izin vermediği için bu anlaşmanın geçerli olmadığının iletildiğini'' de yazdı. 
     Washington Post'a konuşan bir yetkili, ABD'nin, Türkiye'nin mülteci endişesini, Iraklı Türkmen nüfusunun güvenliği ve terörist unsurların Irak'ta saklanması konusundaki sıkıntılarını anladığını, ancak bu sıkıntıların, Türk askerleri Irak'a girmeden de çözülebileceğini savundu. Amerikalı yetkili, bu çerçevede gelecek hafta Türk yetkililer ve Iraklı Kürtler arasında bir toplantı düzenlenmesine çalışıldığını söyledi. 
     





</TEXT>
</DOC>
