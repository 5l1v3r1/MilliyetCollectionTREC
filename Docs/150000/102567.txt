<DOC>
<DOCNO> 102567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/18/son/sontur12.html </URL>
<DATE> 2002/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Cem "Türkiye eski ile yeni arasındaki tercihini yapacak" 
</HEADLINE>
<TEXT>

     Yeni Türkiye Partisi YTP Genel Başkanı İsmail Cem, Türkiye'nin, 3 Kasım'da kesin bir tercih yaparak, kendi geleceğini belirleyeceğini belirtti. Cem, ''Tercih, eski ile yeni arasındadır'' dedi. 
     Cem, yaptığı yazılı açıklamada, Türkiye'nin, ''eski bir plaktan tekrarlanan siyaset söylemi, köhne siyaset anlayışı, eski sorunları ve eski çözümsüzlükleri, her biri durdukları yerde eskiyen eski partileri, muhalefeti ve iktidarıyla eskimeye terk edilmiş gibi'' olduğunu savundu. 
     Türkiye'nin, 3 Kasım'da kesin bir tercih yaparak, kendi geleceğini belirleyeceğini ve tercihin, eski ile yeni arasında olacağını ifade eden Cem, açıklamasında şu görüşlere yer verdi 
     ''Günümüzün üretimsizliği, işsizliği ve eşitsizliğiyle mi yola devam edeceğiz, yoksa, geleceğin cesur ve iddialı, adil ve üretken Türkiyesi'ni mi şekillendireceğiz Eski anlayışlar, yöntemler ve yönetimler, korkular mı, yoksa korkutmalara ve eskimeye başkaldıran gençliğinin Türkiye'nin önüne açtığı aydınlık yollar mı Şu hep tanıdığımız partilerle, kavgadan başka iş bilmeyenlerle, çirkin siyaset üslubuyla mı devam edeceğiz Genel kulis darbeleri, siyasal ayak oyunları, atışmalar ve boş laflarla yola devam diyecek ve olduğumuz yerde mi kalacağız 
     Ülkemizi, durduğu yerde kalmaya mahkum mu edeceğiz, yoksa, doğru tercihi yaparak, Türkiye'nin yenileşmesi, dünyaya açılması, bir dünya devleti olması yönünde akılla ve ciddiyetle siyaseti yeniden şekillendirecek miyiz Yeni, doğru, dürüst, özü ve sözü bir olanı mı seçeceğiz, tarihinin, kültürünün, insanının Türkiye'ye tanıdığı olağanüstü imkanları, elbirliği ve gönül beraberliğiyle seferber mi edeceğiz '' Cem, 3 Kasım'da yapılacak tercihin, ''atalet ile atılım'' ve ''statüko ile değişim'' arasında olacağını kaydetti. 
     Tercihin, insanına yabancılaşmış bir ekonomi anlayışı ile amacı insan olan emeği ve verimi öne alan, girişimi ve cesareti ödüllendiren çağdaş bir ekonomi arasında olacağını belirten Cem, ''3 Kasım'da, yeni Türkiye için, Yeni Türkiye ile eskinin değil yeninin tercihi, özgürlüğün, adaletin, verimliliğin, çağın yollarını önümüze açacaktır'' dedi. 
     





</TEXT>
</DOC>
