<DOC>
<DOCNO> 134666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/02/son/sontur30.html </URL>
<DATE> 2003/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Şişli'de "Denktaş'la Omuz Omuza" mitingi... 
</HEADLINE>
<TEXT>

     ''KKTC ve Rauf Denktaş'a Destek Girişimi'' tarafından düzenlenen ''Denktaş'la Omuz Omuza'' mitingi, Şişli Abide-i Hürriyet Meydanı'nda gerçekleştirildi. 
     Mitinge katılanlar, Türk ve KKTC bayrakları taşıyarak, ''Türkiye Denktaş'la Omuz Omuza'', ''Bağımsız Türkiye'', ''Türkiye'nin Savunması Kıbrıs'tan Başlar'' ve ''Türkiye'yi Veren Kıbrıs'ı Verir'' sloganları attı. 
     Mitingte KKTC Cumhurbaşkanı Rauf Denktaş'ın gönderdiği mesaj okundu. Denktaş mesajında, dünyanın Türk ulusunu ''yeniden sınadığını'' vurguladı. 
     KKTC'nin Türkiye'nin en ileri karakolu olduğunu belirten Denktaş, şunları kaydetti 
     ''Kıbrıs Türkünün ezici çoğunluğunun coşkusuna, Anavatana bağlılığına, davayı sonuna kadar götürme kararlılığına inanan, güvenen bir lider olarak halkıma kefil olduğumu iftiharla sizlere duyurmak isterim. Kimse bizi sizden, sizi bizden ayıramaz kimse aramıza nifak sokamaz. 
     Bugün dünya üzerimize gelmektedir. Yalan haberlerle, sahte yayınlarla, içte ve dışta işbirlikçileri ve mandacılarla büyük bir oyun oynanmaktadır. Bu bana 1919 Türkiyesini anımsatmaktadır. Bu kez acı zehir BM eliyle Avrupa patentli sunulmaktadır. Türk ordusu adadan çıkacak, Türk bayrağı yasaklanacak, Rumlar kuzeye, Türkleri kuşatacak şekilde yeniden yerleştirilecek eşitlik-ortaklık-egemenlik ayaklar altında iken varmış gibi gösterilerek Kıbrıs adası AB yoluyla Yunanistan'a bağlanacak, Türkiye güneyden de kuşatılacaktır.'' Denktaş, mesajında, Kıbrıs davasına sonuna kadar sahip çıkanlara da teşekkür etti. 
     
     KONUŞMALAR 
     Mitingte daha sonra söz alan Dışişleri eski Bakanı Şükrü Sina Gürel, Kıbrıs'ın, Türk ulusunun ''ileri savunma mevzii'', Annan Planı'nın ise bir ''çözülüş planı'' olduğunu söyledi. 
     Kıbrıs'ın herhangi bir toprak değil, bir vatan toprağı olduğunu kaydeden Gürel, ''İçimizden birtakım sorumlu, sorumsuz kişiler Kıbrıs'ın gözden çıkarılışını bir çözümmüş gibi takdim ediyorlar'' dedi. 
     DYP Genel Başkan Yardımcısı Nevzat Ercan da, ''Kıbrıs uğruna verdiğimiz şehit kanlarının yücelttiği ve vazgeçemeyeceğimiz bir haktır. İmanımız, inancımız neyse, Kıbrıs da odur'' diye konuştu. 
     BBP Genel Başkanı Muhsin Yazıcıoğlu ise bazı kesimlerin Kıbrıs'ta çözümden bahsettiğini, buna karşın bu çözümün ne olduğunu ortaya koymadıklarını belirtti. 
     Kıbrıs'ta çözümün 1974 yılında sağlandığını vurgulayan Yazıcıoğlu, KKTC'nin egemenlik hakkı ve Türkiye'nin etkin garantörlüğünün tanınması koşullarında barış için her türlü çözüme açık olduklarını vurguladı. 
     MHP Genel Başkan Yardımcısı Şevket Bülent Yahnici de, ''Türkiye, tüm kalbiyle Kıbrıs milli davasının ve milli kahraman gibi davasını savunan Denktaş'ın yanındadır'' dedi. 
     Yahnici, ''Denktaş'ı, Kıbrıs davasının önünde engel olarak görenlerin, utanmaları gerektiğini'' kaydetti. 
     
     ''DAYAN DENKTAŞ'' 
     İP Genel Başkanı Doğu Perinçek ise KKTC'yi desteklemenin bütün dünya devletlerinin barışı koruma mücadelesinin en önemli görevi olduğunu söyledi. Denktaş'ı savunmanın bir vatan görevi olduğunu belirten Perinçek, ''Dayan Denktaş, diren Denktaş, bütün bir millet seninle birliktedir'' diye konuştu. 
     İstanbul Üniversitesi İÜ Rektörü Prof. Dr. Kemal Alemdaroğlu da, Kıbrıs'ın her zaman Türk olduğunu ve Türk kalacağını vurguladı. 
     Prof. Dr. Alemdaroğlu, ''Çanakkale'de, ulusal kurtuluş savaşında ve sonrasında şehitler, gaziler veren bir üniversitenin mensubu olarak, Kıbrıs için de, vatan toprakları içinde şehit vermeye hazır olduğumuzu bildirmek istiyorum'' dedi. 
     Denktaş'ın avukatı Fuat Veziroğlu da, Annan Planı'nın KKTC halkına uzanan bir zeytin dalı olmadığının altını çizerek, ''Biz Annan Planı'na karşı direniyoruz. KKTC toprağını asla teslim etmeyeceğiz'' diye konuştu. 
     Mitingte, 68'liler Vakfı, Ülkü Ocakları ve Atatürkçü Düşünce Derneği temsilcileri de söz alarak, Annan Planı'na karşı olduklarını ifade ettiler. 
     Mitinge katılan grup, ABD'nin Irak'a olası saldırısıyla ilgili olarak da ''ABD Saldırısına Dur'', ''Kuzey Irak'ta Kukla Devlete Hayır'' pankartları taşıdılar. Grup, ''Irak dostumuz'' sloganı attı. 
     Bu arada, yaklaşık 1500 kişinin katılımıyla başlayan ancak yağmur nedeniyle gösterici sayısı azalan miting, KKTC ve Denktaş'a destek içerikli sloganlarla sona erdi. 
     





</TEXT>
</DOC>
