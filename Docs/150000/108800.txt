<DOC>
<DOCNO> 108800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/21/spor/spo04.html </URL>
<DATE> 2002/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
METİN PES ETTİ 
</HEADLINE>
<TEXT>

Trabzonspor’un ikinci kalecisi, Petkoviç’in müthiş form grafiği karşısında şaşkına döndü, "O böyle oynasın, ben ömür boyu yedek soyunurum. Kıskanmıyorum, gurur duyuyorum" dedi 
     Güzel dayanışma 
     BORDO - Mavili takımdaki performansıyla göz dolduran ve üç golle ligde kalesinde en az gol gören kaleci olan Petkoviç’in form grafiği camiada sevinç yaratıyor. Avustralya Milli Takımı’nın kalesini koruyan Petkoviç’in müthiş performansı Metin Aktaş’ın da forma umutlarını törpüledi. Milli kaleci, Petkoviç’e destek vererek, "Sürekli böyle oynasın, ben ömür boyu yedek soyunurum" açıklamasını yaptı. 
     
     "Hırslanıyorum" 
     PETKOVİÇ’İN çok başarılı olmasının kendisini de formda tutacağını belirten Metin, sözlerini şöyle sürdürdü "Şunun bilinmesini istiyorum, onun mükemmel oynaması, beni gururlandırıyor, mutlu ediyor. Kıskanmıyorum, böyle oynadığı sürece takımın da başarılı olacağını biliyorum. Performansı beni hırslandırıyor ve daha iyi olmaya itiyor. Yedek soyunmam, sadece milli takıma gitme konusunda engel çıkarıyor". 
     
     G.Kore’nin sihiri 
     METİN, geçen yıl bazı sorunlar yaşadığını ve verimli olamadığını vurguladı, "Ancak artık bu sıkıntılardan kurtuldum" ifadesini kullandı. Genç eldiven, "Özellikle Milli Takım’la Güney Kore’ye gitmem bana çok şey kazandırdı. Formumun zirvesindeyim. Trabzonspor taraftarı da, yönetimi de, şunu bilsin ki, bu sezon kaleden yana en küçük bir sorun yaşanmayacak. Gol sayısını da artırırsak, hedefe ulaşırız" dedi. 
     
Trabzon’dan gözdağı      KARADENİZ ekibi, Beşiktaş’ı gözüne kestirdi. Teknik Direktör Samet Aybaba, "Rakibimiz, Sarajevo karşısında istediğini alamadı. Bu avantaj gibi gözükse de, çok dikkatli olmalıyız. Maça tüm güçleriyle asılacaklardır" dedi. Genç hoca, Siirt Jetpaspor’dan transfer edilen, ancak cezası nedeniyle beş maçtır forma giyemeyen Serkan Kılıç’tan hazır olmasını istedi. Aybaba’nın, yarın Muzaffer ve Erman Özgür’ü yedek kulübesine çekmesi bekleniyor. 
     
Sümer Borçlar sıfırlanacak      TRABZONSPOR Kulübü Başkanı Özkan Sümer, 31 Aralık’taki kongreye kadar borçları temizleyeceklerini açıkladı. Sümer, "Seçim öncesi en büyük mücadeleyi dış borçları sıfıra indirmek için vereceğiz" dedi. Mali Sayman Kenan Atalay ise, "Göreve geldiğimizde 22 milyon dolar düzeyindeki dış borcu 6 - 7 milyon dolara çekmeyi başardık" diye konuştu. 
     



 SPOR 































</TEXT>
</DOC>
