<DOC>
<DOCNO> 111763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/08/yasam/yas07.html </URL>
<DATE> 2002/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Yine alkol, yine facia 
</HEADLINE>
<TEXT>

Tam 199 promil alkolle direksiyon başına geçen sürücü bir de hatalı sollama yapınca, sonuç korkunç oldu İkisi çocuk dört ölü, dört yaralı 
     ERHAN GÖGEM 

     Kırıkkale yakınlarında, alkollü sürücü ve hatalı sollama bir araya gelince sonuç korkunç oldu. 
     Kırıkkale’den Kırşehir’e giden ve alkollü olduğu belirlenen Adem Erdoğan yönetimindeki minibüs, Kırıkkale - Kayseri karayolunun dördüncü kilometresinde hatalı sollama yaparak, karşı yönden gelen Yusuf Gümüş yönetimindeki otomobile çarptı. Kazada, hurda haline gelen otomobilin sürücüsü Yusuf Gümüş 47 , eşi Meryem 45 olay yerinde, torunları Tuğba 3 ile Burak Gümüş 2 de kaldırıldıkları hastanede hayatlarını kaybettiler. 
     
     Sanki lehimlendiler 
     Ağır yaralanan Esma 30 , Mürvet 32 ve İrem Gümüş’le 5 minibüs sürücüsü Erdoğan 52 ise Kırıkkale Yüksek İhtisas Hastanesi’ne kaldırıldı. 
     Müthiş bir süratle çarpışan ve adeta birbirlerine lehimlenen hurda halindeki otomobil ile minibüs, kaza sonrası itfaiye ekiplerince güçlükle birbirinden ayrıldı. Korkunç kazada hayatlarını kaybeden çocukların biberonları ve oyuncakları ise yollara saçıldı. Hatalı sollama yaparak kazaya yol açan Erdoğan, yapılan alkol muayenesinde tam 199 promil alkollü çıktı. 
     
Sonses’in son türküsü ölüm’ oldu      Program sonrası evine giden türkücü Mehmet Sonses, aşırı hız yapınca denize uçup can verdi 
     ŞAKİR AYDIN İstanbul 

     "Hadi yalan de" isimli bir kasedi de bulunan Mehmet Sonses 36 , Aksaray Uğur Müzikhol’deki programı bittikten sonra dün 03.00 sıralarında Sefaköy’deki evine gitmek üzere BMW marka spor otomobiliyle yola çıktı. Yolu boş görünce gaza basan Sonses, Zeytinburnu sahil yolunda direksiyon hakimiyetini kaybetti. 
     
     Dalgıç bulunamadı 
     Kontrolden çıkan otomobil orta refüje çarptı, kendi etrafında dönüp 10 metre yükseklikteki deniz kıyısından beton zemine ters düştü ve ağır ağır kayarak sulara gömüldü. Tavanı tamamen çöken otomobilin içerisinde sıkışan Sonses’in çabası araçtan çıkmaya yetmedi. İhbar üzerine olay yerine polis ve itfaiye ekipleri, denize gömülen otomobili çıkarmak için uzun süre dalgıç bekledi. Ancak, Sahil Güvenlik ve deniz polisinde gece nöbet tutan dalgıç yoktu. 
     
     Refüj beş santimetre 
     Bunun üzerine iş itfaiye ekibine düştü. Ancak otomobili sudan çıkarmak tam üç saat sürdü. Sonunda aracın üstü kesildiğinde ise, Sonses çoktan can vermişti. Kaza yerinde demir korkuluk bulunmaması, refüj yüksekliğinin yaklaşık 5 santimetre olması, ayrıca sürekli yükseltilen asfaltın yarattığı tehlike dikkat çekiciydi. 



 YAŞAM 


















</TEXT>
</DOC>
