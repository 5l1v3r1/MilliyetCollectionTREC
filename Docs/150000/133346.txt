<DOC>
<DOCNO> 133346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/27/siyaset/siy10.html </URL>
<DATE> 2003/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Hedef sandviç’ operasyonu 
</HEADLINE>
<TEXT>

Powell, Gül ve Erdoğan’a, "2 hafta süremiz var. Kuzeyden ve güneyden girip sandviç operasyonu yapacağız..." dedi 
     ABDULLAH KARAKUŞ Davos 

     ABD Dışişleri Başkanı Colin Powell, dün Davos’ta gerçekleşen görüşmede, AKP lideri Recep Tayyip Erdoğan ile Başbakan Abdullah Gül’den operasyon konusunda acil karar verilmesini isteyerek, "Biz size sürekli yardım ettik. Şimdi sizin yardımınıza ihtiyacımız var. Türkiye’nin desteği bizim için çok önemli" diye konuştu. Irak’a operasyon konusunu BM Güvenlik Konseyi’ne götüreceklerini belirten Powell, "Ancak büyük olasılıkla Fransa’nın vetosuyla karşılaşacağız. Fransa, Almanya ve Rusya blokuyla karşı karşıyayız. Rusya’yı halledebiliriz. Ancak Fransa ve Almanya direniyor" dedi. ABD’nin Irak’a güneyden girmesi halinde işin uzayacağını belirten Powell, "Kuzeyden ve güneyden girip sandviç operasyonu yapmak istiyoruz. Bu şekilde operasyon çok kısa sürer. Operasyonun uzaması, bölgede ekonomik açıdan zarara yol açar" değerlendirmesini yaptı. 
     
     GÜNEYDEN İŞ UZAR’ 
     Powell’a, "Biz emirlik değiliz. Büyükelçinizin TBMM’de milletvekillerini bilgilendirmesi, ikna etmesi gerekir" diyen Gül, sözlerini şöyle sürdürdü "Ekonomik açıdan çok sıkıntı çektik. Körfez savaşının bedelini ödedik. Böyle bir şeyi parlamentodan çıkarmak zor. Halkımıza anlatmamız zor." Powell da Gül’e, Irak operasyonunda ABD’nin başarısız olması halinde Bush’un zor duruma düşeceği, ayrıca Türkiye’nin kaygılarını Bush’a anlatacağı karşılığını verdi. 
     



 SİYASET 












</TEXT>
</DOC>
