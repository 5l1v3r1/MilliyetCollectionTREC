<DOC>
<DOCNO> 121387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/27/son/sonspo09.html </URL>
<DATE> 2002/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol...Kings - Cavaliers maçında Hidayet, 5 sayı attı... 
</HEADLINE>
<TEXT>

     ABD Profesyonel Basketbol Ligi NBA'de Batı Konferansı Pasifik Grubu lideri Sacramento Kings, deplasmanda Doğu Konferansı Merkez Grubu'nda sonra sırada bulunan Cleveland Cavaliers'i 91-85 yendi, ilk 5'te forma giyen Hidayet Türkoğlu, 5 sayı attı. 
     Cleveland'daki karşılaşmada Kings üst üste 5. galibiyetine ulaşırken, Cavaliers üst üste 11. yenilgisine uğradı. 
     Sacramento Kings'de Doug Christie, Bobby Jackson, Chris Webber ve Vlade Divac'la birlikte ilk 5'te forma giyen Hidayet, toplam 24 dakika forma giydiği maçta, 5 şuttan 1'inde isabet buldu. Hiç 3 sayılık atış denemesinde bulunmayan Hidayet Türkoğlu, faul atışlarında da 4'te 3 isabet sağladı. Hidayet ayrıca 5'i savunma 2'si hücum olmak üzere toplam 7 ribaund aldı, 2 asist, 1 blok yaptı, 1 top çaldı. 
     Takımın yıldız oyuncularından Chris Webber, ilk 7 şuttan 6'sını kaçırmasına rağmen 20'si ikinci yarıda olmak üzere 28 sayı, 11 ribaundla yine galibiyette etkili isim oldu. 
     Cavaliers'de Ricky Davis 22 sayı, 5 ribaund, Zydrunas İlgauskas 16 sayı, 11 ribaundla ''double-double'' yaptı. 
     Sacramento Kings ile aynı grupta bulunan son 3 sezonun şampiyonu Los Angeles Lakers ise deplasmanda Miami Heat'e 97-85 yenildi. 
     Grupta 6. sırada bulunan Lakers, Doğu Konferansı Atlantik Grubu'nda kendisi gibi 6. sırada yeralan Heat ile Miami'de karşı karşıya geldi. 
     Lakers'ı 12 sayı farkla yenerek bu sezon yaptığı 13 maçta 3. galibiyetine ulaşan Miami Heat'de Eddie Jones, 18 sayıyla en skorer oyuncu oldu. Skora, Travis Best 16 sayılık katkıda bulundu. 
     Deplasmanda 6. maçını kaybeden Lakers'da Derek Fisher 20, ayak parmağındaki sakatlığı nedeniyle bu sezon 3. maçına çıkan ve 32 dakikayla en uzun süreli maçını oynayan Shaquille O'Neal, 15 sayı kaydetti. 
     Sonuçlar şöyle 
Cleveland Cavaliers-Sacramento Kings 85-91 
Miami Heat-Los Angeles Lakers 97-85 
Atlanta Hawks-Seattle Supersonics 119-116 uzatmada 
Washington Wizards-Indiana Pacers 84-88 
Denver Nuggets-San Antonio Spurs 85-81 
Portland Trail Blazers-Houston Rockets 77-71 
Los Angeles Clippers-Utah Jazz 94-99 
     





</TEXT>
</DOC>
