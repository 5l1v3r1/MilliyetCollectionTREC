<DOC>
<DOCNO> 119704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/19/son/sondun09.html </URL>
<DATE> 2002/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
BM silah denetçileri, Irak'ta çalışmaya başladı... 
</HEADLINE>
<TEXT>

     BM kararı çerçevesinde dün Irak'a gelen silah denetçileri, başkent Bağdat'ta ilk gün çalışmalarına başladı. 
     BM silah denetçilerinin başı Hans Blix, bu sabah otelinden çıkarken gazetecilere, ''görüşmelere devam ediyoruz'' dedi. 
     BM Silah Denetçileri Komisyonu UNMOVIC sözcüsü Ewen Buchanan da, yaptığı açıklamada, taraflar arasındaki görüşmelerin şu ana kadar iyi gittiğini bildirdi. 
     Sözcü, silah denetimlerinin yeniden başlaması için bir takvim belirlenmesi ve kendilerine rehberlik edecek BM'nin 1441 sayılı kararındaki çeşitli takvimleri görüştüklerini söyledi. 
     Irak tarafına denetçilerin Irak'a gelişleri ve faaliyetleri konusunda nasıl bir yol izleyecekleri konusunda bilgi verdiklerini anlatan sözcü, görüşmelerin iki taraf için faydalı olduğunu belirtti. 
     UNMOVIC sözcüsü, Irak tarafı ile ikinci kez görüşmeyi ve bu görüşmeden sonra basın toplantısı düzenlenmesini beklediklerini kaydetti. 
     BM silah denetçilerinin başı Hans Blix ve Uluslararası Atom Enerjisi Ajansı Müdürü Muhamed El Baradey'in, bugün ikinci kez Irak lideri Saddam Hüseyin'in danışmanı General Emir El Saadi ile görüşmesi bekleniyor. İkilinin ayrıca, Irak Dışişleri Bakanı Naci Sabri ile de biraraya gelmesi bekleniyor. 
     





</TEXT>
</DOC>
