<DOC>
<DOCNO> 126688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/25/guncel/gun12.html </URL>
<DATE> 2002/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk gençleri utangaç çıktı 
</HEADLINE>
<TEXT>

Üniversite gençliği sosyal fobiyle yaşıyor. Bin kişiyle yapılan anket gençlerin yüzde 75’inin grup önünde konuşamadığını, yüzde 61’inin tanımadığı kişilerin olduğu odaya giremediğini gösterdi 
     Üniversite öğrencileri arasında yapılan bir araştırma, gençlerin dörtte birinin "sosyal fobi" sahibi olduğunu ortaya koydu. Ankara Numune Hastanesi 2. Psikiyatri Klinik Şefi Doç. Dr. Nesrin Dilbaz tarafından bin üniversite öğrencisi üzerinde yapılan araştırmada, katılımcıların yüzde 24.1’ine "sosyal fobi" tanısı konuldu. Yaş ortalaması 18.63 olarak belirlenen bu öğrencilerin yüzde 66’sını erkekler oluşturdu. 
     
     Yabancıyla yemek zorluyor 
     Sosyal fobi tanısı konulan gençlerin yüzde 75.7’si "bir grup insan önünde konuşmakta", yüzde 61.5’i "tanımadığı birilerinin oturduğu odaya girmekte", yüzde 58’i de "başkalarının önünde düşüncelerini ifade etmekte" sıkıntı, kaygı ve korku duyduğunu bildirdi. Öğrencilerin yüzde 48.6’sı "tanımadığı birisiyle yalnız yemek yemekte", 43.8’i "otorite kabul edilebilecek öğretmen, patron gibi kişilerle ilişki kurmakta", 27.9’u "başkaları önünde yazı yazmakta", 27.4’ü de "genel tuvaletleri kullanmakta" aynı sıkıntı ve korkuları yaşadığını kaydetti. 
     
     Nedeni otoriter aile 
     Dilbaz, en sık görülen ruhsal bozukluklar arasında yer alan sosyal fobinin, genel olarak yüzde 10-25 oranında görüldüğünü ve 15-20 yaşlarında başladığını söyledi. Sosyal fobinin nedenlerinin ağırlıklı olarak çocuklukta yattığını kaydeden Dilbaz, şöyle dedi " Sosyal fobinin en önemli nedeni çok otoriter, kontrol edici ve mükemmeliyetçi ebeveyn. Çocuğu hep mükemmeli yapmak ister ancak bundan emin olamadığı için hep onay bekler. Oysa çocuklara da hayır demeleri öğretilmeli, onlara sorumluluk verilmeli. Özellikle grup ve sosyal beceri tedavisi uygulanmalı." 
     



 GÜNCEL 




















</TEXT>
</DOC>
