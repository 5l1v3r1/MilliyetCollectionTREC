<DOC>
<DOCNO> 122499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/03/son/sonspo02.html </URL>
<DATE> 2002/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Yimpaş Yozgatspor, Galatasaray'dan çekinmiyor... 
</HEADLINE>
<TEXT>

     İkinci Futbol Ligi A Kategorisi ekibi Yimpaş Yozgatspor, Türkiye Kupası 2. kademesinde yarın konuk edeceği Galatasaray'dan çekinmiyor. 
     Teknik Direktör Uğur Tütüneker, ''Kaybedecek bir şeyimiz yok ama kazanabileceğimiz çok şey var. Galatasaray'ın gücü ve ismi var. Bizim de gençliğimiz ve enerjimiz. Çok koşup, iyi mücadele edeceğiz, Galatasaray'ı kupa dışına itmeye çalışacağız'' dedi. 
     Galatasaray maçı öncesinde, kulübe mali destek sağlayan Yimpaş Holding'in başkanı Dursun Uyar tarafından verilen iftar yemeğine katılan kırmızı siyahlı ekibin yönetici, teknik adam ve futbolcuları, tur atlamak için ellerinden geleni yapacaklarının sözünü verdiler. Teknik Direktör Tütüneker, bu sezon sürekli boş tribünlere oynadıklarını belirterek, taraftarları Galatasaray maçında tribünleri doldurmaya çağırdı. 
     Galatasaray maçının hazırlıklarını tamamlayan kırmızı siyahlı ekip, kendi tesislerinde kampa alındı. Sakatlığı süren Gökhan'ın dışında eksik bulunmadığını belirten Tütüneker, Galatasaray karşısında da her zaman olduğu gibi 4-4-2 oyun sistemiyle mücadele edeceklerinin sinyalini verdi. 
     Kırmızı siyahlı ekibin, Galatasaray ile yapacağı maça şu 11'le çıkması bekleniyor 
     ''Ziya, Kazım, Doğan, Nebi Emre, Emre, Koray, Sedat, Hakan, Tahsin Fırat, Mustafa Özsöğüt, Çetin.'' 
     





</TEXT>
</DOC>
