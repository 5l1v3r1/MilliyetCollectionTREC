<DOC>
<DOCNO> 128801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/05/dunya/dun02.html </URL>
<DATE> 2003/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Dostlukları mazide kaldı 
</HEADLINE>
<TEXT>
Sağ koluyla kanlı bıçaklı’ oldu 
Klerides, kendisinin Mümtaz Hocası’ Başsavcı Markidis ile 16 Şubat’taki devlet başkanlığı seçimlerinde adaylık kavgasına tutuştu 
     YORGO KIRBAKİ Atina 

     Kıbrıs Rum Yönetimi lideri Glafkos Klerides, sağ kolu olarak bilinen Başsavcı Alekos Markidis ile seçim yüzünden kavga etti. Rum Kesimi’nde 16 Şubat’taki başkanlık seçimlerinde önce aday olmayacağını açıklayan Klerides’in aniden adaylığını açıklamasının ardında, Başsavcı Markidis ile kavgasının yattığı ortaya çıktı. 
     
     Destek bile istemişti 
     Kıbrıs müzakerelerinde adını sıkça duyuran ve Klerides’in adaylığını koymaması halinde seçimlere katılmayı planlayan Markidis, Rum Kesimi’nin AB üyeliğine alındığı Kopenhag Zirvesi’nden sonra niyetini kadim dostuna açıkladı. Markidis, başkanlık seçimlerinde Klerides’ten destek bile istedi. 
     Rum Kesimi’nde Klerides’in adaylığını tekrar koyabileceği haberleri çıkınca, Markidis, önceki gün Klerides’in yanı sıra Dışişleri Bakanı Yannakis Kasulides, Rum Yönetimi Sözcüsü Mihalis Papapetru ve iktidar partisi DİSİ’nin Genel Başkanı Nikos Anastasiadis’in de hazır bulunduğu toplantıda, seçimlerde aday olacağını söyledi. 
     Ancak Klerides’ten, "Bunu nasıl yaparsın. Madem öyle, ben de aday olacağım. Savaş meydanından kaçanlardan değilim. Şartlar aday olmamı gerektiriyor" deyince, Markidis neye uğradığını şaşırdı. 
     Klerides ile bir süre tartışan Markidis, "Sen ne yaparsan yap. Ben de adaylığımı koyacağım" diyerek toplantıyı terk etti. Klerides, bu kavga üzerine vakit kaybetmeden 16 Şubat seçimlerinde aday olduğunu açıkladı. 
     
Soysal Kıbrıs’ta kışkırtma var      EYÜP KELEBEK Eskişehir DHA 

     KKTC Cumhurbaşkanı Rauf Denktaş’ın danışmanı Prof. Dr. Mümtaz Soysal, Eskişehir valisini ziyareti sırasında, Kıbrıs’ta Denktaş’a karşı insanların kışkırtıldığını iddia etti. Soysal, sözlerini şöyle sürdürdü "Kışkırtma var. Gençler ve öğretmenler kanmış durumda. Dostluk ve kardeşlik olsun diye Kıbrıs’ta gençlerimize tarih dersleri verilmedi. Sonunda müthiş bir ses çıktı. Türkiye’deki bizim medya da bunu büyüttü. Denktaş’a karşı insanları kışkırtıyorlar." Soysal, BM Genel Sekreteri Kofi Annan’ın planı konusundaysa, "Çözüm olana kadar masadan kalkmayacağız. Çözüm sağlanabileceğini de öngörmüyorum" dedi. 
     



 DÜNYA 













</TEXT>
</DOC>
