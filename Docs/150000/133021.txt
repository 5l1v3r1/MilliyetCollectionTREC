<DOC>
<DOCNO> 133021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/25/guncel/gun01.html </URL>
<DATE> 2003/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Yakış Fotoğrafta inceleme yapacağız 
</HEADLINE>
<TEXT>

Dışişleri Bakanı, PKK - ABD görüşmesiyle ilgili fotoğrafın doğruluğunu araştıracaklarını söyledi 
     Dışişleri Bakanı Yaşar Yakış, ABD’nin terör örgütü PKK ile temasa geçtiğine ilişkin iddialara Dışişleri Bakanlığı’nın ilgili dairelerinin baktığını söyledi. 
     İstanbul’dan dönüşünde gazetecilerin sorularını yanıtlayan Yakış, ABD’nin Ankara Büyükelçisi Robert Pearson’ın iddiaları yalanlayan açıklamalarını henüz görmediğini ifade etti. ABD ile temas halinde olduklarını kaydeden Yakış, Milliyet’te yayımlanan fotoğrafın doğruluk derecesini anlamak için inceleme yapacaklarını ifade ederek, "Öyle ayaküstü bir şey söylemek doğru olmaz" dedi. 
     İstanbul’da yapılan Irak zirvesinin amacına ulaştığını da savunan Yakış, "İkinci bir toplantı olup olmayacağına ilişkin karar, silah denetçilerinin raporlarının ardından ortaya çıkacak duruma göre verilecek" diye konuştu. Ortak deklarasyonun, "Saddam’ın bile imzalayacağı kadar yumuşak olduğu" konusundaki eleştirilerin hatırlatılması üzerine de Yakış, "Altı ülkenin ortak zemini bu kadar oldu, bizi tatmin etti" yanıtını verdi. 
     Yakış, yarın başlayacağı KKTC ziyaretine ilişkin de şu değerlendirmeyi yaptı "Bir Türk Dışişleri Bakanı’nın ilk ziyaretinin KKTC’ye olması gerekir. Ben, başka ülkelere yalnız başıma gitmedim. İlk ziyaretim Kıbrıs’a olması gerektiği için gidiyorum." 
     



 GÜNCEL 






















</TEXT>
</DOC>
