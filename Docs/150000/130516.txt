<DOC>
<DOCNO> 130516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/13/son/sondun29.html </URL>
<DATE> 2003/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
De Soto Görüşmelerin bu hafta içinde başlamasını istiyoruz 
</HEADLINE>
<TEXT>

     BM Genel Sekreteri'nin Kıbrıs Özel Temsilcisi Alvaro De Soto, Kıbrıs görüşmelerinin yeni süreçte, dolaylı veya yüz yüze sürdürülmesine, KKTC Cumhurbaşkanı Rauf Denktaş ve Rum Yönetimi lideri Glafkos Klerides ile bugün yapacağı görüşmeden sonra karar verileceğini söyledi. 
     Ankara'daki temaslarının ardından Atina üzerinden bugün adaya gelen De Soto, ara bölgedeki Ledra Palace Otel'de düzenlediği basın toplantısında, görüşmelerin bu hafta içinde başlamasını istediklerini kaydetti. 
     De Soto, Ankara ve Atina'da yaptığı temaslarında, Türkiye ve Yunanistan'ın, Annan planı çerçevesinde öngörülen bir çözümü desteklediklerini gördüğünü belirterek, bu yüzden tarafların omuzlarında tarihi bir sorumluluk bulunduğunu söyledi. 
     ''Kış yağmurlarıyla yeşermiş Kıbrıs'a yeniden geldiğini'' ifade eden De Soto, ''Adanın önümüzdeki günlerinin de böyle olmasını'' diledi. 
     New York'tan ayrılmadan önce, BM Genel Sekreteri Kofi Annan ile görüştüğünü ve Türk hükümetinin daveti üzerine Ankara'da temaslarda bulunduğunu söyleyen De Soto, perşembe günü Atina'ya gideceğini ve oradan da yeniden Ankara'ya geçeceğini belirtti. 
     AB'nin Kopanhag zirvesinde Kıbrıs sorununun çözümüne yaklaştıklarını, ancak bir anlaşma elde edilemediğini söyleyen De Soto, Kopenhag sonrası New York'a dönerek, BM Güvenlik Konseyi üyelerini bilgilendirdiğini anlattı. 
     De Soto, Güvenlik Konseyi üyelerinin, 10 Aralık'ta sunulan plan temelinde, 28 Şubat'a kadar bir çözüm bulunmasına destek verdiğini söyledi. AB'nin niyetinin birleşik bir Kıbrıs'ı üye yapmak olduğunu dile getiren De Soto, BM Genel Sekreteri'nin 28 Şubat'a kadar çözüme ulaşılması için liderlere çağrıda bulunduğunu anımsattı. 
     
     KARIŞIK BİR TAKVİM 
     Liderlerin, Genel Sekreter'in sunduğu plan kapsamında temel konularda müzakere sürecine girmesi, Türkiye ve Yunanistan'ın güvenlik konusunda uzlaşmaya varması, her iki tarafı bağlacak yasalar konusunda teknik komitelerin çalışmasını yürütmesi gerektiğini ifade eden De Soto, önlerinde çok karışık bir takvim olduğunu söyledi. 
     De Soto, yapılacak referandumlardan olumlu bir sonuç çıkması halinde, Kıbrıs'ta 31 Mart'tan itibaren yeni bir düzen kurulacağını söyleyerek, bu durumda birleşik bir Kıbrıs'ın AB'ye girebilmesi için gerekli düzenlemelerin yapılması açısından önlerinde iki hafta bulunacağını kaydetti. 
     De Soto, başarılı bir sonuca ulaşılabilmesi için önlerinde 6 haftalık süre bulunduğunu söyledi. 
     Genel Sekreter'in ortaya koyduğu planın iki taraf arasındaki uçurumları kapatmayı amaçladığını ifade eden De Soto, yoğun danışmaların ardından 10 Aralık'ta planda değişiklik yapıldığını, planın dengeli olduğunu, iki tarafın korkularına, beklentilerine ve kabuslarına yanıt verdiğini, eşitlik temelinde yeni bir ortaklık öngördüğünü dile getirdi. 
     
     ''GENEL DENGEYİ GÖZETEREK DEĞİŞİKLİK YAPILABİLİR'' 
     Tarafların planda, genel dengeyi gözetmek koşuluyla değişiklikler yapabileceğini ifade eden De Soto, şöyle konuştu 
     ''Ama bir şey alırken, karşılığında bir şey vermesi gerektiği gerçeğini gözönünde tutarak. Yani bir tarafın istediği şey diğer tarafın zararına olmamalıdır. Bu demektir ki, taraflar planla çözümsüzlük arasında bir tercih yapmak zorundadır. Tercih yapmak zorunda derken, yapılabilecek değişiklikler gözönüne alınarak, plan dışına çıkmadan, plan ya da çözümsüzlük arasında bir tercih yapmak zorunda kalmaktadır. Ortada ele alınması gereken konular bellidir. 
     Kıbrıslı Türkler ve Rumlar eşit ortak olarak AB'ye mi girecekler yoksa adanın bölünmüşlüğü daha mı derinleşecek Tek birleşik bir Kıbrıs, Türkiye ile Yunanistan arasında ve Doğu Akdeniz'de bir barış köprüsü mü olacak Türkiye'nin AB üyeliğini mi kolaylaştıracak Yoksa bölünmüş bir Kıbrıs Türkiye ile Yunanistan ve Türkiye ile AB arasındaki ilişkileri germeye devam mı edecek Şimdi yeşil olan bu ada, barışın ve uzlaşının sihirli uzlaştırıcı ellerini bekleyen bu ada derin bir yara iziyle bölünmüş olarak mı kalacak modern Avrupa'nın ortasında Bunlar liderlerin önündeki tercihlerdir.'' 
     
     KLERİDES İLE BİRARAYA GELDİ 
     De Soto, basın toplantısının ardından, Rum Yönetimi lideri Glafkos Klerides ile biraraya geldi. BM yetkilisi, saat 18.30'da da KKTC Cumhurbaşkanı Rauf Denktaş ile görüşecek. 
     





</TEXT>
</DOC>
