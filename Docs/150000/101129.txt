<DOC>
<DOCNO> 101129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/10/yazar/altan.html </URL>
<DATE> 2002/08/10/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Evliya türbesine işedikçe... 
</HEADLINE>
<TEXT>

     Özürlü doğmuş, eli ayağı çarpık, kambur bir çocuğu nefesi kuvvetli bir hocaya götürmüşler, okutmak için... 
     Hoca 
     - Şurada, demiş, bir evliya türbesi var. Oraya götürüp evliyanın kabrine işetiverin... 
     - Aman hoca, ne diyorsun sen, evliya kabrine işerse çarpılmaz mı 
     Hoca 
     - İyi ya, demiş, çarpılırsa düzelir belki işte... 
     Seçim haberleriyle siyasetçi konuşmalarını izlerken, nedense hep bu fıkra geliyor aklıma. 
     
     Ne olduysa oldu, bir yığın ünlü bürokrat dibinden patlamış fasulye çuvalı benzeri, siyasal partilerin adaylık listelerine doğru dökülüp saçılıverdi. 
     Meğer parlamenterliğe meraklı ne kadar Hazine kuşu daha doğrusu, Hazine kartalıyla Hazine atmacası varmış... 
     Bunlardan kaç tanesi, çıplak hayatta boğayı boynuzlarından tutup, her gün dizleri üstüne çökertecek güçte, bir meslek sahibi 
     Müsteşarlar mı, diplomatlar mı, emniyetçiler mi 
     
     Bendeniz de, üst düzey bürokrat bir aileden geldiğim için, Türkiye’deki oligarşik yapının, çok da yabancısı değilim. 
     Rahmetli babam, benim de, kendisinin geçtiği lise ve fakülteden geçtikten sonra, Hazine’den geçinmeli üst düzey bir bürokrat olmamı isterdi. Bendeniz ise çıplak hayatta kalem emekçiliğine yöneldiğim için, babam, adam olacağıma, serseri olduğuma hükmetmiş ve küsüşmüştük. 
     Kendisiyle ölüm yatağında, yanaklarını öperek barıştım. 
     
     Bir görüntü olarak çok partili döneme geçildiğinden bu yana seçimlere kimlerin katılmış olduğunu incelemiş kaç bilimcimiz var, bilmiyorum. 
     Şayet böyle bir inceleme yapılıp, sonuçları kamuoyuna yansıtılmış olsaydı, görülecekti ki partilerin aday listeleri içinde ekmeğini çıplak hayattan kazanan ne bir elektrik teknisyeni vardır, ne bir eczacı kalfası, ne bir terzi, ne bir marangoz, ne bir araba onarımcısı v.s... 
     İşte bizim çok partili dönemde, özürlü bir doğum kamburluğu... 
     Yani efendim "atanmışlar - seçilmişler" ayırımında "seçilmişler" de, önemli bir oranda "eski atanmışlar" ağırlıklı... 
     "Yönetenler - yönetilenler" ayırımında ise, yönetilen yığınlardan pek az kimse geçebiliyor "yönetenler" kesimine... 
     
     Bu çarpıklığın nedenleri çok karmaşık değil. 
     Biliyorsunuz, Türkiye’deki oligarşik yapının en büyük sorunu saydam olamayışı. 
     Ve yine biliyorsunuz ki, şu 3 sorunun yanıtını açıklayabilen bir siyasal lider yok henüz 
     1- Son 70 yılda Hazine arazilerinden ne kadarı, kimler tarafından ve kimler aracılığıyla yağmalanarak paylaşıldı 
     2- Son 70 yılda devlet bankalarından alınıp da geri dönmemiş kredilerin toplamı ne kadar 
     3- Son 70 yılda dışarıdan alınan silahlara kaç milyar dolar ödendi ve bu silahların miadı ortalama ne kadar zamanda doldu 
     Bu 3 sorunun yanıtı belgeleriyle açıklandığında Türkiye’nin "yaşam kalitesi" açısından yeryüzü sıralamasında neden 86. basamağa düşmüş olduğu da, çıkacak ortaya. 
     
     Mevcut çarpıklıkların bir başka nedeni de yine bildiğiniz gibi 
     1- Türklerin mesleksiz oluşu ve nüfusun yüzde 43’ünü oluşturan köylülerin, yılda sadece 37 gün çalışmaları... 
     2- Türklerin kendi anadillerinin "yazı" boyutundan kopuk oluşları... 
     
     Hoca, eli ayağı çarpık, kambur çocuğu görünce ne demiş 
     - Götürüp şuradaki evliyanın kabrine işetiverin. 
     Şimdi bizler, 21. yüzyılın içine de işemeye kalktıkça, düzeliyoruz aslında... 
     Nasıl mı düzeliyoruz 
     Bağdat Caddesi’ndeki dükkan ve katların gün günden daha çok satılığa çıkarılmasıyla... Nedenleri karmaşık birtakım iflasların yaygınlaşmasıyla... Sıkıntıların çoğalmasıyla... 
     "Bulan buluyor şekerim" ekonomisiyle, "kestirmeden köşeyi dönme" tutkuları, depreme uğruyor ve sahte zenginliğe dayalı gösteriş merakı, gitgide daha hızlı yere kapaklanıyor... 
     
     Kazara gerçekleşirse, Irak savaşı ne getirir, ne götürür 
     Şayet seçim de gerçekleşirse sonuçları ne olur, ne olmaz .. 
     Bunlara kulak asmayın hiç... 
     Türkiye, ırgalana çalkalana ilk kez olumlu bir yöne gidiyor. 21. yüzyılın da içine işemeye çalıştıkça, kamburluğu düzeliyor. 
     
     







Politikacı Derviş 


Evliya türbesine işedikçe... 


Sol öldü mü 


Derviş ve istifa 


Ecevit hükümetini neden mi kutluyorum 


Sis 


AB saadet getirir mi 


Kolejler niye boş kaldı 


AB’yi artık sıradan yurttaş da tartışıyor 


Erkekler seksten başka şey düşünmezler mi 


Erdoğan’a road show’ sınavı 


Zigana Geçidi’nde Kars’la konuşma... 


Derviş’in serüveni 


Dürüst ve yeni olsun bize hayrı dokunsun 


Söyle baba Sosyete kıskansın 


Oyum ya kendimden ya dinimden olana 


</TEXT>
</DOC>
