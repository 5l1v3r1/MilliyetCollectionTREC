<DOC>
<DOCNO> 110508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/01/yasam/yas01.html </URL>
<DATE> 2002/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Ana-kız, ölüme doğru yol aldılar 
</HEADLINE>
<TEXT>

7 yaşındaki kızı Yasmin ile Silivri’de bir düğüne katılmıştı Öznur Tuncay... Akrabalarının ısrarlarına rağmen orada kalmadı, bir an önce evine dönebilmek için gaza bastı ve... 
     ŞAKİR AYDIN TAHSİN AKSU 

     Çatalca TEM Otoyolu’nda önceki akşam trafik facialarına bir yenisi daha eklendi aşırı hız sonucu kontrolden çıkarak bariyerlere çarpan otomobili kullanan 28 yaşındaki Öznur Tuncay ile 7 yaşındaki kızı Yasmin’le birlikte can verdi. 
     Öznur Tuncay, önceki akşam kızı Yasmin’le birlikte, dayısının çocuğunun Silivri’deki düğününe katıldı. Tuncay, düğünün ardından Etiler’deki evine dönmek isterken, Kamiloba’da oturan ağabeyi İdris Tuncay, "Gitme bizde kalırsın" dedi. Yasmin de dayısında kalmak için ısrar etti. Genç kadın buna rağmen "Evimde daha rahat ederim" diyerek saat 01.30 sıralarında yola çıktı. 
     Otomobiliyle İstanbul’a doğru yola çıkan Tuncay, yaklaşık 25 dakika sonra TEM Otoyolu Çatalca kavşağına geldi. Aşırı hız yaptığı belirtilen otomobil kontrolden çıkarak, sol şeritten hızla sağdaki bariyerlere çarptı. 
     
     Bariyer saplandı 
     Sol arka koltuk hizasından otomobile saplanan bariyer diğer taraftan çıktı. Yaklaşık 30 metre sürüklendikten sonra duran otomobil hurda yığını haline geldi. Kazayı görerek yardıma koşan diğer sürücüler, otomobilde sıkışan anne için bir şey yapamazken, kızını çıkarmayı başardı. Olay yerine gelen sağlık ekibinin yaptığı kontrolde, Tuncay ile kızı Yasmin’in öldüğü belirlendi. 
     
     Cesetler 1 saat bekledi 
     Otoyolun iki şeridini trafiğe kapatan jandarma ve polis, durumu nöbetçi savcıya bildirdi. Savcının gecikmesi nedeniyle anne ile kızının cesedi yaklaşık bir saat olay yerinde bekletildi. Savcının talimatıyla aracı vinç yardımıyla yol kenarına çeken itfaiyeciler, kapıyı demir makasıyla keserek Tuncay’ın cesedini de çıkardı. Tabutlara konulan cesetler, cenaze aracıyla Çatalca Devlet Hastanesi morguna götürüldü. 
     



 YAŞAM 




















</TEXT>
</DOC>
