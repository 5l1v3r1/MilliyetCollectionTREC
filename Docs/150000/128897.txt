<DOC>
<DOCNO> 128897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/05/son/sondun19.html </URL>
<DATE> 2003/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan To Vima Gazetesi Öcalan'ı, bir silah tüccarı getirdi 
</HEADLINE>
<TEXT>

     Yunanistan'da yayımlanan To Vima gazetesi, terörist başı Abdullah Öcalan'ın Suriye'den ayrıldıktan sonra Yunanistan'a gelişinde, uluslararası alanda faaliyet gösteren bir silah tüccarının kendisine yardımcı olduğunu yazdı. 
     Gazetenin ''Kötü düzenlenmiş bir operasyonun şahsiyetleri'' başlıklı yorum haberinde, ismi açıklanmayan silah tüccarının, terör örgütü elebaşısının Yunanistan'a getirilmesinde önemli rol oynadığı belirtildi. 
     Bu kişinin isminin açıklanmamasının ''büyük soru işaretleri yarattığı'' kaydedilen haberde, aynı kişinin, Yugoslavya'nın eski Devlet Başkanı Slobodan Miloşeviç döneminde Belgrad ve Moskova'da faaliyetlerde bulunduğu ve ''özel işleri'' için, Atina havaalanından sıkça, hangi amaçlarla kullanıldığı belli olmayan özel uçaklar kiraladığı belirtildi. 
     To Vima gazetesi, ayrıca bu silah tüccarıyla ilişkisi olduğunu belirttiği Yunanlı emekli amiral Andonis Naksakis'in, diğer ''devlet memurlarıyla'' işbirliği yaparak, terör örgütü PKK'nın militanlarına Atina havaalanından ülkeye yasadışı giriş sağladığını yazdı. 
     Öcalan olayına ismi karışan diğer bir kişinin de Kıbrıslı Rum işadamı Aristidis Aristidu olduğu belirtilen haberde, Aristidu'nun 1980'li yıllarda terör örgütü ile Atina arasındaki ilişkilerde belirleyici rol oynadığı kaydedildi. 
     Gazetenin ''karanlık bağlantıları olan bir kişi'' olarak nitelendirdiği Aristidu'nun, terörist başının ''en çok güvendiği adam'' olduğu ve Atina'dan ayrıldıktan sonra Kenya'ya gitmesinde kilit rol oynadığı belirtildi. 
     Terör örgütü elebaşısının Yunanistan'a gelmesinde hala açıklanamayan birçok nokta bulunduğu belirtilen haberde, bu konuda en kritik noktanın, Yunanistan Parlamentosu Başkan Yardımcısı Panayotis Sgurudis'in, İtalya'nın başkenti Roma'da teröristi ziyareti olduğu kaydedildi. 
     Terörist başının Kenya'nın başkenti Nairobi'de tutuklanmasının ardından Türk-Yunan ilişkilerinde yeni bir dönem başladığına işaret edilen haberde, bunda dönemin Başbakanı Bülent Ecevit'in Yunanistan'a karşı olan ılımlı tavrının rol oynadığı kaydedildi. Haberde, ''Dönemin Türk Başbakanı Bülent Ecevit, Yunanistan'a karşı sesini yükseltmeyerek, çabuk unutulan kalıp ithamlarla yetindi'' ifadesi kullanıldı. 
     





</TEXT>
</DOC>
