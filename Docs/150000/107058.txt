<DOC>
<DOCNO> 107058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/11/son/sontur30.html </URL>
<DATE> 2002/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
DSP'de aday listeleri belli oldu... 
</HEADLINE>
<TEXT>

     DSP Parti Meclisi toplantısında, partinin milletvekili adayları belirlendi. DSP Genel Başkanı ve Başbakan Bülent Ecevit İstanbul 1. Bölge 1. sıra, eski Yargıtay Cumhuriyet Başsavcısı Vural Savaş ise İzmir 2. Bölge 2. sırada yer aldı. 
     Genel Başkan ve Başbakan Ecevit'in başkanlığında gerçekleştirilen DSP Parti Meclisi toplantısı sona erdi. Toplantının öğleden sonraki bölümü 20 dakika sürdü. Milletvekili adaylarının kesinleştiği toplantıda, Başbakan Bülent Ecevit İstanbul 1. Bölge 1. sırada yer aldı. 
     Eski Yargıtay Cumhuriyet Başsavcısı Vural Savaş İzmir 2. Bölge 2. sıra, Ecevit'in eski koruma müdürü Recai Birgün İstanbul 3. Bölge 4. sıra, eski Maliye Bakanı Zekeriya Temizel İstanbul 3. Bölge 5. sıra, gazeteci Orhan Birgit Afyon 1. sırada yer buldu. 
     Kabinede yer alan DSP'li bakanların tamamı aday gösterilirken, milletvekillerinin de daha önceki seçimdeki yerlerini korudukları bildirildi. 
     Kamuoyunda ''9'lar'' olarak bilinen 9 milletvekili arasında yer alan ve partide kalan Tahir Köse Amasya 1. sıra, Bayram Fırat Dayanıklı ise Tekirdağ 2. sırada yer aldı. 
     DSP'nin aday sıralamasından ilginç bir süpriz çıktı. Ecevit, DSP'nin ekonomideki ağır toplarından Zekeriya Temizel'i koruma müdürünün bir alt sırasından aday gösterdi. 
     DSP'nin ekonomi kurmaylarından, Eski Maliye Bakanı Zekeriya Temizel ise İstanbul 3.bölge 5.sıradan aday gösterildi. Ecevit'in Koruma Amirliği'ni yaparken istifa ederek aday olan Recai Birgün ise aynı bölgeden Temizel'in üstündeki dördüncü sıraya oturdu. Başbakan Yardımcısı Şükrü Sina Gürel İzmir 2.bölge 1.sıradan aday gösterilirken, eski Yargıtay Cumhuriyet Başsavcısı Vural Savaş ise aynı bölgenin 2. sırası ile girdi. 
     Devlet Bakanları Masum Türker, Erdoğan Toprak'ın İstanbul'dan, Tayfun İçli'nin Ankara'dan, Tayyibe Gülek ise Adana'dan aday gösterildiği bildirildi. Devlet Bakanı iken intihara teşebbüs eden Hikmet Uluğbay da Ankara 1.bölge 1.sıradan aday oldu. 
     





</TEXT>
</DOC>
