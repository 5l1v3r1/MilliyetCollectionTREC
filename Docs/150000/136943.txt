<DOC>
<DOCNO> 136943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/15/son/sonspo04.html </URL>
<DATE> 2003/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray 4 eksikle ligin ikinci yarısına başlayacak... 
</HEADLINE>
<TEXT>

     Birinci Süper Futbol Ligi'nde geçen hafta yapacağı Denizlispor karşılmaşması olumsuz hava koşulları nedeniyle ertelenen Galatasaray, ikinci bölüm maçlarına yarın deplasmanda Bursaspor maçıyla başlayacak. 
     Ligde son maçını 22 Aralık 2002'de deplasmanda Samsunspor ile yapan Galatasaray, aradan geçen 54 günün ardından, ligin ikinci bölümüne yine deplasmanda start verecek. 
     Revivo, Lukunku ve Xavier gibi yeni transferleriyle güç kazanan sarı-kırmızılılar, geçen yıl 5-0 gibi tarihi farklı bir skorla yenik ayrıldıkları Bursaspor deplasmanından bu kez 3 puanla ayrılmanın hesaplarını yapıyor. 
     
     4 EKSİK 
     Galatasaray'da, sakatlıkları süren Suat Kaya, Ümit Karan, Hasan Şaş ve Mehmet Bölükbaşı'nın Bursa'ya götürülmeyeceği açıklanırken, hafta içinde takımla birlikte çalışmalara başlayan Hakan Ünsal ise kadroda yer aldı. 
     Bu sabah İstanbul'da basına kapalı yaptığı idmanın ardından, saat 13.45'te feribotla Mudanya'ya, oradan da karayoluyla Bursa'ya geçecek sarı-kırmızılılar, Kervansaray Termal Otel'de maç saatini bekleyecek. 
     
     SARI KART ALARMI 
     Bursaspor'a deplasmanda konuk olacak Galatasaray'da, toplam 5 oyuncunun sarı kart cezası sınırında olması teknik heyeti düşündürüyor. 
     Sarı-kırmızılılarda, kaleci Mondragon, Ayhan, Cihan, Vedat ve yeni transfer Volkan Arslan, Bursaspor karşılaşmasında sarı kart görmeleri durumunda, gelecek haftaki Malatyaspor mücadelesinde takımdaki yerlerini alamayacak. 
     
     MUHTEMEL 11 
     Galatasaray'ın Bursaspor karşısına, Mondragon, Xavier, Emre, Bülent, Hakan, Ümit Davala, Batista, Revivo, Ergün, Lukunku ve Arif muhtemel 11'iyle çıkması bekleniyor. 
     Bursa Atatürk Stadı'nda saat 19.00'da başlayacak ve hakem İsmet Arzuman'ın yöneteceği maç, Digitürk Lig TV'den naklen ekranlara gelecek. 
     





</TEXT>
</DOC>
