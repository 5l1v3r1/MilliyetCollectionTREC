<DOC>
<DOCNO> 128282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/02/son/soneko07.html </URL>
<DATE> 2003/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye bu yıl 5 büyüse de 1998 yılındaki gelire ulaşılamayacak... 
</HEADLINE>
<TEXT>

     Türkiye, 2002 yılında beklediği yüzde 6.5 büyümenin ardından, bu yıl hedeflediği gibi yüzde 5 büyüse bile kişi başına gelirde 1998 yılındaki kişi başı gelire ulaşamayacak. 
     Türkiye 2004 ve 2005 yıllarında da normal tempo ile yüzde 5 büyümeye devam ederse ancak 2005 yılında 1998 yılındaki kişi başına gelirin üzerine çıkabilecek. 
     Hesaplamalara göre, Türkiye'nin 2002 yılında yüzde 6.5 büyüdüğü varsayıldığında, 2003 yılında yüzde 5'lik büyüme ile kişi başına gelir 2000 yılı fiyatlarıyla 2 bin 917 dolara yükselecek. 
     GSMH ve kişi başına gelir açısından en yüksek rakamların yakalandığı 1998 yılında kişi başına gelirin 2000 yılı fiyatlarıyla 3 bin 102 dolar olduğu gözönüne alınırsa hala bu yılın altında kalınacak. 
     2004 ve 2005 yıllarında da yüzde 5'lik büyüme kişi başına gelirde pek farklılık yaratmayacak ve ancak 2005 yılında, 2000 yılı fiyatlarıyla ulaşılacak 3 bin 118 dolarlık gelirle 1998 yılı geçilmiş olacak. 
     Satınalma gücü paritesine SGP göre bakıldığında da yüzde 5'lik tempo ile kişi başına gelirde 1998 aşmak için 2005 yılını beklemek gerekecek. 1998 yılında 2000 yılı fiyatlarıyla 7 bin 2 dolar olan SGP'ye göre kişi başına gelir 2005'te 7 bin 38 dolara çıkacak. 
     Türkiye'nin 2003 yılında yakalacağı yüzde 5'lik büyüme ise GSMH açısından 1998 yılını yakalamasına yetecek. Türkiye, 2003 yılını yüzde 5 büyüme ile kapatması durumunda ulaşacağı 206.8 milyar dolarla 2000 yılı fiyatlarıyla 1998 yılında yakalanan 202.7 milyar dolarlık GSMH rakamını geçecek. 
     
     İYİMSER SENARYO 
     Öte yandan, Türkiye'nin 2003 yılından itibaren yüzde 7'lik bir büyüme tutturması halinde hesaplar değişecek. Böylelikle Türkiye 2004 yılında yakalanacak 3 bin 131 dolarlık kişi başına gelirle 1998 yılı geçilmiş olacak. 
     SGP ile kişi başına gelirde de önümüzdeki yıl yakalanacak 7 bin 68 dolarlık rakam, 1998 yılının üzerine çıkacak. 
     Türkiye yüzde 7'lik büyüme yakalarsa, 2000 yılı rakamlarıyla 2003 yılında 210.7, 2004 yılında da 225.5 milyar dolarlık GSMH'ye ulaşacak. 
     
     KÖTÜMSER SENARYO 
     Buna karşılık Türkiye'nin 2003 yılı ile birlikte önümüzdeki yıllarda düşük bir performansla gösterek yüzde 3 büyüme gerçekleştirmesi, hedefleri daha da ileri tarihlere atacak. 
     Nitekim kişi başına gelir şimdiye kadar ki en yüksek yıl olan 1998 seviyesine gelmesi için 2009 yılını beklemesi gerekecek. 
     SGP'ye göre kişi başına milli gelir için de 1998 yılı ancak 2009 yılında geçilebilecek. 
     GSMH açısından ise yüzde 3'lük büyüme ile bu yıl 202.8 milyar dolarlık bir büyüklüğe ulaşılacak. 
     





</TEXT>
</DOC>
