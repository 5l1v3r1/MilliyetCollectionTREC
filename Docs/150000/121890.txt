<DOC>
<DOCNO> 121890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/30/ekonomi/eko01.html </URL>
<DATE> 2002/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayram öncesi indirim ve taksit seferberliği 
</HEADLINE>
<TEXT>

Mağazalar ve büyük alışveriş merkezleri bayrama indirimler ve artan taksit sayılarıyla hazırlanırken, bankalar da alışveriş kartlarında cazip kampanyalar düzenliyor 
     AYFER YILDIZ 

     Şeker Bayramı ve yılbaşının yaklaşıyor olması alışveriş merkezlerini harekete geçirdi. İstanbul’daki Carousel Alışveriş ve Yaşam Merkezi’nde bulunan bazı mağazalar bayram alışverişi için yüzde 25 - 50 arasında değişen indirimlere başladı. 
     Bayrama indirim kampanyasıyla hazırlanan Akmerkez, yılbaşı için araba çekilişi kampanyası düzenliyor. 2 Aralık 2002 - 2 Şubat arasında toplam 30 milyon liralık alışveriş yapan herkes araba kampanyasına katılabiliyor. Akmerkez’deki mağazalar da taksit sayısını artırdı. 
     
     Hediye kampanyaları 
     Bayram nedeniyle ziyaretçi sayısının yüzde 20 artmasını bekleyen Profilo Alışveriş Merkezi 30 Kasım 2002 - 2 Mart’ta "daha çok alışveriş, daha çok hediye" kampanyası düzenliyor. Galleria’da yüzde 10 - 70 arasında değişen indirimin yanı sıra, çeşitli hediye kampanyaları yapılıyor. İstanbul Büyükçekmece’de hizmet veren Aymerkez de, bayram süresince giyim ve ayakkabı reyonlarından alışveriş yapan herkes yüzde 10 tutarında hediye çeki kazanacak. 
     Capitol Alışveriş Merkezi de otomobil çekiliş kampanyası düzenliyor. Capitolcard sahipleri, 30 milyon lira ve katlarında alışveriş yaparak çekilişe katılabiliyor. Nişantaşı ve Osmanbey’de de bazı mağazalar yüzde 30 - 50 arasında değişen indirimlere başladı. 
     

</TEXT>
</DOC>
