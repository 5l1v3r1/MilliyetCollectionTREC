<DOC>
<DOCNO> 120550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/23/siyaset/siy04.html </URL>
<DATE> 2002/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Elektrik düğmesini unutmuş 
</HEADLINE>
<TEXT>

Kanal D’ye çıkan Çiller, yalısında eşyaların yerini öğrenmeye çalıştığını itiraf etti. Çiller, "Şimdi evimdeki elektriklerin yerini bulmaya çalışıyorum" dedi 
     ANKARA Milliyet 

     Seçim gecesi oğlunu evlendiren DYP Genel Başkanı Tansu Çiller, partisinin barajın altında kalması nedeniyle mutluluk ve üzüntüyü bir arada yaşadığını söyledi. 
     Kanal D’deki Arena programında Uğur Dündar’ın sorularını yanıtlayan Çiller, oğlu Mert Çiller’in seçim günü sade bir nik h töreniyle evlendiğini anlattı. Bir anne olarak bundan büyük mutluluk duyduğunu ifade eden Çiller, Dündar’ın "Ama gece yıkıldınız" demesi üzerine, "Ne gecesi, 5 dakika sonra. Seçim sonuçları verilmeye başlanınca barajın altında kalacağımızı hemen anladım" dedi. 
     Çiller, "meşhur bir araştırmacı"nın kendisine DYP’nin yüzde 12 - 14 arasında oy alacağını söylediğini, sonuçların sürpriz olduğunu ifade etti. 
     12 Eylül öncesinin ünlü siyasetçisi İhsan Sabri Çağlayangil’in kendisine "Siyasete girilir ama çıkılmaz" dediğini belirten Çiller, siyaseti bırakmayacağını kaydederek, "Mühim olan düşmek değil kalkmasını bilmektir. Ama bu genel başkanlık olmayacaktır" diye konuştu. 
     Bu arada Çiller, seçimden sonra zamanını daha çok geçirmeye başladığı İstanbul’daki yalısında, eşyaların yerini öğrenmeye çalıştığını ifade etti. Çiller, siyaseti değil Genel Başkanlığı bırakacağını, artık ailesine ve evine daha çok zaman ayıracağını söyledi. 12 yıldır evine girmesiyle çıkmasının bir olduğunu belirten Çiller, "Evimdeki elektriklerin yerini bulmaya çalışıyorum şimdi. Özellikle çalışma masamda birden fazla elektrik düğmesi var. Açma ve kapamada sıkıntı yaşıyorum" şeklinde konuştu. 
     



 SİYASET 













</TEXT>
</DOC>
