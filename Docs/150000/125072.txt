<DOC>
<DOCNO> 125072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/17/ekonomi/eko03.html </URL>
<DATE> 2002/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Operasyon faizlerde risk yaratır 
</HEADLINE>
<TEXT>

Yapı Kredi’nin haftalık değerlendirmesinde, Irak operasyonuyla ilgili gelişmelerin faizleri artırabilecek bir risk unsuru taşıdığı belirtildi 
     EKONOMİ SERVİSİ 

     Yapı ve Kredi Bankası, Irak’ta gerginliğin arttığını, bu konudaki gelişmelerin faizleri artırabilecek risk unsuru taşıdığını bildirdi. 
     Yapı Kredi Kurumsal ve Ekonomik Araştırmalar Yönetimi tarafından hazırlanan Haftalık Görünüm raporunda, yabancı yatırımcıların alımları ile faizlerin haftaya hızlı bir düşüşle başladığı kaydedildi. Kopenhag Zirvesi’nde Türkiye’ye ilişkin alınan karar yerli yatırımcılar tarafından bir miktar tedirginlikle karşılansa da yabancı yatırımcılar tarafından olumlu bulunduğu belirtilen raporda, bunun sonucunda başlayan yabancı yatırımcı alımlarıyla faizlerin haftaya düşüşle başladığı vurgulandı. Raporda, şu değerlendirmelere yer verildi 
     
     Yabancıların gelmesi şart 
     "Bugün dün itibariyle, 3 Aralık tahvili ortalama yüzde 48.1, 2 Temmuz bonosu ise yüzde 50.7 faizden işlem görmüştür. Bu düşüşün ancak yabancı yatırımcıların ilgisinin sürmesi ile devam edebileceğini, aksi takdirde faizlerin haftanın geri kalan kısmında mevcut seviyesini koruyacağı, hatta bir miktar yükselebileceği düşünülmektedir. Öte yandan, Irak’taki gerginliğin de arttığı dikkat çekmektedir. Dolayısıyla bu konudaki gelişmelerin de faizleri artırabilecek bir risk unsuru olduğunu düşünmekteyiz.’’ 
     Yapı Kredi raporunda, aralık ayı için tüketici fiyatlarındaki artışı yüzde 2.6 civarında, özel imalat sanayiindeki fiyat artışını yüzde 1 tahmin ettiğini duyurdu. 
     



 EKONOMİ 















</TEXT>
</DOC>
