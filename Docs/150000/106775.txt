<DOC>
<DOCNO> 106775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/10/son/soneko15.html </URL>
<DATE> 2002/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Memurlar, Hükümet'e kırmızı kart gösterdi... 
</HEADLINE>
<TEXT>

     Kamu-Sen'e sağlı bir grup memur, Uzlaşma Kurulu tarafından öngörülen zam tutarını, Maliye Bakanlığı önünde kırmızı kartlı ve düdüklü eylemle protesto ettiler. 
     Bugün saat 12.00'de Maliye bakanlığı önünde toplanan bir grup Kamu-Sen çalışanı, bir ellerine kırmızı kart, diğer ellerine Türk bayrağı alarak, bakanlık önünde çeşitli sloganlar attılar. 
     Daha sonra düdükleri öttürerek bakanlığın makam giriş kapısına gelen memurlar, bir süre burada da slogan atarak öngörülen zammı eleştirdiler. 
     Kamu-Sen Teşkilatlandırma Genel Sekreteri Yücel Coşkun, burada basına yaptığı açıklamada, Kamu-Sen'in 2 Milyon 200 bin kişi adına yaptığı toplu görüşmelerin seyrine ilişkin hatırlatmalarda bulundu. 
     Bu görüşmeler neticesinde istedikleri 250 milyon liralık zamma karşılık, hükümet kanadının başlangıçta 35 milyon liralık rakam telaffuz ettiğini, Kamu Sen'in ısrarı üzerine 75 milyon lira zam rakamına çıkılabildiğini vurgulayan Coşkun, tüm kamu görevlileri için talep ettikleri 100 milyon liradan ise asla vazgeçmediklerini söyledi. 
     Ayrıca, sosyal yardımlardan Uzlaştırma Kurulu'nun öngördükleri ile bunların dışında kira yardımı, yiyecek ve ulaşım başta olmak üzere, tüm yardımların bir katsayıya bağlanarak günün şartlarına uygun hale getirilmesini istediklerini anlatan Coşkun, şunları kaydetti 
     ''Türkiye Kamu-Sen, bu şartlar yerine getirildiği takdirde 2003 yılı bütçesi ile ilgili birinci 6 aylık için yüzde 15, ikinci 6 aylık için yüzde 10 ve enflasyon farklarının, düşük dereceli memura daha fazla olmak üzere kademeli olarak azalan şekilde dağıtılmasını istemektedir.'' Memurlar basına yapılan açıklamanın ardından, bakanlık binasının makam girişi merdivenlerine oturarak, bakanı istifaya çağırdılar. Memurlar daha sonra, ellerindeki kırmızı kartları merdivenlere bırakarak eylemlerine son verdiler. 
     





</TEXT>
</DOC>
