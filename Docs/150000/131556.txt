<DOC>
<DOCNO> 131556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/17/son/sontur31.html </URL>
<DATE> 2003/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ulaştırma Bakanı, uçaktaki arızayı anlatıyor... 
</HEADLINE>
<TEXT>

     Ulaştırma Bakanı Binali Yıldırım, AK Parti Genel Başkanı Recep Tayyip Erdoğan ve beraberindekileri taşıyan uçağın arızasının çok önemli olmadığını, arızanın giderilmeye çalışıldığını, endişe edilecek bir durum olmadığını bildirdi. 
     Yıldırım, Şanghay'dan saat 12.00'de havalanan ve Pekin'e zorunlu iniş yapan THY'nin Airbus A-340 tipi ''Hakkari'' adlı uçağın arızasıyla ilgili Pekin'de gazetecilere açıklamalarda bulundu. 
     Yıldırım, Türk Hava Yolları'nın dünyanın en seçkin havayolu taşıma şirketlerinden birisi olduğunu, bu tür yaşanan olumsuzluklardan kuruma zarar verilmemesi konusunda duyarlı olunmasını istedi. Yıldırım, şöyle devam etti 
     ''Uçak içinde hiçbir şekilde cep telefonu açılmaması gerekirdi ancak cep telefonun uçağın hemen inişi esnasında açıldığı tespit edildi. Bu çok büyük bir riskti, Allah'tan birşey olmadı. Bu konuda arkadaşların çok daha titiz ve sorumlu davranmalarını rica ediyorum.'' Şu anda arızanın giderilmeye çalışıldığını, daha sonra pistte test yapılarak göstergelerin tekrar kontrol edileceğini belirten Yıldırım, herşeyden emin olunduktan sonra havalanılacağını ifade etti. 
     Yıldırım, yeni bir uçak gelip gelmeyeceğinin sorulması üzerine, bütün tedbirlerin alındığını, ihtiyaçlara göre hareket edileceğini dile getirdi. Yeni uçak gelmesi ve yolcuların konaklamaları dahil her türlü tedbirin alındığını vurgulayan Yıldırım, ''Bunlara ihtiyaç kalmayacağını umuyoruz. Test esnasında bir aksilik çıkmazsa yolumuza devam edeceğiz'' dedi. 
     Yıldırım, bir başka soru üzerine, ''gayet normal bir iniş yapıldığını'' ancak havacılıkta hiçbir şeyin şansa bırakılamayacağını, risk alınmaması için uçağın inmesi yolunda karar alındığını belirtti. 
     Bakan Yıldırım, bir başka soruyu yanıtlarken, göstergelerde bir anormallik ortaya çıktığını, bunun çok çeşitli nedenlerinin olduğunu, ancak şu anda sorunun kaynağının bulunduğunu ifade etti. Yıldırım, ''Bir kelepçeden bir yerden bir kaçak var. O da kabin boşluğunda hararetin fazla gözükmesine neden oluyor. Aslında çok önemli birşey değil ama tedbir olarak böyle bir kararın verilmesi gerekiyordu. Hiçbir şekilde dramatize edilecek, endişe edilecek birşey yok'' diye konuştu. 
     





</TEXT>
</DOC>
