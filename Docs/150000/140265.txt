<DOC>
<DOCNO> 140265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/03/son/sondun12.html </URL>
<DATE> 2003/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İngilizlerin yüzde 70'i Blair'in politikalarına karşı... 
</HEADLINE>
<TEXT>

     İngiltere'de yapılan bir kamuoyu yoklaması, halkın yüzde 70'inin Başbakan Tony Blair'in politikalarına destek vermediğini ortaya koydu. 
     İngiltere'de yayımlanan günlük ekonomi ve siyaset gazetesi Financial Times'ın MORI'ye yaptırdığı anket, halkın sadece yüzde 30'unun hükümetin uygulamalarını desteklediğini gösterdi. 
     Blair'in kendi seçmeni arasında yüzde 67 olan kişisel reytinginin de, son bir ayda yüzde 49'a gerilediğini belirten Financial Times, bu durumun sadece Blair'in Irak konusuna yaklaşımından ileri geldiğini savundu. 
     Financial Times için MORI tarafından 2 bin kişiyle yüzyüze yapılan görüşmelerle yapılan ankette, Muhafazakar Parti'nin de bu başarısızlığı iyi kullanarak oylarını artıramadığı sonucu ortaya çıktı. Gazete, söz konusu partinin liderine, partili seçmen arasında verilen desteğin yüzde 28 olduğunu, muhafazakar seçmenin yüzde 51'inin ise parti lideri Duncan Smith'i desteklemediklerini bildirdi. 
     Gazete, Blair'in son dönemde halkın gözünden düşmesine karşın lideri olduğu İşçi Partisi'nin olası bir seçimde hala birinci parti olduğunu yazdı. Gazeteye göre, bugün bir seçim yapılsa İşçi Partisi yüzde 44 civarında oy alacak. Muhafazakar Parti'nin oy oranı yüzde 25, Liberal Demokrat Parti'nin ise yüzde 22. 
     





</TEXT>
</DOC>
