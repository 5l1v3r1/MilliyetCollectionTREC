<DOC>
<DOCNO> 127937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/01/son/sonspo01.html </URL>
<DATE> 2002/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Aziz Yıldırım ''Yeni hocamız 3 Ocak'ta takımın başında'' 
</HEADLINE>
<TEXT>

     Fenerbahçe Kulübü Başkanı Aziz Yıldırım, futbol takımının başına getirlmesi düşünülen ismin, 3 Ocak Perşembe günü işbaşı yapacağını bildirdi. 
     Yılbaşı tatilini bazı yöneticilerle birlikte Uludağ'da geçiren Aziz Yıldırım, Grand Yazıcı Otel'de düzenlediği basın toplantısında, yönetim kurulunun, Mustafa Denizli'nin görevine son verilmesinin ardından başlattığı yeni teknik direktör arayışlarının sonuçlandığını belirterek, takımın başına getirilecek ismin 3 Ocak Perşembe günü açıklanacağını kaydetti. 
     Yönetim kurulu üyesi Sadettin Saran'ın, bir süredir yurdışında çeşitli teknik direktörlerle bizzat görüştüğünü ve bu görüşmelerle ilgili yönetime rapor verdiğini belirten Yıldırım, şunları söyledi 
     ''Yeni hocamız, 3 Ocak'ta takımın başında olacak. Birkaç isim üzerinde durduk. Amacımız, Fenerbahçe'ye kolay uyum sağlayacak, futbolcularla rahatlıkla diyalog kuracak bir isim seçmekti. Bu kriterler üzerinde düşündük ve kararımızı verdik. Daha önce de deklare ettiğimiz gibi hocamızın ismi 3 Ocak'ta açıklanacak.'' 
     
     Şampiyon oluruz 

     Yıldırım, tüm olumsuz görüşlere karşın, Fenerbahçe'nin mevcut kadrosuyla şampiyonluğa ulaşacağını savundu. 
     Fenerbahçe'nin, yeni yılla birlikte, sorunlarından arınarak başarılı bir grafik çizeceğini ileri süren Yıldırım, ''Bundan sonra takımın hata yapacağını sanmıyorum. Fenerbahçe, ligde artık kötü neticeler almaz. Çünkü, futbolcularımızın çoğu, milli takımlarda yer alan isimler. Kaliteli bir kadromuz var. İlk kez iddialı konuşuyorum. 
     Kimse merak etmesin. Fenerbahçe, bu kadrosuyla sezon sonu şampiyonluğa ulaşacak'' dedi. 
     Bu arada teknik direktör arayışları sırasında Uludağ'da tatilini geçirmekte olan AC Milan eski teknik direktörü Fatih Terim ile burada görüştüğü yönünde basında çıkan haberlerin asılsız olduğunu ifade eden Yıldırım, Terim ile 3 yıldır telefonla dahi görüşmediğini, bu tip haberlerin Fenerbahçe'ye zarar verdiğini söyledi. 
     






</TEXT>
</DOC>
