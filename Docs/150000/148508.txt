<DOC>
<DOCNO> 148508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/09/yazar/bila.html </URL>
<DATE> 2003/04/09/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
İnsani boyut 
</HEADLINE>
<TEXT>

     İster kabul et, ister etme... 
     "Irak’ın ulusal kurtuluş savaşı." 
     Ulusal kurtuluş savaşını veren ilk millet olmasak yutacağız da, neyse... 
     Irak halkı diktatöryal yönetimden ABD ve İngiltere sayesinde kurtulacaklar, sonra demokrasilerini kuracaklar, ABD ve İngiltere yanlısı bir yönetim seçecekler, petrollerini bu ülkelerin şirketlerine teslim edecekler, dünyanın neresinde olursa olsun ABD’nin hoşuna gitmeyen bir gelişme olursa kayıtsız -koşulsuz ABD’nin yanında yer alacaklar, istediği anda ABD ve İngiltere’ye üs verecekler, topraklarını açacaklar ve böylece kurtulacaklar 
     Kurtuluşun bedeli bu 
     21. yüzyılda ABD ve İngiltere’nin insan hakları ve demokrasiden anladıkları da bu 
     Tıpkı 20. yüzyılda anladıkları gibi. Bir farkla ki, 20. yüzyılda "demokrasi, insan hakları serbest piyasa" adına yaptıklarını, bir de "sosyalizm" adına yapan rakipleri vardı. Şimdi yok. Tek başına yapıyorlar. 
     Savaşın siyasi boyutu böyle, böyle de olacak... 
     Peki insani boyut 
     Ne oldu Petrol sızıntısına bulanmış bir kuş için kıyamet koparan, sokak köpekleri için gözyaşı döken insanlar, dünya kuruluşları nerede 
     İki kolu kökünden kopmuş Iraklı çocuğu Türkiye’ye, Almanya’ya, Fransa’ya, ABD’ye taşıyacak uçak yok mu Üç haftada Irak’ı yerle bir eden teknoloji, açlık ve susuzluk içinde kıvranan zavallı Irak halkına su ve ekmek götürecek yüksek ve güvenli teknolojiniz yok mu Bir tümeni bir birkaç saatte dünyanın bir ucundan bir ucuna taşıyabilen ABD ve İngiltere, bir tümen de insani yardım için organize edemiyor mu Kan gölüne çevirdikleri yerleşim yerlerine bir sahra hastanesi kurmak da boyunlarının borcu değil mi 
     Nerede BM 
     Bütün dünya, "ABD’nin vurduğu yerde gül biter" diye, bekleyecek mi 
     Nerede uluslararası basın kuruluşları Gazetecilerin kaldığı bilinen Filistin Oteli’nin tankla vurulması, iki gazetecinin ölmesi, üçünün yaralanması, El Cezire ve Abu Dabi televizyon bürolarının vurulması, "savaşta olur böyle şeyler" kabilinden, geçiştirilecek mi Kanlar içinde hala kamerasını çalıştırıp haber için ölümü göze alan gazetecileri kim koruyacak Çıt, çıkmayacak mı 
     ABD ve İngiltere, Irak savaşında hiçbir kural, hiçbir insani ölçü tanımıyorlar. 
     İşlerine geldiğinde kimseye kaptırmadıkları insan haklarını da tank paletlerinin altına alıp ezip geçiyorlar. 
     Ve bizde bazıları hala hayıflanıyor Keşke, fırsatı kaçırmasaydık 
     ABD’nin vurduğu yerde gül bitecek Neredeyse, keşke bize de vursaydı, diyecekler. 
     Oysa gül falan bittiği yok 
     ABD’nin vurduğu yerden kan ve petrol fışkırıyor... 
     Demokrasi ve gül değil... 
     
     







</TEXT>
</DOC>
