<DOC>
<DOCNO> 134798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/03/son/soneko23.html </URL>
<DATE> 2003/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine'nin bono ihalesinde faiz yüzde 47 oldu... 
</HEADLINE>
<TEXT>

     Hazine'nin düzenlediği 98 gün vadeli referans bono ihalesine 1 katrilyon 886.9 trilyon lira teklif gelirken, nominal 1 katrilyon 59.4 trilyon liralık satış gerçekleşti. 
     İhalede, net 955 trilyon liralık satış gerçekleştirilirken, basit faiz yüzde 40.6, bileşik faiz ise yüzde 47 oldu. 
     Hazine'nin değişken faiz ödemeli senetlerin kupon faizlerinin belirlenmesi amacıyla yapılan ihalede, 5 Şubat ihraç tarihli bonoların geri ödemesi 14 Mayıs 2003 tarihinde gerçekleşecek. 
     İhaleyle yaratılacak kaynak Şubat ayında piyasaya yapılacak ödemeler ve kamu kurumlarına yapılan ROT rekabetçi olmayan teklif satışların geri ödeme tutarları toplamının yüzde 15'i kadarını oluşturuyor. 
     Bu ihalede ROT ve ihale sonrası teklif yoluyla satış yapılmazken, söz konusu bono ihalesinde oluşan dönem faizi 14 Mayıs 2003 tarihli değişken faizli devlet tahvillerinin kupon hesaplamasına esas teşkil edecek ve kupon süreleri 91 gün olduğundan kupon ödemesinde dikkate alınacak faizi belirlemek için ihalede 98 gün için oluşan dönem faizi 91 güne çekilecek. 
     Daha önce, 13 Kasım 2002 ihraç tarihli referans bono ihalesi itfa tarihinin resmi tatile denk gelmesi nedeniyle 84 gün vadeli olarak yapılmış ve kuponlara uygulanacak faiz oranı aynı yöntemle 91 güne çekilmişti. 
     Kuponlara uygulanacak faiz oranına ilişkin duyuru ihale sonrasında yapılacak. 
     





</TEXT>
</DOC>
