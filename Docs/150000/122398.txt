<DOC>
<DOCNO> 122398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/03/magazin/mag01.html </URL>
<DATE> 2002/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Cem tamamen duygusal’ 
</HEADLINE>
<TEXT>

     ALİ'CE 
Ali Eyüboğlu 

     Cem Yılmaz’ın Telsim’den Turkcell’e transfer olduğu söylentisi kulislere bomba gibi düştü. Konuşulanlara göre Yılmaz, üç yıla yakındır çalıştığı Telsim’le sinema filmi nedeniyle anlaşmazlığa düştü. Turkcell de bu fırsatı kaçırmayıp, Yılmaz’a transfer teklifinde bulundu. Yılmaz, "3 yıl için 2.5 milyon dolar" teklifine "evet" dedi ve iş sözleşme aşamasına geldi. 
     Telsim’le Yılmaz’ın yollarının ayrılmasına sebep olarak, aylardır üzerinde çalıştığı film için istediği para gösterildi. Malum Cem Yılmaz, aylardır henüz adı konmamış bir "uzay filmi" üzerinde çalışıyordu. Cem Yılmaz’ın yazıp oynayacağı filmin çekimleri geçtiğimiz ağustos ayında başlayacaktı. Çekimler önce "kış"a, son olarak da 2003 yazına ertelendi. 
     Söylenen o ki, Dünyaya gelip, her ülkeden ilginç bir tip alıp dönen uzaylıların Türkiye’den de Cem Yılmaz’ı seçmesini konu edinen film için stand up yıldızının istediği ücret, "Kampanya için aldığın paraya film de dahildi. Daha ne parası istiyorsun " diye reddedildi. 
     Transfer bombasının, Cem Yılmaz’ın internette dolaşan Telsim’in "Cep transfer yenilendi" reklamı gibi "sanal" mı yoksa gerçek mi olduğunu ise zaman gösterecek. 
     



 MAGAZİN 











</TEXT>
</DOC>
