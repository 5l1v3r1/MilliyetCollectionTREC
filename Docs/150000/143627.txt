<DOC>
<DOCNO> 143627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/19/son/sondun39.html </URL>
<DATE> 2003/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak Kürdistan Demokrat Partisi ''Tarık Aziz Erbil'de..'' 
</HEADLINE>
<TEXT>

     Irak Kürdistan Demokrat Partisi IKDP Süleymaniye temsilci yardımcısı Nabez Raşid Ahmed, Irak Başbakan Yardımcısı Tarık Aziz'in IKDP'nin denetimindeki bölgede olduğunu söyledi. 
     Ahmed, Aziz'in Erbil'de olduğunu belirtti, ancak ne zaman, nerede ve nasıl teslim olduğunu açıklamadı. 
     Demokratik Irak Platformu üyelerinden İsmail Sayer de, Bulgaristan'ın başkenti Sofya'dan gönderdiği faks mesajında, Aziz'in teslim olduğunu haber verdi. 
     Sayer, Tarık Aziz'in Bağdat'tan kuzey bölgesine kaçtığını öne sürdü. 
     
     YALANLAMALAR 

     Bu arada Amerikalı yetkililer, Tarık Aziz'le ilgili haberleri reddetti. 
     Washington'da isminin açıklanmasını istemeyen Amerikalı yetkililer, bu haberleri doğrulayacak bilgi bulunmadığını söyledi. 
     Erbil'deki IKDP sözcüsü Fevzi Hariri de söylentileri duyduklarını, ancak bunu doğrulayamayacaklarını belirtti. 
     
     İNGİLTERE ARAŞTIRIYOR 

     İngiltere Dışişleri Bakan Yardımcısı Mike O'Brien, Avam Kamarası'nda konuşurken, bakanlığının Aziz'in saf değiştirdiği yolundaki söylentiyi araştırdığını bildirdi. 
     O'Brien, milletvekillerinden birinin sorusu üzerine, Aziz'in saf değiştirerek Kuzey Irak'a kaçtığı yolunda söylentiler olduğunu ve bunları araştırdıklarını belirtti. Ortadoğu'dan sorumlu bakan yardımcısı O'Brien, ''Bu, henüz sadece söylentiden ibaret. Söylentiler oluyor. Doğru olup olmadığını bilmiyoruz. Bir Bulgar kaynağından gelen bu söylentiyi de araştırıyoruz'' dedi 
     
</TEXT>
</DOC>
