<DOC>
<DOCNO> 148643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/09/son/sonspo19.html </URL>
<DATE> 2003/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor'da hedef mutlak üç puan... 
</HEADLINE>
<TEXT>

     Samsunspor maçında 3 puan yitiren ve UEFA Kupası'na katılma hedefinden uzaklaşmaya başlayan Gaziantepspor, hafta sonunda cezası nedeniyle Mersin'de yapacağı Bursaspor maçına mutlak galibiyet parolasıyla hazırlanıyor. 
     Celal Doğan Tesisleri'nde, teknik sorumlu Nurullah Sağlam'ın kurs nedeniyle İstanbul'da bulunması nedeniyle antrenman, Faik Çetin gözetiminde gerçekleştirildi. Yaklaşık 2 saat süren antrenman, koşu ve ısınma hareketleriyle başladı. 
     Kırmızı-siyahlı futbolcuların oldukça hırslı ve neşeli oldukları gözlenirken, futbolcular daha sonra, yarım alanda ikiye ayrılarak taktik ağırlıklı çift kale maç yaptı. 
     Çalışmaya, sakat olan Preko katılmazken, bu oyuncunun antrenman salonunda tek başına çalıştığı öğrenildi. 
     
     ''TEKNİK DİREKTÖR TRANSFERİ'' 
     Bu arada Gaziantepspor, ligde zor günler yaşayan Elazığsporlu yöneticilerin ısrarını kıramayarak, genel menajerlik görevini sürdüren Sırp teknik adam Milorad Mitroviç'i Elazığspor'a verdi. 
     Asım Atmaz, Elazığspor Kulübü Başkanı Baki Aydın'ın, Erol Tok'un istifasıyla boşalan teknik direktörlük görevine genel menajerleri Mitroviç'i getirmek istediklerini, Mitroviç için kendilerinden izin istendiğini söyledi. 
     Atmaz, ''Elazığspor zor durumda. Bizim teknik sorumlumuz Nurullah Sağlam, Mitroviç ona yalnızca fikir veriyordu ve herşeyden sorumluydu. Komşu kentin takımına, zor günlerinde küçük bir katkımız olsun istedik'' diye konuştu. 
     Mitroviç'in verilen izin üzerine, Sırp teknik adamın bugün Elazığ'a gideceği ve yeni kulübüyle sözleşme imzalayacağı öğrenildi. 
     
     ''MUTLAK GALİBİYET'' 
     Atmaz, sahalarının kapanması nedeniyle, Mersin'de karşılaşacakları Bursaspor ile zorlu bir 90 dakika oynacaklarını bildirdi. 
     Atmaz, güçlü rakiplerinin ligde şanssız günler yaşadığını, kendilerinin ise her geçen gün gelen kayıpla UEFA Kupası hedefinden uzaklaştıklarını belirterek, şöyle konuştu 
     ''Haftayı biz de rakip Bursaspor da puansız kapadı. Onlar ligde kalmak için mücadele ederken biz UEFA Kupası'na katılma hedefimizi sürdürmek amacındayız. Çok iyi top oynuyoruz, ancak sonuca gidemiyoruz. Bursaspor'u yenerek ligde çıkışa geçmek istiyoruz. Rakiplerle aradaki puan farkını kapamalıyız. Bursaspor'un ligdeki durumu bizi ilgilendirmiyor. Yönetici, teknik kadro, futbolcu ve taraftar desteğiyle bu günleri hızla atlatacağız. Çok kaliteli ve genç bir kadroya sahibiz. Geriye kalan tüm maçları en az kayıpla kapatarak UEFA hedefine ulaşmayı hedefliyoruz. '' Atmaz, tesadüf eseri ligin ilk devresinin 10. haftasında yine Bursaspor ile yaptıkları maçı, rakibin cezası nedeniyle seyircisiz oynadıklarını ve berabere kaldıklarını hatırlatarak, ''Bu kez de biz cezalı durumdayız, rakip yine Bursaspor. Ancak bizim, kazanmaktan başka çaremiz yok'' diye konuştu. 
     





</TEXT>
</DOC>
