<DOC>
<DOCNO> 111275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/05/spor/bvol.html </URL>
<DATE> 2002/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
FİLEDE İLK SMAÇ 
</HEADLINE>
<TEXT>

Türk voleybolunda 2002-2003 sezonu bugünkü maçlarla perdelerini açacak. 39’u yabancı toplam 288 sporcunun ter dökeceği ligde bayanlar 26’ıncı, erkekler ise 33’üncü şampiyonlarını arayacak 
     RAGIP TEKİN 

     Erken mesai 
     TÜRKİYE’NİN kulüpler bazında Avrupa’da en başarılı branşı olmayı sürdüren voleybol, bu sezon bayanlar Avrupa şampiyonası ve erkekler Avrupa Kupası grup eleme 2. devre maçlarının ülkemizde yapılacak olması nedeniyle erken start alıyor. Bayanlarda Bolu Gentaş, erkeklerde İllerbankası, Kolejliler ve Türk Telekom’un maratondan çekildiği liglere, ilk kez katılacak olan bayanlarda Şanlıurfa Gençlik, erkeklerde de Rize Fındıklı ayrı renk katacak. 
     
     11 Rus var 
     ÜÇ büyük kulübün "devam" kararı almasıyla yeniden güç toplayan ligde 14 bayan, 13 erkek takımı mücadele edecek. Zorlu maratonda 249 Türk sporcunun yanı sıra 17’si bayan toplam 39 yabancı ter dökecek. Rusya 11 temsilci ile yine en fazla sporcu gönderen ülke konumunda bulunuyor. Bu ülkeyi 8 sporcu ile Bulgaristan izliyor. Ligde 5 Ukrayna, 4 Letonya, 2’şer Azeri, Gürcü, 1’er Polonya, Slovenya, Yugoslav, Hırvat, Macar ve Kazak görev yapacak. 
     
     Müthiş yarış 
     2002 - 2003 sezonu bayanlarda yine geçen sezonun şampiyonu Eczacıbaşı ile Vakıfbank Güneş Sigorta arasındaki müthiş rekabete sahne olacak. Erkeklerde ise şampiyonluk yarışının Arçelik, Ankara SSK, Ziraatbank ve geçen sezon mutlu sona ulaşan Erdemirspor arasında geçmesi bekleniyor. Bu takımlardan bayanlarda Eczacıbaşı, Vakıfbank Güneş Sigorta, erkeklerde de Erdemirspor ve Ankara SSK, Avrupa Şampiyonlar Ligi’nde de ter dökecekler. 
     
Hüsnü Can’dan mesaj      FEDERASYON Başkanı Prof. Dr. Hüsnü Can, yeni sezonda voleybolda daha başarılı bir çizgi yakalamaya çalışacaklarını söyledi. Voleybola olan ilginin artmasını amaçladıklarını ifade eden Can, "Bu branşı halkımıza sevdirmeye, gelişimini ve yaygınlaşmasını sağlamaya çalışıyoruz. 2002-2003 sezonunun kulüp idarecilerine, teknik adam ve sporcularına başarılar getirmesini temenni ediyorum. Fair-Play ruhunun hakim olduğu bir lig yaşanmasını diliyorum " diye konuştu. 
     
Filede bugün      ERKEKLER 1. LİGİ 
     Ankara Selim Sırrı Tarcan Spor Salonu 
     14.00 SSK - Bursa Emniyet 
     İstanbul Burhan Felek Spor Salonu 
     15.00 Galatasaray - Beşiktaş 
     17.00 İst.B.Bld. - Fenerbahçe 
     Rize Fındıklı Aksu Spor Salonu 
     13.00 Fındıklıspor - Arçelik 
     Tokat Hüseyin Akbaş Spor Salonu 
     13.00 Plevne Bld. - Ziraatbankası 
     Zonguldak Ereğli Spor Salonu 
     14.00 Erdemirspor - İzmir Saint Joseph 
     



 SPOR 
































</TEXT>
</DOC>
