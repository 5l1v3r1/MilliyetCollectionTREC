<DOC>
<DOCNO> 136011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/09/siyaset/asiy.html </URL>
<DATE> 2003/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül ulus’a değil millet’e seslendi 
</HEADLINE>
<TEXT>

Adı önce "Ulusa Sesleniş" olarak duyurulan konuşma, TRT’deki çekimden sonra "Başbakan’ın Millete Sesleniş Konuşması" olarak değiştirildi 
     ANKARA Milliyet 

     Başbakan Abdullah Gül’ün TRT’de dün akşam yayımlanan "Ulusa Sesleniş" konuşması, "Millete Sesleniş" olarak değiştirildi. 
     Irak harekatında hükümetin izlediği politikayı ve gerekçelerini halka anlatmak isteyen Gül, önceki gün konuşmanın çekiminin yapılmasını istedi. Gül’ün yoğun programı nedeniyle yapılamayan çekim dün gerçekleştirildi. Çekimi yaklaşık iki saat süren ve 13 dakika olarak hazırlanan bant kaydı, dün akşam 18.00’de TRT’den yayımlandı. Adı önce "Ulusa Sesleniş" olarak duyurulan konuşma, çekimden sonra "Başbakanın Millete Sesleniş Konuşması" olarak değiştirildi. Duyuru metninde "ulus" yerine "millet" sözcüğünün kullanılmasını Gül’ün istediği belirtildi. TRT’deki konuşmasına "Sizlere samimi ve içten şekilde hitap etmek için karşınızdayım" diye başlayan Gül, Irak kriziyle ilgili süreci anlatarak sözlerini "Allah bölgemizde ve dünyamızda barışı tesis etmek için sürdürdüğümüz çabalarda bizlere yardımcı olsun" diye tamamladı. 
     
     Bush gibi bitirdi 
     Gül’ün konuşmasını bitirirken kullandığı üslubun ABD Başkanı George Bush’un "Tanrı Amerika’yı korusun" ifadesiyle benzerlik göstermesi de dikkat çekti. 
     "Ulus" ve "millet" sözcükleri Türk Dil Kurumu TDK Sözlüğü’nde "eşanlamlı" iki sözcük olarak ifade ediliyor. 
     ODTÜ Türk Dili Bölümü Başkanı Güneş Müftüoğlu, ulus ve millet sözcüklerinin eşanlamlı olduğunu, anlam bakımından aralarında bir farklılık bulunmadığını belirterek, "Farklılık millet sözcüğünün Arapça, ulus kelimesinin de Türkçe olmasındadır" dedi. 
     
Sezer imza makinesı değil      Başbakan Abdullah Gül, Cumhurbaşkanı Ahmet Necdet Sezer’in "imza makinesı" olmadığını söyledi. Kanal 7’nin sorularını yanıtlayan Gül, Sezer’le ilişkilerinin iyi olduğunu, her hafta görüştüklerini belirterek, şöyle konuştu 
     "Yapacağımız kamu reformuyla Cumhurbaşkanı ve benim hiç imza atmamam gereken atamaları düzenleyeceğiz. Her gün akşam bir saat imza atıyorum. Bakan arkadaşlarımın öngördüğü değişiklikler oluyor. Başarılı olabilmeleri için beraber çalışacağı arkadaşları tercih etme hakkı vardır. Yoksa, herkesi değiştirmek gibi olursa bu doğru olmaz tabii. Bakan arkadaş bana gönderir, ben bunları onaylarım, Cumhurbaşkanı’na gider. Cumhurbaşkanı da orada otomatik bir imza makinesi değildir. Tabii ki imzaladıkları vardır, geri çevirdikleri vardır." 
     



 SİYASET 














</TEXT>
</DOC>
