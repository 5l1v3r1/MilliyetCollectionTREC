<DOC>
<DOCNO> 127261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/27/son/soneko38.html </URL>
<DATE> 2002/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
HSBC Advantage Card, dünyaya açılıyor... 
</HEADLINE>
<TEXT>

     HSBC Advantage Card, MasterCard ile 210 ülkede, 29 milyon işyerinde geçerli olacak. 
     MasterCard Europe S.A'dan yapılan açıklamaya göre, HSBC Bank A.Ş, Advantage Card kredi kartı sistem altyapısı için MasterCard'ı seçti. 
     Daha önce sadece Türkiye'de 5 bin Advantage üye işyerinde kullanılabilen Advantage Card, kredi kartı özelliğini taşımasıyla Türkiye'de 10 bin 823 ATM ve 438 bin 586 işyerinde geçerli olacak. 
     Yurtdışında işlem ve alışveriş yapılabilecek, taksit özelliği ise sadece Türkiye'deki Advantage üye kuruluşları ve mağazalarında uygulanacak HSBC Advantage Card, 210 ülkede, 806 bin ATM ve 29 milyon işyerinde kullanılabilecek. 
     MasterCard Avrupa Bölgesi Başkanı Peter Hoch, HSBC ile Advantage için böyle bir projeye imza atmanın kendileri için büyük önem taşıdığını vurgulayarak, ''Teknolojik gelişmeler ve yeniliklerde öncü olan her iki şirketin bu başarısı, yurtdışında Türk bankacılığının başarılarına bir yenisini daha ekleyecektir'' dedi. 
     HSBC Bank A.Ş. Genel Müdürü Piraye Antika ise 1.3 milyon Advantage Card sahibini global bankacılık deneyimlerinden ve bireysel bankacılık hizmetlerinden yararlandırma yolunda önemli mesafe kaydedildiğini belirterek, ''MasterCard, bu yolda Advantage markasına önemli bir değer katacak'' dedi. 
     Antika, 2003 yılında Advantage Card sahiplerine HSBC Advantage Card gönderiminin süreceğini, böylelikle bankanın, Türkiye'nin kredi kartı ve bireysel bankacılık hizmetleri alanındaki payını önemli ölçüde artırmayı hedeflediklerini bildirdi. 
     





</TEXT>
</DOC>
