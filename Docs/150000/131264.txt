<DOC>
<DOCNO> 131264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/16/son/soneko48.html </URL>
<DATE> 2003/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Krueger, ekonimdeki rakamlardan memnun... 
</HEADLINE>
<TEXT>

     IMF 1. Başkan Yardımcısı Anne Krueger'in Maliye Bakanı Kemal Unakıtan ile görüşmesinde, hükümetin yüzde 6.5'lik faiz dışı fazla hedefinin tutturulması yönündeki açıklamalarının önemli olduğu ve memnuniyetle karşıladıklarını ifade ettiği öğrenildi. 
     Krueger'in Maliye Bakanı Unakıtan ile görüşmesi yaklaşık 1.5 saat sürdü. 
     Görüşme ardından herhangi bir açıklama yapılmazken, görüşmede Krueger'in başta vergi olmak üzere, temel iyileştirici reformların ortaya konulması halinde, IMF ile sağlıklı bir ilişkinin sürdürülebileceğini söylediği belirtildi. 
     Alınan bilgilere göre Krueger görüşmede, istikrarlı bir hükümetin büyük bir avantaj olduğunu vurgularken, büyümenin beklenenden daha iyi, enflasyonun ise daha düşük olduğunu ifade ettiği, ekonomide sağlıklı bir gidişat olduğunu söylediği kaydedildi. 
     
     İHALE YASASI 

     Görüşmede Krueger'in, yeni ihale yasasının uluslararası ölçütlere uygun olduğu, bir süre uygulandıktan sonra, ''aksaklıklar çıkması halinde'' değiştirilmesi gerektiğini söylediği de bildirildi. 
     Maliye Bakanı Unakıtan'ın da görüşmede, hükümetin yüzde 6.5'lik faiz dışı fazla hedefinde kararlı olduğu ve iradesini ortaya koyduğunu belirterek, yüzde 6.5'lik faiz dışı fazlaya uygun bütçe hazırlıklarının sürdürüldüğünü bildirdiği öğrenildi. 
     Bakan Unakıtan görüşmede, yeni ihale yasasının mevcut haliyle sürdürüldüğünü Krueger'e iletirken, ihale yasasında hükümetin temel yaklaşımının, uygulamada eksiklikleri görmek olduğunu, eksikliklerin çıkması halinde, rötuşlarla düzeltilmesi yoluna gidileceğini söylediği kaydedildi. 
     Alınan bilgiye göre görüşmede, 2003 yılı bütçe büyüklükleri başta olmak üzere genel ekonomik gidişat da gözden geçirildi. 
     





</TEXT>
</DOC>
