<DOC>
<DOCNO> 122189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/02/ekonomi/eko01.html </URL>
<DATE> 2002/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Çölaşan’dan Şekerbank’a yanıt 
</HEADLINE>
<TEXT>

Emin Çölaşan, Şekerbank’ın gazetelere verdiği ilanlarda gerçeği yansıtmadığını söyledi. Çölaşan şu noktalara dikkat çekti 
     "Dünkü gazetenizde Şekerbank tarafından verilen paralı ilanı okudum. İlan yanlışlarla, saptırmalarla doludur ve kamuoyunu yanıltmayı amaçlamaktadır. 
     Şekerbank’ın bazı şubelerinde vatandaşların mevduat hesaplarının bazı banka çalışanları tarafından sahte imza ve düzmece belgelerle buharlaştırıldığı, hesaplardan çekildiği ve yok edildiği iddialarını köşemde yazdım. 
     Bunları ayrıca belgeledim. 
     Şekerbank yönetimi olayın üzerine gideceğine, savcılıklara başvurarak hakkımda defalarca suç duyurusunda bulundu. Hem de öyle ki, aynı yazı için ayrı ayrı savcılıklara 
     Yani birbirinden doğal olarak haberi olmayan Ankara ve İstanbul Bağcılar savcılıklarına. 
     Bunların biri dışında tamamına TAKİPSİZLİK KARARI verildi. Şekerbank yönetimi ayrıca hakkımda TRİLYONLUK tazminat davaları açtı. Bunlardan biri mahkeme tarafından reddedildi, diğeri devam ediyor. 
     Bunun ötesinde, Şekerbank’ta mevduat hesabı buharlaşan kimseler, banka yönetimi için suç duyurusunda bulundular. 
     Şişli Cumhuriyet Savcılığı konuyu uzman bilirkişilere inceletti, imzaların sahte olduğu belgelendi ve davanın ilk duruşması birkaç gün önce Şişli 5. Asliye Ceza Mahkemesi’nde yapıldı. 
     Ayrıca Ankara DGM Başsavcılığı da, bankanın Merkez şubesinde buharlaşan mevduat hesaplarıya ilgili iddianame düzenledi. 
     Ancak bu konuda davaya DGM’nin mi, yoksa Ağır Ceza Mahkemesinin mi bakması gerektiği konusunda görüş ayrılığı çıktı. Yargıtay dosyayı inceledi, suçu "çete" kapsamında gördü ve davayı Ankara 2 No. lu DGM’nin bakmasına karar verdi. Bu dava önümüzdeki günlerde DGM’de başlayacak. 
     Sanıklar arasında bankanın Genel Müdür Yardımcısı Turgay Devecioğlu da yer alıyor. 
     Ben gazeteciyim. Bir bankada bunlar oluyorsa, ayrı ayrı savcılıklar olayı uzman bilirkişilere, polis laboratuvarlarına inceletip hesapların sahte imzalarla boşaltıldığını belgeliyor ve dava açıyorsa, bunları yazıp vatandaşı uyarmak benim görevimdir. 
     Şekerbank yönetiminin sayın gazetenizde dün yayımlanan ilanı, ne yazık ki gerçekleri ortaya koymuyor. Koymadığı gibi gizliyor. Örneğin, "Hayır, bankamız için böyle iddianameler yoktur" denilmiyor. 
     Olaydaki iddialar ciddidir ve büyüktür. Ortada vatandaşların buharlaştığı iddia edilen milyonlarca dolar, yüz milyarlarca lira parası vardır. Savcılıklar tarafından kamu adına davalar açılmıştır. 
     Sayın gazetenizde yayımlanan ve gerçekleri saptıran ilan tümüyle beni ve gazeteciliğimi hedef almıştır. Oysa yazdıklarım tamamen gerçektir. 
     Bu nedenle, bu düzeltmemin aynen yayımlanmasını saygılarımla rica ederim." 
     



 EKONOMİ 
















</TEXT>
</DOC>
