<DOC>
<DOCNO> 144854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/23/son/sontur19.html </URL>
<DATE> 2003/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışişleri Bakanı Gül ABD ile görüşmelerde olumsuz bir yön yok 
</HEADLINE>
<TEXT>

     Başbakan Yardımcısı ve Dışişleri Bakanı Abdullah Gül, Türk ve Amerikalı yetkililer arasındaki görüşmelerin koordinasyon içinde sürdüğünü, görüşmelerde herhangi bir olumsuz yön bulunmadığını söyledi. 
     Gül, bakanlıktan ayrılırken yaptığı açıklamada, Dışişleri Bakanlığı ve Genelkurmay Başkanlığı'ndan yetkililerle ABD'nin Ankara Büyükelçisi Robert Pearson'ın katıldığı görüşmelerin olumlu geçtiğini belirterek, ''Her şey koordinasyon ve karşılıklı anlayış çerçevesinde ilerliyor. Olumsuz bir yön yok'' dedi. 
     Bir soru üzerine, Türkiye'nin Irak politikasının son derece net olduğunu ve bu politikanın temelinde Irak'ın toprak bütünlüğünün korunmasıyla tabii kaynakların tüm Irak halkına ait olması ilkelerinin bulunduğunu ifade eden Gül, bu konularda mutabakatın var olduğunu söyledi. 
     Kuzey Irak konusunda ise Türkiye'nin göç hareketlerini kendi içine almak istemediğini kaydeden Gül, Türkiye'nin bu hassasiyetini herkese açıkça dile getirdiğini ve bu konunun da saygıyla karşılandığını belirtti. 
     Gül, Kuzey Irak'a ilişkin ikinci bir hassasiyetin de bu bölgenin terörist faaliyetler için serbest bölge olmaması olduğunu söyledi. Türkiye'nin bu hassasiyetlerinin de herkesçe makul karşılandığını belirten Gül, savaş ortamında bulunulduğu için müttefiklerle temas halinde olmalarının normal olduğunu, Türkiye'nin Kuzey Irak'a girme kararını kendi iradesiyle verebileceğini söyledi. 
     Abdullah Gül, ABD askerlerinin Türkiye'deki faaliyetlerinin TBMM'nin izin verdiği çerçevede sürdüğünü, insani amaçlı işbirliğinin ileride de devam edeceğini söyledi ve Türkiye'nin insani faaliyetler anlamında çok şey yaptığını belirtti. 
     Gül, Türkiye'nin yaralı taşıyan bir C-130 tipi uçağın insani yardım çerçevesinde dün gece İncirlik üsüne inmesine izin verdiğini belirtti. 
     Savaşın gidişatına ilişkin bir soruya Gül, ''Televizyonlarda izlediğimiz sinema değil'' yanıtını verdi. Gül, devam eden sürecin tüm insanlık için sıkıntılı olduğunu ve savaşın kısa sürmesini ve kayıpların mümkün olan en az seviyede olmasını istediklerini belirtti. 
     Türkiye'nin Irak savaşı konusunda kararsız bir politika izlediği yönünde eleştirilerin bulunduğuna ilişkin bir soru üzerine de Gül, Tükiye'nin demokratik bir ülke olduğunun kabul edilmesi gerektiğini ifade ederek, ''TBMM anayasanın 92. maddesine göre bu şekilde bir irade beyan etmiştir'' diye konuştu. 
     





</TEXT>
</DOC>
