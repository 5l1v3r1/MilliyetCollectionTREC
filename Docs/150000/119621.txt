<DOC>
<DOCNO> 119621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/19/guncel/gun01.html </URL>
<DATE> 2002/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Türbanı babam çözer 
</HEADLINE>
<TEXT>

Normal yaşantısında türban kullandığını, okulda ise yasak nedeniyle peruk takarak derslere girdiğini belirten Kübra Gül, "Babamlar da söyledi, türban bir hak. Bu sorunun çözüleceğine inanıyorum" dedi 
     ELÇİN ERGÜN Ankara 

     Bilkent Üniversitesi Endüstri Mühendisliği Bölümü 1. sınıf öğrencisi Kübra Gül, babası Başbakan Abdullah Gül, Çankaya Köşkü’ne Bakanlar Kurulu’nun listesini sunduğu saatlerde Milliyet’e konuştu. 
     Okul binası içinde türban yasağı nedeniyle peruk takan, dışarıda ise türbanını bağlayan Kübra Gül, "Okuldaki arkadaşlarım beni tam tanımıyor, babamın milletvekili ya da başbakan olduğunu bilmiyor" dedi. 
     
     İKİNCİ MÜHENDİS 
     Ailesinde ağabeyinden sonraki ikinci mühendis olacağını ifade eden Kübra Gül, "Ailem meslek seçimi konusunda hiçbir etkide bulunmadı. Fakat babam aslında benim doktor olmamı istiyormuş. Başkalarından duydum" diye konuştu. 
     
     SİYASET YOK 
     Babasının çok yoğun çalıştığını ancak çocuklarını hiç ihmal etmediğini belirten Kübra Gül, sözlerini şöyle sürdürdü "Eve geldiğinde okulumuzu ve derslerimizi sorar. Bizimle ilgilenmek için elinden geleni yapıyor. Politika ev yaşamımıza az da olsa yansıyor. Benim de siyasete ilgim var, ama atılmayı düşünmüyorum." 
     
     BABAM İNANDIĞINI YAPAR 
     Babasının nasıl bir başbakan olacağı sorusuna ise Kübra Gül şu yanıtı verdi "Babam sorumluluğunun bilincinde bir insandır. İnandığı her şeyi yapabilecek güçtedir." 
     Nenehatun Fen Lisesi mezunu olan 17 yaşındaki Kübra Gül, lise 2. sınıftan itibaren türban takmaya başladığını belirterek, şunları söyledi 
     "Bu tip konularda ailem bunu yapmalısın ya da yapmamalısın’ diye bir şey konuşmaz. Bu benim kendi tercihimdi." 
     Kübra Gül, üniversite öğrencisi olarak türban konusunda yeni hükümetten beklentisini de şöyle dile getirdi 
     "Babamlar bunu açıkladı. Bu bir hak ve özgürlük meselesidir. Bunun yeni dönemde düzeleceğine inanıyorum." 
     



 GÜNCEL 



















</TEXT>
</DOC>
