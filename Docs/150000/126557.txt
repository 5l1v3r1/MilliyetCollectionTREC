<DOC>
<DOCNO> 126557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/24/son/sondun21.html </URL>
<DATE> 2002/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Washington'a gizli nükleer koruma sistemi... 
</HEADLINE>
<TEXT>

     Amerikan The Washington Post gazetesi, El Kaide'nin yeni terörist saldırılarından endişe edilirken, geçen yıldan bu yana başkent Washington'un, nükleer bir saldırıya karşı gizlice oluşturulan bölgesel bir savunma sistemiyle korunduğunu yazdı. 
     Gazete, savunma sisteminin ''Washington etrafındaki çember'' Ring Around Washington adıyla anıldığını ve kentin çevresindeki nükleer veya radyolojik bir bombayı, bu silah kullanılmadan tespit etmeyi amaçladığını kaydetti. 
     Açıklanmayan üç ayrı kaynağa dayandırılan haberde, halen geliştirilmekte olan sistemin geçen yıl sonlarında kurulduğu belirtildi. Bilim adamlarının, kentin ortasından geçen Potomac nehri ve önemli yolların çevresine radyasyon algılayıcıları yerleştirdiği, nehir ve karayolundaki araçların, bu mobil algılayıcılarla tarandığı anlatıldı. 
     Ortak Özel Operasyonlar Komutası'nın, seçkin bir grubu, bu tür bir silah tespit edildiğinde, başkentten çıkararak etkisiz hale getirmek üzere eğitildiği de gazetede kaydedildi. 
     Washington Post, nötron ve gama ışınları dedektörlerinin, bazı tehlikeli radyasyon sinyallerini algılamakta başarısız olması ve ayrıca tıbbi atıklarla sıradan bazı şeylerdeki düşük düzey radyasyonun yanlış alarmlar yaratması üzerine sistemin bir süredir işletilmediğini de duyurdu. Gazeteye göre, sistemin geliştirilmesi için halen çalışılıyor. 
     Amerikan yönetimi yetkilileri, terör örgütü El Kaide'nin, yeni terörist saldırı planlamasından endişe ediyor. 
     





</TEXT>
</DOC>
