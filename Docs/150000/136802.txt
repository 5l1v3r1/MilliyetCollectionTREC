<DOC>
<DOCNO> 136802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/14/son/sontur16.html </URL>
<DATE> 2003/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Karayollarında durum... 
</HEADLINE>
<TEXT>

     Yurt genelinde Kurban Bayramı ile birlikte ağırlaşan kış mevsimi şartları, ulaşımı olumsuz yönde etkiliyor. 
     Kurban Bayramı tatilinin sona ermesiyle başlayan geri dönüş trafiğinde, Afyon karayollarını kullanacak sürücülerin dikkatli olmaları istendi. Kar yağışı nedeniyle Afyon Antalya, İzmir, Kütahya, Eskişehir, Konya ve Ankara karayollarında yer yer ulaşım sıkıntısı yaşandığı, bu karayollarını kullanacak sürücülerin araçlarında zincir, çekme halatı ile takoz bulundurmaları istendi. 
     Karayolları 3. Bölge Müdürlüğü 31. Şube Şefliği yetkililerinden edinilen bilgiye göre, Afyon karayollarında kapalı yol bulunmuyor. Yetkililer, ilerleyen saatlerde buzlanma olabileceğine dikkati çekiyor. 
     
     BOLU'DA DURUM 

     Kar yağışı Bolu'da yaşamı olumsuz etkiliyor. İlk kar yağışında ulaşıma kapandıktan sonra açılan 491 köy yolundan 212'si, yeniden ulaşıma kapandı. 
     Kar kalınlıkları Kartalkaya'da 170, Abant'ta 70, Gölcük'te 30, Bolu Dağı'nda 10 ve kent merkezinde 3 santimetreye ulaştı. 
     Ankara-İstanbul karayolunun Bolu Dağı kesiminde, karın zeminde etkili olmaması için aralıksız olarak temizleme ve tuzlama çalışmaları yapılıyor. 
     Karayolları yetkilileri, bugün akşamdan itibaren tatilcilerin dönüş trafiğinin başlayacağını belirterek, ''Tatilciler Bolu Dağı'nda etkili olan kar yağışı ve buzlanma ihtimalini göz önünde bulundurarak erkenden yola çıksınlar. Araçlarında mutlaka zincir, takoz ve çekme halatı bulundursunlar'' uyarısında bulundu. 
     
     ÇANAKKALE'DE ULAŞIM 

     Çanakkale Boğazı'nda deniz ulaşımı, poyrazın etkisini yitirmesinin ardından normale döndü. 
     Son 3 gündür yapılamayan Gelibolu-Lapseki, Gökçeada-Kabatepe araba vapuru seferleri, poyrazın etkisini yitirmesinin ardından bugün yeniden başladı. 
     Yetkililer, Bozcaada-Geyikli arasındaki araba vapuru seferinin sürdüğünü, 2 gündür 2 saatte bir yapılan Çanakkale-Eceabat arasındaki seferlerin ise bugünden itibaren saat başı yapıldığını kaydettiler. 
     Çanakkale ve bazı ilçelerinde, son 3 gündür etkili olan kar nedeniyle, il genelinde yaklaşık 250 köy yolu ulaşıma kapandı. 
     Köy Hizmetleri yetkililerinden alınan bilgiye göre, kar nedeniyle Merkeze bağlı köylerle, Biga, Çan, Lapseki, Bayramiç, Yenice ve Gelibolu ilçelerinde yaklaşık 250 köy yolu ulaşıma kapandı. 
     Yetkililer, Çanakkale yollarının açılması için, ekiplerin çalışmalarını aralıksız sürdürdüğünü kaydettiler. 
     Öte yandan yetkililer, şehirlerarası karayollarında tuz dökme ve kar temizleme çalışmalarının sürdüğünü ve sürücülere zincir takmadan yola çıkmamaları uyarısında bulundular. 
     
     TRAKYA'DA DURUM 

     Trakya'da kar ve soğuk hava nedeniyle yollarda oluşan buzlanma ulaşımı olumsuz yönde etkilerken, 1 ilçe ile 17 köy yolunda ulaşım yapılamıyor. 
     Kırklareli'de dün kapalı olan Demirköy İlçesi'ne bağlı 9 köyün yolları ulaşıma açılırken, ilçeye de elektrik enerjisi verilmeye başlandı. 
     Karayolları ekipleri, Dereköy Sınır Kapısı, Demirköy, Kofçaz, Saray, Kıyıköy, İğneada ve Vize ilçe karayolunda kar temizleme, yolların genişletilmesi ve tuzlama çalışması yapıyor. 
     Kırklareli merkez ve ilçe karayollarında 6 ekiple çalışmalarını sürdüren Karayolları ekiplerinin, Dereköy Sınır Kapısı'nda, ulaşıma açık kalması için çalışmalarını sürdürdüğü bildirildi. 
     Tekirdağ'da ise dün kapalı olan Çerkezköy TEM Otoban girişi ile 5 köy yolu ulaşıma açıldı. 
     Şarköy İlçesi'nde, kar ve yollardaki buzlanma nedeniyle 17 köy yolu, Şarköy-Karıştıran, Şarköy-Çanakkale ve Şarköy-Keşan karayolları ulaşıma kapalı bulunuyor. 
     Tekirdağ-Şarköy yolunda kalan 2 otobüs kurtarıldı. Çok sayıda aracın da kurtarılmayı beklediği belirtildi. Şarköy Emniyet Müdürlüğü Trafik Şubesi ekipleri de araçların zincir takmadan yola çıkmalarına izin vermiyor. 
     Fırtına nedeniyle Şarköy'de balıkçı motorları 2 gündür balığa çıkamadı. Balıkçı motorları Şarköy, Mürefte ve Hoşköy'deki balıkçı barınaklarına sığındı. 
     Çanakkale Boğazı'nı 2 gündür geçme imkanı bulamayan ve Şarköy açıklarına demirleyen Türk ve yabancı bandıralı çok sayıda gemi, bu sabahtan itibaren rotalarına göre hareket etmeye başladı. 
     Edirne, Kırklareli ve Tekirdağ'da yağış görülmezken, hava sıcaklığı eksi 6 dereceye düştü. 
     
     SİVAS 

     Sivas'ta, gece saatlerinde başlayan yoğun kar yağışı nedeniyle 9 köy yolunun ulaşıma kapandığı bildirildi. 
     Kentte, gece saatlerinde başlayan yoğun kar yağışı hayatı olumsuz yönde etkiliyor. Kötü hava şartları nedeniyle, merkeze bağlı Asarcık, Şarkışla ilçesine bağlı Sivrialan ve Kümbet Köyleri ile Gürün İlçesi'ne bağlı 6 köy yolu ulaşıma kapandı. 
     Kapalı köy yollarının açılması için çalışmaların sürdürüldüğünü belirten yetkililer, Yağdonduran, Seyfebeli, Kızıldağ, Ziyarettepe, Mazıkıran ve Sivas-Tokat karayolunun Kızıliniş ile Çamlıbel bölgelerinde, sürücülerin dikkatli olmalarını istediler. 

     
</TEXT>
</DOC>
