<DOC>
<DOCNO> 127988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/31/ekonomi/eko08.html </URL>
<DATE> 2003/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
'Rüşvet belgesi' savcılık incelemesinde 
</HEADLINE>
<TEXT>

   ORHAN APAYDIN, NEŞET KARADAĞ Adana DHA, TESLİME TOSUN Antalya DHA 
   
   Uzanlar'ın bazı bilirkişilere rüşvet vermesi olayına konu olan davanın Berke Barajı'nın yapımından vazgeçen İtalyan müteahhit firmanın ÇEAŞ aleyhine açtığı dava olduğu ortaya çıktı. Basına "rüşvetin belgeleri" diye yansıyan belgeler, Cumhuriyet savcılıklarınca incelemeye alındı. 
   Bilirkişilerin İTÜ'den Prof. Necati Ağıralioğlu, Prof. Cevat Erkek ve İstanbul Sular İdaresi'nden H. Cihan Yılmaz olduğu belirlendi. Yaklaşık 60 milyon euroluk davayı etkileyebilecek bilirkişi çalışmalarının sürdüğü tarihlere denk gelen belgeye göre, bilirkişiler ÇEAŞ'tan 3'er bin dolar isterken, Kemal Uzan 3'er milyar lira dağıtmasını onayladı. 
   Öte yandan, Kemal Uzan'ın onayıyla rüşvet verildiği iddia edilen bilirkişilerden Mali Müşavir Ayşe Kirik'in Kepez Elektrik'e el konulmasının ardından kasalardaki belgeleri incelemesi için de görevlendirildiği ortaya çıktı. 
   
   
</TEXT>
</DOC>
