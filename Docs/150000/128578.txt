<DOC>
<DOCNO> 128578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/03/son/sonspo12.html </URL>
<DATE> 2003/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol...USH CSKA Moskova, pivot Alexis Savrasenko ile anlaştı 
</HEADLINE>
<TEXT>

     Basketbolda Erkekler Avrupa Ligi'nde, Ülkerspor'un da bulunduğu C Grubu'nda mücadele eden Rusya Ligi'nin yenilgisiz lideri USH CSKA Moskova, dev pivot Alexis Savrasenko ile anlaştı. 
     Ligin resmi internet sitesinde yayınlanan habere göre Rus ekibi, Rusya doğumlu olmasına karşın Yunanistan'ın BC Pire Olympiakos takımında yetişen 2.17 metrelik Alexis Savrasenko ile sezon sonuna dek sürecek sözleşme yaptı. 
     1995 yılından beri 1 sezon dışında basketbol kariyerini Yunan ekibinde geçiren 23 yaşındaki Savrasenko, Erkekler Avrupa Ligi'nde geçen sezon 5.8 sayı ve 6.3 ribaunt, bu sezon ise yalnızca 4 kez yer aldığı maçlarda da 5.7 sayı, 4 ribaunt ve 20 dakika ortalamayla oynadı. 
     Savrasenko, Yunan takımının Yugoslav antrenörü Slobodan Subotiç'in isteği üzerine serbest bırakılmıştı. Rus takımının Yugoslav antrenörü Dusan Ivkoviç ise Savrasenko'nun, deneyimiyle kendilerine pota altında büyük katkı sağlayacağına inandığını söyledi. 
     
     REAL MADRİD'DE MULAÖMEROVİÇ, GELECEK HAFTALARDA YOK- 
     Öte yandan takımı Real Madrid'in, FC Barcelona ile yaptığı lig maçında sağ ayağından sakatlanan eski Efes Pilsenli Hırvat oyun kurucu Damir Mulaömeroviç'in, birkaç hafta sahalardan uzak kalacağı bildirildi. 
     Mulaömeroviç'in, çekilen MR'ında, kas yırtılması belirlendiği ve takımının gelecek haftalardaki İspanya ve Avrupa Ligi maçlarında yer alamayacağı kaydedildi. 
     Bu arada Real Madrid'in eski antrenörü Lolo Sainz, kulübün basketbol şubesinin sorumluluğuna getirildi. Lolo Sainz'ın, futbol takımındaki Jorge Valdano gibi tek yetkili olacağı ve doğrudan kulüp yönetim kuruluna bağlı olarak çalışacağı duyuruldu. 
     Önceki sezonlarda 14 yıl aralıksız Real Madrid'de görev yapan Sainz, antrenör Javier Imbroda'nın krizdeki takımı için çözüm arayışlarında bulunacak. 
     63 yaşındaki ünlü teknik adam, Real Madrid ile şimdiye dek antrenör olarak 8 İspanya Ligi şampiyonluğu, 4 Avrupa Şampiyon Kulüpler Kupası, 4 Avrupa Kupa Galipleri Kupası, 1 Avrupa Radivoj Koraç Kupası, 4 de kulüplerarası dünya şampiyonluğuna imza attı. 
     





</TEXT>
</DOC>
