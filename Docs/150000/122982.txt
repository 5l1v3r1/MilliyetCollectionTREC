<DOC>
<DOCNO> 122982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/06/son/sondun09.html </URL>
<DATE> 2002/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
The Guardian Türkiye ve biz Avrupa ayrılamayız 
</HEADLINE>
<TEXT>

     İngiliz basınından Türkiye'nin Avrupa Birliği üyeliğine verilen kuvvetli destek sürerken, bugün de aslında Türkiye'yi eleştiren tutumuyla tanınan The Guardian'dan son derece olumlu bir yaklaşım geldi ve gazete AB'ye ''Türkiye ve biz Avrupa ayrılamayız'' uyarısında bulundu. 
     Avrupa'nın bir fikrin adı kabul edilmesi halinde, Türkiye'nin de bu fikrin bir parçası olduğunu belirten The Guardian gazetesi başyazarı, ''aslında Türkiye söz konusu olduğunda farklı tutumlar takınmak Avrupa'nın Jüstinyen'den beri yaptığı bir şeydir'' dedi. Gazete, Kopenhag'da bu kararsız tutumun verilecek kararla ilelebet sona ereceğini ve Türkiye'nin Avrupalı olup olmadığı kararının verileceğini bildirdi. 
     Açık ve net bir bakış, bilgi ve tarafsızlığın bu kararı alacak kişilerin en çok ihtiyaç duyacakları şeyler olacağını belirten The Guardian, geçmişin getirdiği bütün sıkıntıları bir yana bırakıp Türkiye'ye düzgün bir tarih vermenin kolay olmadığını savundu. 
     Avrupa'nın bu kararla aynı zamanda işbirliğine dayalı bir proje olan ve siyasi, ekonomik ve hukuksal olarak kabul edilen AB'nin artık sınırlarını ve sınırlamalarını belirlemek durumunda bulunduğunu hatırlatan The Guardian, 40 yıldır bekletilen Türkler'in ''evet'' cevabını alabilmek için bütün güçleriyle bastırdıklarını da kaydetti. 
     
     YUNANİSTAN VE ABD DE BASKI YAPIYOR 

     Aynı baskının, eski düşmanlıkları gömmek isteyen ve Kıbrıs'ta BM planını işler hale getirmeyi arzulayan Yunanistan'dan da geldiğini anlatan The Guardian başyazarı, Avrupa'daki diğer bazı ülkelerin de Türk demokrasisini sağlamlaştırmak ve Ordu'nun etksini azaltmak için bu güçlü baskıya destek verdiklerini bildirdi. 
     Türkiye'nin NATO içindeki rolü ve Irak konusunda bu ülkeye ihtilyaç duyan ABD'nin de bu saflarda olduğunu hatırlatan Guardian, ''bu fikri savunanlar, tabii ki en çok da Türkiye'nin İslamla batı dünyasının değerlerini başarıyla evlendirebilmiş bir toplum olmasını ön plana çıkarıyorlar'' dedi. 
     Türkiye'nin AB üyeliği konusundaki sorunların çok olduğunu ve bunların az gösterilmesinin doğru olmayacağını da savunan gazete, Türkiye'nin fakir bir ülke olduğunu ve büyük bir nüfus barındırdığını iddia etti. 
     ''Ancak bunun dışında açıkça konuşulmayan itirazların temelinde ise önyargılar, cehalet ve bencillik var'' diyen The Guardian başyazarı, ''sonuçta, Avrupa'yı sadece coğrafya, gelir düzeyi, din ve stratejik diğer hesaplamalarla düzenleyemezsiniz. Avrupa bir fikirdir. Bizim 21. yüzyılda başarmayı istediğimiz Avrupa geçmişin zincirlerinden kurtulmuş, ortak bir gelecek vizyonunu paylaşan bir Avrupa'dır. Ve Türkiye'nin de bunun bir parçası olmaması için hiçbir güçlü gerekçe yoktur'' dedi. 
     
     THE TIMES 

     The Times gazetesi de haber sayfalarında geniş bir haber-yoruma yer verdi. Gazete, Türkiye'nin AB'ye girmesinin engellenmesi halinde, bunun İslam dünyasını kızdıracağına dair AK Parti lideri Recep Tayyip Erdoğan tarafından yapılan değerlendirmeye dikkati çekerken, gazetenin ekinde bir tam sayfayı Türkiye'nin AB üyeliğiyle ilgili okur mektuplarına ayırdı. 
     Gazete, bu tartışma platformunun açık tutulduğunu da duyurdu ve herkesi fikirlerini açıklamaya çağırdı. 
     Financial Times gazetesi de yayınladığı geniş haberde, AB içindeki gelişmelere yer verdi ve Almanya ile Fransa'nın AB liderlerini 1 Temmuz 2005'ta Türkiye ile görüşmelere başlanması konusunda iknaya çalışacaklarını duyurdu. 

     
</TEXT>
</DOC>
