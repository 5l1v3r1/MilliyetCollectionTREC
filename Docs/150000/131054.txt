<DOC>
<DOCNO> 131054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/15/son/sonspo28.html </URL>
<DATE> 2003/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de Revivo çıkmazı... 
</HEADLINE>
<TEXT>

     Fenerbahçe'de, takımdan ayrılan, ancak sözleşmesi halen feshedilmeyen Michael Haim Revivo konusu adeta çıkmaza girdi. 
     İsrailli futbolcuyla, alacaklarının bir kısmından vazgeçmesi koşuluyla sözleşmesini feshetmek için anlaşma yolu arayan sarı-lacivertli kulüp, henüz bir sonuç elde edemedi. Galatasaray'ın transfer gündeminde yer alan ve FIFA'ya başvurarak hakkını arayan Revivo ile sarı-lacivertli kulübün yöneticilerinin FIFA'lık olmamak için yaptığı görüşmelerden sonuç alınamadı. 
     Fenerbahçe Kulübü Futbol Şubesi Sorumlusu Sadettin Saran, Revivo'nun menajeriyle sürekli olarak görüştüklerini, ancak anlaşamadıklarını belirterek, ''Durumun FIFA'lık olmaması için sürekli konuşup görüşüyoruz. Revivo, Galatasaray'a gitmeyi çok istiyorsa, bu Fenerbahçe'yi üzmeyecek şartlarda olmalı. Alacağı olan rakamdan düşmesini bekliyoruz'' diye konuştu. 
     Bu arada Sadettin Saran, İngiltere'nin Tottenham Hotspur takımında forma giyen Ukraynalı futbolcu Rebrov'un transferi konusunda ısrarlarının sürdüğünü, ancak şu ana kadar olumlu bir gelişme kaydedilmediğini de sözlerine ekledi. 

     
</TEXT>
</DOC>
