<DOC>
<DOCNO> 147888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/06/son/sondun21.html </URL>
<DATE> 2003/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD askerleri Kerbela merkezine doğru ilerliyor 
</HEADLINE>
<TEXT>

     Amerikan askerlerinin, Şiilerin kutsal mekanlarının bulunduğu güneydeki Kerbela kentinde, Iraklı askerlerle şiddetli çatışmalardan sonra, kent merkezine doğru ilerlemeye devam ettikleri bildirildi. 
     Bölgedeki kaynaklar, dün gece Amerikan ve Iraklı askerler arasında yoğun çatışmalar olduğunu, Amerikan askerlerinin yavaş yavaş kentin merkezine ilerlediğini bildirdiler. 
     Aynı kaynaklar, silahlı keşif helikopterlerinin de, Kerbela'daki keskin nişancılar ve topçu birliklerinin yerlerini belirlemek amacıyla alçak irtifada uçtuğunu, kara birliklerinin ise Irak askerlerinin çıkış yollarını tuttuğunu söylediler. 
     Kerbela'da dün geceki çatışmalarda onlarca Irak askerinin öldüğü, buna karşın sadece bir Amerikalı askerin hayatını kaybettiği belirtilirken, Irak askerlerinin direnişinin düne göre daha zayıf olduğu öne sürüldü. 
     Bağdat'ın 110 kilometre güneybatısındaki Kerbela'da Iraklıların kentin çeşitli noktalarından Amerikan askerlerine AK-47 tipi tüfeklerle ateş açtığı da haber verildi. 
     Amerikan savaş uçakları ve askerlerinin dün başkent Bağdat'a ilerleyen askerleri korumak için Irak'ın orta kesimlerindeki Kerbela kentine saldırdığı bildirilmişti. 
     





</TEXT>
</DOC>
