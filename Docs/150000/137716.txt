<DOC>
<DOCNO> 137716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/19/son/soneko09.html </URL>
<DATE> 2003/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan'ın Kıbrıs harcırahı belirlendi... 
</HEADLINE>
<TEXT>

     Bakanlar Kurulu, kamu görevlilerine bu yıl Kuzey Kıbrıs Türk Cumhuriyeti'ne yapılacak görev yolculuklarında ödenecek gündelikler ile yurtdışı gündeliklerde uygulanacak genel esasları belirledi. 
     1 Ocak tarihinden geçerli olacak kararnameye göre, 2003 yılı içinde KKTC'ye yapılacak görev yolculukları ile geçici görev yolculuk ve ikametlerinde, TBMM Başkanı ve Başbakana 62 milyon lira gündelik ödenecek. 
     Gündelik tutarı, Anayasa Mahkemesi Başkanı, Genelkurmay Başkanı, bakanlar, milletvekilleri, kuvvet komutanları, Jandarma Genel Komutanı, orgeneral ve oramiraller, yüksek yargı başkanları ile Başbakanlık Müsteşarı için 50 milyon lira, YÖK Başkanı, bakanlık müsteşarları, korgeneral ve koramiraller, Diyanet İşleri Başkanı ile merkezde sürekli görevde bulunanlar dışındaki büyükelçiler için 43 milyon lira olacak. 
     Bu grubun dışında kalan memur ve hizmetlilerden aylık kadro derecesi 1 olanlara 37 milyon, 2 ile 4 arasında olanlara 31 milyon, 5 ile 15 arasında bulunanlara da 25 milyon lira gündelik verilecek. 
     
     YURTDIŞI GÜNDELİK KARARI 
     Bakanlar Kurulu'nun yurtdışı gündeliklerine ilişkin bir diğer kararı ile de yurtdışına yapılacak sürekli görev yolculukları ile geçici görev ve tedavi amacıyla yapılacak yolculuk ve ikametlerde Türk Lirası olarak verilecek gündeliklerin yabancı para miktarları tespit edildi. 
     Karar çerçevesinde yurtdışı gündeliklerin TL cinsinden miktarları, yabancı para cinsinden gündelik miktarlarının Merkez Bankası'nca ilan edilen cari satış kuru ile çarpılması suretiyle bulunacak. 
     Birden fazla ülkeyi kapsayan yurtdışı görev yolculuğu ve ikametlerinde, her ülkedeki kalış süresi için o ülkeye ilişkin gündelik miktar esas alınacak. 
     Karar hükümlerine göre yurtdışına gönderilenlere, Türkiye'den her çıkışlarında seyahat ve ikamet süresinin ilk 10 günü için ödenecek gündelikler, belirlenen miktarlar yüzde 50 artırılarak hesaplanacak. 
     Yurtdışında yatacak yer temini için ödenen ücret, gündeliğin yüzde 40'ını aşarsa, bunun da yüzde 70'i karşılanacak. 
     





</TEXT>
</DOC>
