<DOC>
<DOCNO> 100780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/08/son/sonspo01.html </URL>
<DATE> 2002/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray Samsunspor maçı taktiğine çalıştı... 
</HEADLINE>
<TEXT>

     Galatasaray, hafta sonunda oynayacağı Samsunspor maçının hazırlıklarını, dün yaptığı tek antrenmanla sürdürdü. 
     Teknik Direktör Fatih Terim yönetiminde Florya Metin Oktay Tesisleri'nde gerçekleştirilen ve yaklaşık 1.5 saat süren antrenmanda, sarı-kırmızılı futbolcular, taktik ağırlıklı çalıştı. 
     Terim, öncelikle savunma, orta saha ve forvet oyuncularını ayrı ayrı çalıştırdı. Daha sonra yapılan taktik çift kale maçı sık sık durduran Fatih Terim, oyuncularını uyardı. Terim, özellikle forvet oyuncularını çift kale maçta değiştirerek denedi. 
     Sözleşmesi feshedilen ve Samsunspor'a döneceği öğrenilen Müslim Can'ın katılmadığı antrenmanda, elinden sakatlanan Hasan da kolu bandajlı olarak yer aldı. 
     Futbolcular, antrenmana yoğun ilgi gösteren taraftarlara bol bol imza dağıttı. 
     Galatasaray, yarın yapacağı antrenmanla Samsunspor maçının hazırlıklarını sürdürecek. 
     Öte yandan, Kulüp Başkanı Özhan Canaydın ve eşi, yarın akşam Teknik Direktör Fatih Terim, teknik kadro, futbolcular ile eşlerine 2002-2003 sezonunun başlaması nedeniyle, Florya Metin Oktay Tesisleri'nde bir yemek verecek. 
     





</TEXT>
</DOC>
