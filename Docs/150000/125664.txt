<DOC>
<DOCNO> 125664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/19/son/sonspo23.html </URL>
<DATE> 2002/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Düren Denizlispor maçında herhangi bir kural hatası yapılmamıştır 
</HEADLINE>
<TEXT>

     Türkiye Kupası'nda Denizlispor'u eleyen Beşiktaş'ta, tur sevinci yaşanıyor. 
     Beşiktaş Kulübü İletişim Komitesi Başkanı Mete Düren, Denizlispor'u eledikleri için mutlu olduklarını ve 3 kulvarda birden mücadelelerini sürdürdüklerini söyledi. 
     Düren, yaptığı açıklamada, Denizlispor maçının zor olacağını bildiklerini belirterek, ''Bir anlık hata sonrasında kalemizde golü gördük. Ancak daha sonra iyi oyunumuzla attığımız 2 golle yediğimiz golü telafi ettik. Mücadelemizle başarıya ulaştık'' diye konuştu. 
     Denizlispor Kulübü Başkanı Mustafa Baysal'ın, ''100. yılını kutlayan Beşiktaş'ın kendine yakışanı yapacağını ve maçın yeniden oynanmasını isteyeceğini düşünüyorum'' biçimindeki açıklamasına da değinen Düren, şöyle konuştu 
     ''Kural hatası olmadığı sürece maçın tekrarı sözkonusu değil. Tekrar için belirlenmiş kurallar vardır. Denizlispor ile yaptığımız karşılaşmada öyle bir kural hatası yok. Orta hakem Erol Ersoy, son dakikadaki pozisyonda yan hakemin kararına uyarak bir karar vermiş. Mustafa Baysal'ın da yenilgi sonrası üzüntüyle böyle bir açıklama yaptığını düşünüyorum.'' 
     





</TEXT>
</DOC>
