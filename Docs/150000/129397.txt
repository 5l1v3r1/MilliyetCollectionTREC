<DOC>
<DOCNO> 129397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/08/guncel/gun99.html </URL>
<DATE> 2003/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

Tortum Gölü 15 bin şişe rakıyı yuttu      Diyarbakır’dan yüklenen 15 bin büyük şişe Yeni Rakı’yı Rize’ye götürürken 23 Ağustos 2002’de Tortum Gölü’ne uçtuğu iddia edilen kamyonun sırrı çözülemedi. Arama yapan dalgıçların gölde sadece bir şişe rakı bulmaları, aynı seriden bir şişe rakının ise Diyarbakır’ın Bismil ilçesinde ortaya çıkması, kafaları karıştırdı. Kamyonu ve taşıdığı rakıları sigortalayan Generali Sigorta yetkilileri, bunun üzerine Tekel’in istediği sigorta bedelini ödemek istemedi. Tekel’in şimdiki değeri 150 milyar lira olan "14 bin 998 şişe içkisinin nasıl kaybolduğu, artık mahkemede ortaya çıkacak. 
     
Türkücü Ferhat Güzel tutuklandı      İstanbul ve İzmit’te "çek-senet tahsilatı yapıldığı" iddiasıyla gözaltına alınan sanatçı Ferhat Güzel’in de aralarında bulunduğu beş kişi tutuklandı. DGM Cumhuriyet Savcısı Sinan Ali Yaşar tarafından sorgulandıktan sonra mahkemeye sevk edilen Güzel, Oğuz Kolukır, Ahmet Gökçeli, Önder Göçmen, Erdal Akıncı ve Erkin Özyılmaz, Nöbetçi 4 No’lu DGM Yedek H kimliği’nde tekrar ifade verdi. Bu kişilerden Akıncı, tutuksuz yargılanmak üzere serbest bırakılırken, diğer sanıklar tutuklandı. Nezarette beklerken, "Beni doğduğuma pişman ettiler" türküsünü söyleyen Güzel, Bayrampaşa Cezaevi’ne gönderildi. 
     
Çanakkale’de asker kozalak satacak      Çanakkale Boğazı’nın en güzel sahili olarak bilinen ve Nara Burnu ile kente uzanan ormanlık alanda bulunan çam ağaçlarındaki kozalaklar, Çanakkale Boğaz Komutanlığı Deniz Satın Alma Komisyonu’nca ihaleyle satışa çıkarıldı. Askeri tesislerin bulunduğu garnizon sınırlarında kalan ormanlık alanı yıllardır koruyarak bölgenin yeşil kalmasını sağlayan Boğaz Komutanlığı’nın, ağaçtan toplama şartıyla satışa çıkardığı kozalaklardan iç fıstık elde edildiği, satıştan elde edilecek gelirin Maliye veznesine yatırılacağı bildirildi. Yaklaşık 26 bin kilo olarak tahmin edilen çam kozalakları için 20 Ocak’ta ihale yapılacak. 
     
Yönetmen Şavata DGM’de sorgulandı      Yönetmen Gani Rüzgar Şavata, "Sınır" adlı filmini izleyen bir kişinin şik yeti üzerine İstanbul DGM Cumhuriyet Başsavcılığı’nca başlatılan soruşturma kapsamında ifade verdi. İstanbul DGM’ye gelen Şavata’nın ifadesi, soruşturmayı yürüten DGM Cumhuriyet Savcısı Selahattin Demir tarafından alındı. Savcılıktan çıktıktan sonra gazetecilerin sorularını yanıtlayan Şavata, hakkındaki suçlamayı kabul etmediğini belirtti. Muş, Şırnak ve Ankara valiliklerince filmin gösteriminin yasaklandığını bildiren Şavata, birçok ödül kazanan filmin bir kopyasının da Kültür Bakanlığı’nda bulunduğunu kaydetti. 
     
Havalimanı’nda çifte alarm      SİNAN TOROS İstanbul 

     Atatürk Havalimanı’nda Emniyet Genel Müdürü Kemal Önal başkanlığında gerçekleşen toplantıda, olası Irak savaşı öncesi alınacak tedbirler ile yurtdışına kaçacağı söylentisi yayılan Alaattin Çakıcı konusunda güvenlik önlemlerinin en üst düzeye çıkartılması konuşuldu. 
     Önal, dün önce Atatürk Havalimanı Mülki idare Amiri Saim Eskioğlu’nu makamında ziyaret etti. Ardından, yoğun bir ziyaretçi trafiği yaşandı. Vali Erol Çakır, Emniyet Müdürü Özdemir ve diğer üst düzey emniyet yetkilileri de yapılan toplantıda hazır bulundu. 
     



 GÜNCEL 






















</TEXT>
</DOC>
