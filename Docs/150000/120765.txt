<DOC>
<DOCNO> 120765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/24/son/sondun14.html </URL>
<DATE> 2002/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Avusturya sandık başında... 12 Türk aday var... 
</HEADLINE>
<TEXT>

     Avusturya'da toplam 5,9 milyon kayıtlı seçmenin katıldığı erken genel seçimler için oy verme işlemi devam ediyor. 
     Seçimlere, parlamentoda temsil edilen Sosyalist Parti SPÖ , Halk Partisi ÖVP , Özgürlükçüler Partisi FPÖ ve Yeşiller ile parlamento dışından Liberal Forum LIF , Komunist Parti KPÖ , Sosyalist Sol parti SLP ve Hıristiyan Seçmenler Birliği CWG olmak üzere toplam 8 parti katılıyor. 
     Seçimlerde çeşitli partiler toplam 12 Türk kökenli aday gösterdiler. Sosyalist Parti'den SPÖ Nurten Yılmaz ile Yeşiller'den Alev Korun'un parlamentoya girmeleri bekleniyor. 
     Seçim öncesi yapılan son kamuoyu araştırmalarına göre, Sosyalist Parti SPÖ ile Hıristiyan demokrat eğilimli Halk Partisi'nin ÖVP eşit oranda oy alacakları tahmin ediliyor. 
     Seçimlere katılımı artırmak için, hasta veya sakat seçmenler için ''mobil seçim ekipleri'' görevlendirildi. Seçimin kesin olmayan ilk sonuçlarının yerel saatle 19.30'daki televizyon ana haber bültenine kadar belirlenmesi bekleniyor. 
     Avusturya parlamentosu, iktidardaki koalisyon hükümetinin küçük ortağı aşırı sağ eğilimli Özgürlükçüler Partisi FPÖ üyesi başbakan yardımcısı ile maliye bakanının eylül ayında hükümetten istifa etmeleri üzerine erken seçim kararı almıştı. 
     





</TEXT>
</DOC>
