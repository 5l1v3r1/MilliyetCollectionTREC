<DOC>
<DOCNO> 129145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/06/son/sontur24.html </URL>
<DATE> 2003/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül "Saddam ile de görüşebilirim" 
</HEADLINE>
<TEXT>

     Başbakan Abdullah Gül, Ortadoğu ülkelerine yaptığı ziyaretlerin amacının, Körfez'de olası bir savaşı engellemek için neler yapılabileceğini konuşmak olduğunu belirterek, ''Irak'ın toprak bütünlüğünün korunmasına çok önem veriyoruz. Irak'ın toprak bütünlüğü korunmalı ve Irak'ın kaynakları Irak halkının çıkarlarına sarfedilmeli'' dedi. 
     Başbakan Gül, Ürdün'deki temasları ile ilgili olarak Türkiye'nin Amman Büyükelçiliği'nde düzenlediği basın toplantısında, gazetecilerin sorularını da yanıtladı. 
     Başbakan Gül, bir gazetecinin, ''Saddam Hüseyin'in Irak'tan ayrılıp başka yere gitmesini konuştunuz mu '' sorusu üzerine, bu konuyu görüşmediklerini ifade etti. 
     Gül, şunları kaydetti 
     ''Bizim görüşmelerimizde aradığımız şey şudur savaşı önleyebilmek için neler yapılabilir, değişik fikirler ortaya atılmıştır, değişik konular vardır, yapılabilecek hala çok şey vardır. Geniş bir çerçeve içerisinde burada zikrettim, ama esas çıkartılacak nokta şudur ki herkesin bir kararlığı vardır, hala yapılabilecek bir çok şey olduğuna inancımız vardır. Bunları ortak bir şekilde yapmaya kararlılık vardır.'' 
     
     MUSUL-KERKÜK 
     Başbakan Gül, ''Dışişleri Bakanı Yaşar Yakış'ın bugün gazetelere yansıyan haberde 'Musul-Kerkük petrollerinde hakkımız var mı araştıracağız' dediği yazıyor. Bu devlet politikası mı yoksa sayın Yakış'ın görüşleri mi'' sorusunu yanıtlarken şöyle konuştu 
     ''Türkiye'nin politikası gayet açıktır. Biz Irak'ın toprak bütünlüğünün korunmasına çok önem veriyoruz. Irak'ın toprak bütünlüğü korunmalı ve Irak'ın kaynakları Irak halkının çıkarlarına sarfedilmeli. Bölgede barış ve istikrar sağlandıktan sonra muhakkak ki ticari ilişkiler ve ortak çalışmalar çok daha ileri gidecektir. 
     Ortak kuruluşlar olacaktır, karşılıklı bir çok şirketler kurulacaktır ve bölgenin nimetlerinden bölgedeki ülkeler bu vesileyle de zaten faydalanacaktır. Müteahhitlik hizmetleri olacaktır.'' Başbakan Abdullah Gül, bir başka soru üzerine, savaşı önlemek ve sorunun barışçıl bir çözüme kavuşturulması için ziyaretlerde bulunduğunu dile getirerek, ''Bunları konuştuk, çeşitli fikirler var, bunların bir kısmı belki olgunlaşacaktır. Şunu unutmayın ki bu süreç devam edecektir. Yine bir kararımız şudur devamlı bir istişare içinde bulunmak, gerektiğinde telefonla gerektiğinde özel temsilciler göndererek bu süreci muhafaza etmektir'' diye konuştu. 
     
     IRAK'IN TOPRAK BÜTÜNLÜĞÜ 
     Bir gazetecinin, ''Yaşar Yakış'ın açıklamasına bir açık yanıt istersek, bu kendi düşünceleri mi yoksa Türkiye'nin böyle bir araştırması var mı çünkü araştırma yaptırıyoruz diyor'' sorusunu yanıtlarken ise Gül, şunları söyledi 
     ''Tam olarak ne dediğini bilmiyorum Dışişleri Bakanı'nın. Dışişleri bakanımız da en iyi şekilde biliyor ki Türkiye'nin politikası Irak'ın toprak bütünlüğünü korumaktır. Bu, üzerinde ısrarla durduğumuz bir noktadır. Tarihçilerin bağımsız olarak geçtiği çalışmalar olursa bunlar ayrı şeylerdir. 
     Ama Türkiye'nin devlet politikası, Irak'ın toprak bütünlüğünü muhafaza etmektir ve Irak'taki kaynakların, Irak halkına eşit bir şekilde dağıtmaktır.'' Gül, bir başka soru üzerine, şunları kaydetti 
     ''Şüphesiz ki BM görevlileri raporlarını ayın 26'sında vereceklerdir. O zaman hep beraber göreceğiz tüm dünya ile birlikte. Bunlar resmi raporlar olacaktır. Bir kez daha tekrar etmek istiyorum. Herkesin sorumluğu vardır, bu bölgedeki ülkelerin, Irak'ın, ABD'nin, herkesin barışı muhakkak sağlanması için gayret gösterilmelidir. Savaş en son şey olmalıdır. Onu önlemek için de herkes elinden geleni yapmalıdır. 
     Bu bağlamda ABD Başkanı Bush'un da Dışişleri Bakanı Powel'ın da açıklamaları vardır. Onlar da hala barış için çaba olduğunu söylemektedirler. BM Genel Sekreteri'nin son açıklaması ortadadır. Dolayısıyla tüm bunları dikkate almak zorundayız.'' Gül, ABD'nin Türkiye'den üs talep etmesi konusundaki bir soruyu yanıtlarken, Türkiye'nin demokratik bir ülke olduğunu anımsattı. 
     Türkiye Cumhuriyeti hükümetinin alacağı kararların parlamentoda tartışılacağını ifade eden Gül, Türkiye ordusunun dışarıya gönderilmesi ya da yabancı ülke askerlerinin Türkiye'de konuşlanması kararının TBMM'nin yetkisi dahilinde olduğunu kaydetti. 
     
     BÖLGE ÜLKELERİNİN KAYGISI 
     Bir gazetecinin, ''Planlanan alternatiflerden birisi, Türkiye ile Irak'ın komşuları Arap ülkeleri arasında sorunun barışçı çözümü, bölgede sınırların değişmezliği ve Irak'ın toprak bütünlüğü konularını da içerecek ortak bir deklarasyonunun yayınlanması olabilir mi '' sorusuna karşılık Gül, bunların hepsinin olabileceğini ifade etti. Gül, birçok somut şeyin yapılabileceğini vurgulayarak, bunların konuşulduğunu, iyice olgunlaştıktan sonra bazı şeylerin açıklığa kavuşacağını ve yapılacağını söyledi. 
     Gül, çok faydalı ziyaretlerin olduğunu, çok samimi konuşmaların yapıldığını, herkesin bildiğini birbirine aktardığını anlattı. Gül, bölge ülkelerinin, olası bir savaşın kaygısını taşıdığını belirterek, savaşın önlenmesi için herkesin üstün bir gayret içinde bulunduğunu belirtti. 
     Başbakan Gül, ''Saddam ile görüşmeyi düşünüyor musunuz '' sorusuna da ''Olabilir... Görüşmeler bitsin, düşünürüz'' karşılığını verdi. 
     





</TEXT>
</DOC>
