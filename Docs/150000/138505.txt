<DOC>
<DOCNO> 138505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/23/spor/spo02.html </URL>
<DATE> 2003/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
ÇETİN'DEN İTİRAF 
</HEADLINE>
<TEXT>

Fenerbahçe’yi temsil ettiği için takım elbise giydiğini belirten Oğuz Çetin, "İhtar bekliyordum, ağır ceza geldi. Ama bu benim hatamdı" dedi 
     YUSUF KOBAL 

     "Yazılı belge almalıydım" 
     PFDK tarafından 1 ay hak mahrumiyetiyle cezalandırılan Fenerbahçe Teknik Sorumlusu Oğuz Çetin, kıyafet olayının kendi hatası olduğunu itiraf etti. Kulüp yetkililerinin, federasyon ile isteği üzerine görüştüğünü söyleyen Çetin, "Kıyafet giyebileceğim konusunda yazılı bir belge almadan sahaya çıkmam hata oldu. Bana, elbise giyebileceğim söylendi. Ayrıca bu hareketin yaptırımımının bu kadar ağır olabileceğini de düşünmedim" dedi. 
     
     "İyi niyet yokmuş" 
     FENERBAHÇE camiasını temsil ettiği için takım elbise giydiğini ifade eden Oğuz Çetin, "Yaşamım hep kurallara uymakla geçti. Benim gibi birisine en azından ilk seferde bir uyarı verilebilirdi" yorumunu yaptı. Fenerbahçe çalıştırıcısı, "Kural ihlali olsa bile iyi niyetle davranıp bana ihtar verebilirlerdi. Demek ki iyi niyet yokmuş. Ama bunun da üstesinden geleceğim. Cezayı lehime çevirmek için ne gerekiyorsa yapacağım" diye konuştu. 
     
     Fenerbahçeliler evde kaldı 
     KÖTÜ hava koşulları, Fenerbahçeli futbolcuları eve hapsetti Özellikle Beykoz Konakları’nda oturan oyuncuların evlerinden çıkamadıkları öğrenildi. Kadıköy yakasındaki yoğun kar nedeniyle herkesi tek tek arayan Sarı - Lacivertli ekibin çalıştırıcısı Oğuz Çetin, tipi nedeniyle sokağa çıkmamalarını öğütledi. Çetin’in Dereağzı Tesisleri’ndeki spor salonunu da hazırlattığı öğrenildi. 
     
     Ulsan maçı iptal edildi 
     DENİZLİSPOR maçının ertelenmesi nedeniyle bu hafta sonunu boş geçirmek istemeyen Fenerbahçe’nin, bugün yapmayı düşündüğü hazırlık maçı iptal edildi. Güney Kore’nin Ulsan Hyundai Tiger takımı ile Sarıyer Yusuf Ziya Öniş Stadı’nda oynanması planlanan karşılaşmadan, hava koşullarının olumsuzluğu nedeniyle vazgeçildi. 
     
Serhat derdine çare arıyor      SERHAT sakatlıktan yakasını kurtaramıyor. Futbolcularda binde 1 rastlanan diz kıkırdağında ödem oluşmasından şikayet eden Sarı-Lacivertli oyuncunun, iyice iyileşmeden çıkıp oynamasının da süreci uzattığı öğrenildi. Prof. Dr. Ömer Taşar yönetiminde sıkı bir tedaviye giren genç golcü, önümüzdeki hafta da Almanya’ya gidip, sakatlığına çare arayacak. Serhat, yoğun idman ve maç programı nedeniyle dinlenmediğini ifade etti. 
     
Stat için bilirkişi      Fenerbahçe, yeni fiyat tesbitinin ardından stadı satın almak için yeniden teklif yapacak 
     FENERBAHÇE Yönetimi, Şükrü Saracoğlu Stadı’nı satın almak için yeni bir atağa kalkıştı. 23 trilyonluk parayı pahalı bulan Aziz Yıldırım ve yönetimi, bilirkişi belirleyip, fiyat tesbiti yaptırmak için harekete geçti. Sarı - Lacivertliler, kendi belirleyeceği bilirkişinin tespitleri doğrultusunda Gençlik ve Spor Genel Müdürlüğü’ne yeni bir teklif verip, satın alma işlemini gerçekleştirmeye çalışacak. 



 SPOR 























</TEXT>
</DOC>
