<DOC>
<DOCNO> 129075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/06/son/soneko13.html </URL>
<DATE> 2003/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Antepfıstığı fiyatları tırmanışta... 
</HEADLINE>
<TEXT>

     Gaziantep'in tarımsal üretimi ve sanayi tesisleri ile önemli ekonomik merkezlerinden olan Nizip'te, antepfıstığı fiyatları tırmanıyor. 
     Tarımsal üretimi önemli ölçüde antepfıstığı ve zeytine dayalı olan Nizip'te, üretici ve tüccar kesimi, ürünün gerçek değerini bulma yolunda çok önemli yol aldığı görüşünde. 
     Antepfıstığı tüccarı Yaşar Akkoyun, kırmızı kabuklu antepfıstığı fiyatının sürekli yükseldiğini belirterek, ''4 ay önce kilosu 3,5-4 milyon lira arasında olan kırmızı kabuklu antepfıstığı, 5,6 milyon liradan işlem görmeye başladı'' dedi. 
     Antepfıstığının iki yılda bir meyve veren özellikte olduğunu kaydeden Akkoyun, ''2002, 'yok yılı' idi. Yani, antepfıstığı rekoltesi düşüktü. Ama fiyatların artmasında rekoltenin düşüklüğü yanında, antepfıstığı üretimini ciddi şekilde tehdit eden, düşük kalitedeki İran fıstığının Türkiye'ye girişinin önlenmesinin de büyük payı var'' diye konuştu. 
     Akkoyun, İran başta olmak üzere, diğer ülkelerde üretilen fıstıkların Türkiye'ye girişinin engellenmesine yönelik politikanın kalıcı olmasının, antepfıstığı üretimi ve bu üründen geçimini sağlayan onbinlerce aile için çok büyük önem taşıdığını da sözlerine ekledi. 
     





</TEXT>
</DOC>
