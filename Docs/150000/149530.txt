<DOC>
<DOCNO> 149530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/13/son/sondun21.html </URL>
<DATE> 2003/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat'ta durum sakin... '' Saddam'' semtinin adı değiştirildi... 
</HEADLINE>
<TEXT>

     Irak'ın başkenti Bağdat dün, savaşın başlamasından beri en sakin geceyi geçirdi. 
     Kent merkezinde bulunan, Saddam Hüseyin'e bağlı Fedaiyin milislerine ait depodaki silah ve malzeme dün gece Amerikan askerleri tarafından toplandı. Kent merkezinde ve başka bölgelerde bulunan silah depoları imha edildi. 
     Bağdat'ta 4 gündür yağmalanan ve bazı bölümleri yakılan Irak Ticaret Bakanlığı'nın gıda ambarında yağmalama sürüyor. Ambardaki yangın da yer yer devam ediyor. 
     Kentteki ABD tanklarından bir bölümünün güneybatıdaki Dora mahallesine gittiği ve kentin her yerinde Amerikan askerlerinin bulunduğu belirtildi. 
     
     SADDAM SEMTİNİN ADI DEĞİŞTİRİLDİ 

     Kentin doğusunda bulunan ve 2 milyon Şii'nin yaşadığı ''Saddam Semti''nin adı, halk tarafından ''Sadir'' semti olarak değiştirildi. 
     1958'de yoksullara toprak dağıtılmasıyla oluşturulan semtin o dönemde ''Mezopotamya'' olan adı, yıllar sonra Tavra Devrim olarak değiştirildi. 1968 yılında Baas partisi iktidarı ele aldıktan birkaç yıl sonra semtin adı ''Saddam'' oldu. 
     Irak'ta, Şiilerin dini liderlerinden Muhammed Essadir ve kızkardeşinin yıllar önce öldürülmesinin ardından Essadir'in amcasının oğlu Muhammed Sadık Essadir ve iki oğlu da 4 yıl önce öldürülmüştü. Pek çok Şii, Essadir ve iki oğlunun öldürülmesinin arkasında hükümetin bulunduğunu düşünüyor. 
     Şiilerin Muhammed Essadir'i çok sevdikleri için kentin adını değiştirdikleri belirtiliyor, ancak bu adın yeni Irak yönetimi tarafından kabul edilip edilmeyeceği bilinmiyor. 
     Bu arada, 3 gün önce Necef'te Şii alimleri tarafından fetva verilmesinin ardından, bazı kişilerin Saddam semtindeki camilerden yağmaladıkları eşyaları geri verdikleri belirtildi. 
     
     2 BİN IRAKLI GÜVENLİĞİ SAĞLAMAK İÇİN GÖREVE HAZIR 

     Kentte yabancı gazeteciler ve Amerikan askerlerinin kaldığı Filistin ve Sheraton otellerinin yakınındaki Firdevs Meydanı'nda toplanan 2 bin Iraklı, Amerikalılara, kentte güvenliği sağlamak için görev yapmaya hazır olduklarını söylediler. 
     Aralarında devlet memurları ve üniformalı polisler de bulunan Iraklılar, işbirliğine hazır olduklarını belirttiler. 
     Iraklı 3 polis müdürünün dün Bağdat'ta güvenliği sağlamak için otellere gelerek Amerikalılarla görüştüğü haberinin duyulmasıyla kentte görev yapmak isteyen Iraklıların sayısını arttığı kaydedildi. 
     
</TEXT>
</DOC>
