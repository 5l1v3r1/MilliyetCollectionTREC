<DOC>
<DOCNO> 109156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/23/son/sonspo13.html </URL>
<DATE> 2002/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İlhan Mansız Cuma günü geliyor... 
</HEADLINE>
<TEXT>

     Beşiktaş'ta sakatlıkları süren futbolcuların tedavileri sürerken, Tolga'nın bu hafta takımla birlikte çalışmalara başlayacağı, Tümer ve Bayram'ın ise bir süre daha takımdan ayrı kalacakları bildirildi. 
     Kulüp Doktoru Ayhan Optur, Tolga'yı yarın son bir kontrolden geçireceklerini, çarşamba günü de takıma vereceklerini kaydederek, ''Sanırım Tolga Ankaragücü maçında forma giyebilecek duruma gelecek. Ancak bu futbolcunun oynayıp oynamayacağına teknik direktör Lucescu karar verecek'' dedi. 
     Tümer ve Bayram'ın ise henüz sakatlıklarını atlatamadıklarını ifade eden Optur, bu futbolcuların tedavilerinin sürdüğünü kaydetti. 
     
     İLHAN MANSIZ CUMA GÜNÜ GELİYOR 
     Sakatlığı nedeniyle uzun süredir Almanya'da tedavi gören İlhan Mansız'ın ise 27 Eylül Cuma günü İstanbul'a geleceği bildirildi. 
     İletişim Komitesi Başkanı Mete Düren, İlhan Mansız'ın Almanya'daki tedavisinin iyi bir şekilde sürdüğünü belirterek, ''İlhan, cuma günü İstanbul'da olacak. 8. haftadaki Gaziantepspor maçında forma giymek istiyor. Ancak Onu riske etmek istemiyoruz. Buraya döndükten sonra yapılacak kontrollerin ardından, ne zaman forma giyeceğine karar vereceğiz'' dedi. 
     
     BUGÜN İZİNLİLER 
     Siyah-beyazlı futbolcular, teknik direktör Lucescu'nun verdiği izinle bugünü dinlenerek geçirirken, Ankaragücü maçı hazırlıklarına yarın başlayacak. 
     Siyah-beyazlılar, yarın BJK Nevzat Demir Tesisleri'nde teknik direktör Lucescu yönetiminde haftanın ilk çalışmasını yapacak. 
     





</TEXT>
</DOC>
