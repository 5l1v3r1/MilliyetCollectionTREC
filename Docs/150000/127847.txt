<DOC>
<DOCNO> 127847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/01/dunya/adun.html </URL>
<DATE> 2002/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Afganların uluslararası güce ayak diremelerinin nedeni anlaşıldı 
</HEADLINE>
<TEXT>
Seks ve alkol 
Uluslararası gücün Afganistan’da konuşlanmasını düzenleyen anlaşma süreci, Afgan tarafının kendi topraklarındaki yabancı askerlerin seks ve alkolden uzak durmalarını istemesi üzerine bir süre aksadı 
     DIŞ HABERLER SERVİSİ 

     Afganistan’da 22 Aralık’ta göreve başlaması gereken uluslararası barış gücüne şimdiye kadar start verilememesinin nedeni ortaya çıktı. Afgan yetkililerin açıklamalarına göre, uluslararası barış gücünde yer alacak askerlerin seks ve alkol konusunda kendi ülkelerindeki alışkınlarını Afganistan topraklarında da sürdürüp sürdüremeyecekleri ciddi bir pürüz yarattı. 
     Yeni Afgan hükümeti içişleri bakanlığı yetkililerinden General Deen Muhammed Curhat, AFP’ye yaptığı açıklamada, yabancı birliklerin İslam kurallarına uyup uymamaları konusunun anlaşmanın imzalanmasını bir süre için bloke ettiğini söyledi. 
     
     Burası Afgan toprağı 
     Curhat, özellikle alkollü içeceklerin tüketimi ve cinsel ilişki konularının, anlaşmanın imzalanmasını geciktirdiğini vurguladı. Müslüman bir ülke olduklarını hatırlatan Curhat, ’Örneğin alkol tüketimi ve cinsel ilişki, bu birliklerin geldiği ülkelerdeki ortak şeyler ve insanlar bu konularda çok rahat. Ancak Afganistan’da İslami kurallar geçerli ve yabancı birliklerin Afgan yasalarına uymaları gerekiyor’’ dedi. 
     
     Kadın askerler 
     BM Afgan Barış Gücü içinde yer alacak İngiliz ve Amerikan birliklerinde kadın askerlerin de görev yapacağı bildirilmişti. Afgan hükümetinin kadın ve erkek askerler arasındaki ilişkilerin Afgan toplum yapısına uygun bir şekilde olmasını istediği sanılıyor. 
     Bu iki konudaki uyuşmazlığın giderildiği ve ön anlaşmanın İngiliz General John McColl ile yeni Afgan yönetimi İçişleri Bakanı Yunus Kanuni tarafından parafe edildiği ancak esas anlaşmanın daha sonra barış gücünde yer alacak bütün taraflarca imzalanacağı bildirildi. 
     Afgan barış gücünde Türk askerlerinin de görev alması bekleniyor. 
     



 DÜNYA 











</TEXT>
</DOC>
