<DOC>
<DOCNO> 121352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/27/son/soneko18.html </URL>
<DATE> 2002/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İMKB Başkanı Birsen Yabancılar net yatırımcı olarak kaldı... 
</HEADLINE>
<TEXT>

     İstanbul Menkul Kıymetler Borsası İMKB Başkanı Osman Birsen, ekonomik ve siyasi istikrarın devam etmesiyle yabancı yatırımcıların Borsa'ya daha fazla yöneleceğini belirterek, ''Yabancı yatırımcılar şu anda pozitif bekleme pozisyonundalar'' dedi. 
     Birsen, seçim öncesinde piyasalarda yakalanan olumlu trendin seçim sonrasında güçlenerek devam ettiğini, Borsa'daki işlem hacmi ve endeksin bunun göstergesi olduğunu söyledi. 
     Çevresel şartlardaki havanın pozitif yönde esmesine Borsa'nın olumlu reaksiyon verdiğini kaydeden Birsen, ''Bu bir anlamda sermaye piyasamız ve Borsa'nın kendi altyapısıyla ilgili gelişmeleri tamamladığı, fakat çevresel şartların bir şekilde kendisini baskı altında tuttuğunun kanıtı oldu'' diye konuştu. 
     Osman Birsen, seçimden tek parti iktidarının çıkmasıyla ekonomide sürekli bir istikrar şansı elde edildiğini dile getirerek, şöyle devam etti 
     ''Yeni hükümetin teşkil edilmesi, bu olumlu beklentiyi güçlendirerek devam ettiriyor. Biz de çalışmalarımızı buna göre hızlandırarak sürdürüyoruz. Günümüz dinamizm zamanı. Özellikle seçim öncesinde AKP'nin yurtdışında yaptığı temaslar sırasında Ali Babacan, hem yatırımcılar hem de Türkiye'yi dış dünyada takip edenler açısından pozitif bir yaklaşım sergiledi, güven sağladı. Şimdi de ekonominin başına geçmesiyle hiç süphesiz bu güveni daha da güçlendirdi. Genç, yeni tanınan biri olmasına rağmen geçmişte yaptığı işler itibariyle kendinden çok fazla bahsettirecektir. Bizler, hep birlikte bu zor görevinde kendisine yardımcı olacağız.'' 
     
     ''YABANCILAR NET YATIRIMCI OLARAK KALDI'' 
     İMKB Başkanı Osman Birsen, sermaye piyasasında kısa vadeli düşüncelerin yer almaması, uzun vadeli ve bilgiye dayalı bir yaklaşımın sergilenmesi gerektiğine işaret ederek, ''Borsa, böyle yatırımlar yapılırsa yatırımcılara istedikleri verimi sağlayacaktır. Biz de bu şartların oluşumu için dünya ölçeğinde ve uluslararası standartta tedbirleri gözden geçiriyoruz. Bu imkanlar ve şartların yatırımcılarımız açısından geçerli olmasını sağlayacak çalışmalar yapıyoruz'' şeklinde konuştu. 
     Birsen, kriz döneminde İMKB'nin yabancı yatırımcıların çoğunu muhafaza ettiğine dikkat çekerek, şunları kaydetti 
     ''Hatta yabancı yatırımcılar net yatırımcı olarak kaldı. Yabancıların Ekim sonu itibariyle 1 milyon dolarlık net yatırımı söz konusu. Tabii ki bu yeterli değil. Ekonomik ve siyasi istikrarın devam etmesi durumunda Borsa'ya daha fazla yöneleceklerdir. Yabancı yatırımcılar şu anda pozitif bekleme pozisyonundalar. Seçim sonrasında çok ciddi boyutlarda bir giriş gözükmüyor. Ancak portföy değişikliği yapan, bazı yatırımlarını realize etmek suretiyle daha karlı olacağını düşündükleri yatırımları yapanlar var. Bu, piyasamızın şartları içinde makul bir gidişi ifade ediyor.'' Osman Birsen, siyasi istikrarla Türkiye'de sermaye oluşumu açısından önemli bir fırsatın yakalandığını vurgulayarak, ''Aslında sermaye var. Bu sermayenin düzenli bir şekilde kayıtlı ve düzenli piyasalarda yer almasını sağlamak noktasındayız. Ümit ediyorum ki önümüzdeki 4-5 yıllık istikrarlı dönemde bu da başarılacaktır'' dedi. 
     





</TEXT>
</DOC>
