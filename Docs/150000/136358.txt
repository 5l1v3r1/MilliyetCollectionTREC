<DOC>
<DOCNO> 136358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/12/ekonomi/eko01.html </URL>
<DATE> 2003/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
"Yatırım yapın demeye yüzümüz tutmuyor" 
</HEADLINE>
<TEXT>

Türk Philips Genel Müdür Yardımcısı Tüfekçi, Philips’in yaşadığı bazı olaylar sonucunda Türkiye’ye güveninin zedelendiğini, şartlar düzelinceye kadar yatırımı düşünmediğini söyledi 
     ŞULE YÜCEBIYIK 

     Hollanda merkezli elektronik devi Philips, Türkiye’nin en eski yabancı yatırımcılarından. Ancak son yıllarda yatırımlarını Macaristan, Çek Cumhuriyeti gibi ülkelere yaptı. Türkiye’de ise son olarak geçen yıl İzmit’teki ampul fabrikasını kapattı. 
     Türk Philips’in Genel Müdür Yardımcısı Atilla Tüfekçi, Türkiye’nin Philips için son derece iyi bir pazar olduğunu ancak yatırım konusunda "güven bunalımı" yaşadığını söyledi. Tüfekçi’ye göre bunun en önemli nedenleri "Ekonomik istikrarsızlık, banka krizleri ve devlet ihalelerinde verilen sözlerin yerine getirilmemesi." 
     Philips’in geçmiş yıllarda devlet ihalelerine girdiğini ancak para alamadığını ya da rekabete aykırı uygulamalarla karşılaştığını anlatan Tüfekçi, şirketin "Türkiye’de devletle iş yapmama" kararı aldığını belirtti. 
     
Büyük fırsatlar kaçtı      "Türkiye’de yabancı sermayeye güven verecek bir hukuk sistemi yok. İhalelerde h l eş dost ilişkileri rol oynuyor" diyen Tüfekçi, Philips’in defalarca yatırım yapmak için girişimde bulunduğunu ancak bu tür nedenlerden ötürü vazgeçtiğini anlattı. 
     Türkiye’nin büyük fırsatlar kaçırdığını kaydeden Tüfekçi, Philips’in Macaristan’da beş yıl önce kurduğu fabrikanın 9 bin kişi istihdam ettiğini ve Avrupa’nın elektronik üssü olduğunu ifade etti. 
     Tüfekçi, Philips’in Türkiye’de şartlar düzelmedikçe yatırım yapma niyeti olmadığını belirterek "Yöneticiler olarak birkaç yıl öncesine kadar Gelin Türkiye’ye yatırım yapın’ diye yalvarıyorduk ama yaşanan tatsız olaylardan sonra buna bile yüzümüz tutmuyor" dedi. 
     
Yeniden yapılanma ödül getirdi      Philips’in 2002’de elektronikte en çok büyüyen pazarı Türkiye oldu. Hollanda’da düzenlenen törende Türk Philips adına ödül alan Atilla Tüfekçi, krize rağmen yakaladıkları bu başarıyı yeniden yapılanmaya borçlu olduklarını söyledi. Yeniden yapılanmadan önce devlet dairesi gibi olduklarını söyleyen Tüfekçi, "Yüzde 50 küçüldük. Elemanları karakter tesbiti yaptık, doğru işe doğru insanları yönlendirdik, pazarlama stratejilerini değiştirdik. Mağaza sayısını 300’den yüze düşürdük. Çoğu alışveriş merkezlerinde 2 bin 500 dağıtım noktası oluşturduk. Daha ulaşılabilir olduk" diyor. 
     Tüfekçi, 2003 yılı hedeflerini ise şöyle açıkladı "Artık her ay bir mağaza açacağız. Elektronik ürünleri çeşitlendireceğiz. MP3, kamera, DVD ve TV’deki hedefimiz bir numara olmak." 
     
Krizde eve kapananan ortadirek dev ekran televizyon aldı      Türk Philips’in krizde en çok ciro artışı TV grubunda oldu. Tüfekçi, özellikle dev ekran TV’lerde pazar lideri olduklarını belirterek, "Sanıldığı gibi dev ekran TV’leri, ses sistemlerini ya da DVD’leri sadece üst gelir grubuna değil, orta gelir grubuna da sattık. Çünkü, kriz nedeniyle gezemeyen, dilediğince eğlenemeyen, tatile çıkamayan yani eve bağlanan kitle, bari televizyonum iyi olsun deyip TV satın aldı" diyor. 
     Türkiye’nin TV üretiminde iyi bir yere geldiğini ancak marka yaratması gerektiğini anlatan Tüfekçi, "ucuz üretim merkezi" olma özelliğini her an Çin’e kaptırılabileceğini öne sürdü. 
     



 EKONOMİ 




















</TEXT>
</DOC>
