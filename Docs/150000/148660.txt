<DOC>
<DOCNO> 148660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/09/son/sontur06.html </URL>
<DATE> 2003/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Film festivali başlıyor... 
</HEADLINE>
<TEXT>

     İstanbul Kültür ve Sanat Vakfı İKSV tarafından bu yıl 22'ncisi düzenlenen ''Uluslararası İstanbul Film Festivali'', 11 Nisan Cuma günü başlıyor. 
     Bu yılki teması ''Elma'' olan ve 200'e yakın filmin gösterileceği festival, Cuma gecesi Beyoğlu Emek Sineması'nda Chen Kaige'nin son filmi ''Birlikte'' ile açılacak. 
     Festival çerçevesinde 13 film, ''Uluslararası Yarışma'' bölümünde ''Altın Lale'' ödülü için yarışacak. 
     Festivalin ''Türk Sineması 2002-2003 Ulusal Yarışma'' bölümünde de 10 Türk filmi yer alıyor. 
     Mustafa Altıoklar'ın ''O Şimdi Asker'', Nuri Bilge Ceylan'ın ''Uzak'', Handan İpekçi'nin ''Büyük Adam Küçük Aşk'' ve Yusuf Kurçenli'nin ''Gönderilmemiş Mektuplar'' adlı filmlerinin de yer aldığı yarışmada, filmler ''en iyi yönetmen'', ''en iyi erkek oyuncu'' ve ''en iyi kadın oyuncu'' klasmanlarında yarışacak. 
     Cemal Reşit Rey Konser Salonu'nda 26 Nisan'da gösterilecek olan Antonio Hernandez'in ''Sınırsız Kentte'' adlı filmi ile kapanacak olan festivalde bir de özel gösteri sunulacak. Alman sinemasının ustalarından F.W. Murnau'nun ''Şafak'' adlı filmi, piyanoda Kerem Görsev ve Erol Erdinç'in doğaçlama müzikleriyle gösterilecek. 
     Festivalin ''Anısına'' adlı bölümünde, dünya sinemasına katkıları olan Japonya'dan Yasujiro Ozu ve ABD'den William Wyler'in filmleri İstanbullu sanatseverlerle buluşacak. 
     ''Ustalara Saygı'' bölümünde ise, Fransa'dan Claude Chabrol, ABD'den Brain De Palma, Türkiye'den Zeki Ökten ve Tayvan'dan Edward Yang'ın filmleri gösterime girecek. 
     Festivalin ''Çağın Tanığı'' bölümünde de belgeselci Estela Bravo'nun ödüllü filmleri yer alacak. 
     ''Geceyarısı Sineması'' bölümünde ise gerilim, korku ve aksiyon filmlerinden oluşan filmler, sinemaseverlerle buluşacak. 
     Dünya festivallerinden örneklerin de yer alacağı festivalde, belgeseller, erotik öykülerden oluşan filmler de bulunuyor. 
     
     BİLETLER SATIŞA SUNULDU 
     22. Uluslararası İstanbul Film Festivali'nın biletleri, gösterimlerin gerçekleştirileceği Beyoğlu'ndaki Emek, Atlas, Sinepop ve Beyoğlu ile Kadıköy'deki Rexx sinemasının gişelerinde satışa sunuldu. 
     Festivalin tam biletleri 9 milyon, öğrenci ve 65 yaş üstü 6 milyon, sabah 10.30 seansları 5 milyon ve Emek Sineması'ndaki Turkcell galalarının biletleri de 10 milyon liradan satılıyor. 
     





</TEXT>
</DOC>
