<DOC>
<DOCNO> 115359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/27/ekonomi/eko10.html </URL>
<DATE> 2002/10/27/ </DATE>
<TIME>  </TIME>
<AUTHOR> Osman ULAGAY  </AUTHOR>
<HEADLINE>
Borç ötelemek simit satmaya benzer mi 
</HEADLINE>
<TEXT>

Erdoğan’ın borçların ertelenmesi ya da "ötelenmesi" gibi piyasaları diken üstünde tutan bir sorunu "aile ekonomisi" mantığıyla çözebileceğini söylemesi hayli düşündürücü 
     Bir hafta sonraki seçimin favorisi olarak gösterilen AKP ve CHP liderlerinin Kanal D’deki söz düellosu simit satmanın önemini ortaya çıkardı. Borçların "ötelenmesi" sorununa "aile ekonomisi" mantığıyla baktığını söyleyen AKP lideri Erdoğan, yaşamının bir döneminde simit de sattığını belirterek Baykal’a "öyle görünüyor ki siz bunları bilmezsiniz, hayatınızda hiç ticaretle uğraşmamışsınız" deyince Baykal da çocukluk yıllarında Antalya’da nasıl simit sattığını anlatmak ihtiyacını hissetti. 
     Aslında Baykal’ın konuşmasının en ilginç bölümleri belki de kendi özel geçmişiyle, kendi aile ekonomisiyle ilgili olarak yaptığı açıklamalardı. Bu açıklamalarıyla Baykal, maddi zorluk içinde kaldığı dönemlerde bile iş alemiyle içli dışlı olmamaya özen gösteren bir siyasetçi portresi çizdi ve bence etkili oldu. Baykal’ın çizdiği bu portre, CHP’nin bu seçimlerde savunduğu "herkese eşit mesafede devlet" ilkesiyle de bütünleşiyordu. 
     Simit satma örneğiyle Baykal’a bu fırsatı veren Erdoğan’ın borçların ertelenmesi ya da "ötelenmesi" gibi piyasaları diken üstünde tutan bir sorunu "aile ekonomisi" mantığıyla çözebileceğini düşünmesi ise hayli düşündürücüydü. iç borçla dış borcun adeta içiçe geçtiği, mali piyasaların havadan nem kaptığı bir dünyada, ağır borç yükü altındaki bir ülkede iktidara hazırlanan bir liderin "Bunlar bizim insanlarımız, görüşür, anlaşır, mutabakat sağlarız" diyerek borç ertelemekten söz etmesi, en hafif deyimiyle ciddiyetten uzak göründü. Bu tür yaklaşımları piyasaların ne kadar anlayışla karşılayacağını merak etmemek elde değil. 
     iktidara gelir gelmez bankalardaki mevduata verilen devlet güvencesini kaldıracaklarını söyleyen Erdoğan’ın aceleyle atılacak böyle bir adımın olası sonuçları konusunda ne kadar fikir sahibi olduğunu da bilmiyoruz. 
     
Öncelikler benziyor      Hayatlarının bir döneminde simit satarak ekonomiye katkıda bulunmuş olan her iki liderin ekonomideki öncelikleri arasında da hayli benzerlik vardı. 
     4 Her iki lidere göre Türkiye ekonomisinin en önemli sorunu borç ve faiz sarmalıydı. Baykal "Türkiye borç üreten bir ülke olmamalıdır, borç sorununu çözmeden Türkiye’yi ayağa kaldırmak güçtür" derken Erdoğan da "Faiz, ekonomideki her kötülüğün anasıdır" diyordu. 
     4 Her iki lider de faizleri düşürmek için önkoşulun, piyasalara ve topluma güven verecek bir hükümet kurulması olduğunu söylüyordu. 
     4 Her iki lider de kendi partilerinin tek başına iktidara gelmesi halinde güven sorununun aşılacağını ve faizlerin düşeceğini iddia etti. 
     Her iki partinin birden tek başına iktidar olması olanaksız olduğuna göre "Güveni hangisi sağlayabilir " sorusunu da sormak gerekiyor. Bir tek önceki akşam izlediğimiz Baykal - Erdoğan düellosuna bakarak bu soruyu yanıtlamaya kalkışmak belki doğru olmaz ama Erdoğan’ın bu konulardaki toyluğu ve Baykal’ın arkasında Derviş’in bulunması dengeyi CHP lehine bozabilir. 
     
     



 EKONOMİ 














</TEXT>
</DOC>
