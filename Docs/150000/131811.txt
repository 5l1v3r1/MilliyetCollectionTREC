<DOC>
<DOCNO> 131811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/19/son/sondun15.html </URL>
<DATE> 2003/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
NATO Bir saldırı durumunda Türkiye'ye tam destek vereceğiz 
</HEADLINE>
<TEXT>

     NATO Genel Sekreteri George Robertson, Türkiye'nin, Irak konusunda karşılaşacağı herhangi bir saldırıda NATO tarafından ''tam destek'' göreceğini söyledi. 
     Robertson, Atina'da yayımlanan Katimerini gazetesindeki demecinde, NATO üyesi her ülkenin saldırıya uğradığında ittifakın 5. ve 4. maddelerinin uygulanmasını talep etme hakkı bulunduğunu belirtti. 
     NATO üyesi bir ülke saldırıya uğradığında her halükarda diğer üye ülkeler tarafından yardım ve destek göreceğinin kesin olduğunu kaydeden Robertson, ''Çok açık bir şekilde, Türkiye, Irak ile komşu ülke olarak herhangi bir sorunla karşılaştığında ittifakın tam desteğini alacaktır'' dedi. 
     Irak konusunda NATO'nun tavrının BM kararları çerçevesinde belirleneceğini kaydeden Robertson, bu konuda kesin bir şey söylemek için henüz erken olduğunu belirtti. 
     Robertson, ''NATO'nun BM'ye desteği konusunda Prag'da alınan karar kesindir. Ancak henüz bir şey bulunamadı. Savaş kesin değildir. Sonucu bekliyoruz'' diye konuştu. 
     Irak'a düzenlenecek bir saldırıda NATO'nun da katkısı bulunması için ABD'nin öneride bulunduğunu hatırlatan Robertson, zamanı geldiğinde NATO'nun tüm senaryoları inceleyerek karar vereceğini kaydetti. 
     ABD ve İngiltere'nin bölgeye asker sevkıyatının bir ''önlem'' niteliği taşıdığını ifade eden Robertson, ''Bölgede askeri bir gücün varlığı, silah denetçilerinin işini kolaylaştırmaktadır. ABD ve İngiltere gerektiği anda müdahale etmek amacıyla bölgeye güç sevk etmektedirler. Ayrıca daha önce yaşananlardan Saddam'ın bedel ödeyeceğini anladığında yola geldiğini öğrendik'' dedi. 
     Irak konusunun, bazı çevreler tarafından iddia edildiği gibi bir ''petrol konusu'' olmadığını anlatan Robertson, bu konunun kitle imha silahlarıyla ilgili tüm insanlığı ilgilendiren bir güvenlik sorunu olduğunu belirtti. 
     Robertson, ''11 Eylül saldırısında öğrendik ki, kitle imha silahlarını kullanabilecek umutsuz fanatik insanlar var. 11 Eylül'de olanlar, teröristlerin biyolojik ve kimyasal silah kullanmaları karşısında bir hiç kalacaktır'' diye konuştu. 
     ''Kıbrıs''ın NATO'ya katılımıyla ilgili bir soruyu yanıtlayan Robertson, böyle bir başvuruda bulunulmadığını ve bu konuya girmek istemediğini belirtti. 
     Robertson, ''Ancak ben Kıbrıs'ı yeterince tanıyorum. Ada'daki bölünmüşlüğün yakın zamanda geçmişte kalacağına inanmak istiyorum. Dünyanın başka yerlerinde çok daha tehlikeli çarpışmalar var'' ifadesini kullandı. 
     Robertson, Avrupa Ordusu ile ilgili bir soru üzerine de, böyle bir ordunun bulunmadığını, oluşturulması amaçlanan şeyin NATO'nun olanaklarından yararlanabilecek bir Avrupa acil müdahale gücü olduğunu söyledi. 
     





</TEXT>
</DOC>
