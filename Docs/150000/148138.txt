<DOC>
<DOCNO> 148138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/07/son/soneko27.html </URL>
<DATE> 2003/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Serdengeçti Para politikası desteklenirse enflasyon hedefi tutar 
</HEADLINE>
<TEXT>

     Merkez Bankası Başkanı Süreyya Serdengeçti, 2003 yılı enflasyon hedefinin ekonomik program çerçevesinde yüzde 20 olarak belirlendiği hatırlatırken, daha önce bahsedilen risklere karşın, para politikasının diğer bazı uygulamalarla desteklenmesi durumunda, hedefe ulaşılabilmesinin mümkün göründüğünü söyledi. 
     Serdengeçti, para politikasını destekleyecek unsurları ise ''mali disiplinin sürdürülmesi, kamu fiyatlama ve gelirler politikasının enflasyon hedefi ile uyumlu şekilde belirlenmesi ve gerekli yapısal reformların aksatılmadan gerçekleştirilmesi'' olarak özetledi. 
     Serdengeçti, Merkez Bankası'nın bugün Bankası İdare Merkezi Konferans Salonu'nda yapılan 71. hesap dönemi olağan genel kurul toplantısının açılışında konuşma yaptı. 
     2002 yılı ekonomik gelişmeleri, uygulanmakta olan ekonomik programın içsel tutarlılığına ve sürdürülebilirliğine ilişkin düşüncelerle belirlenirken, bugün gelinen noktada programın etkinliğine dair bir şüpheye yer kalmadığını belirten Serdengeçti, şöyle devam etti 
     ''Dolayısıyla, programın uygulanmasından sorumlu tüm ekonomik birimlerin, uygulanan programa sıkı sıkıya bağlı kalması, sorumluluklarını eşgüdüm içinde yerine getirmesi ve kamuoyunun temel doğrultudan hiç bir şekilde sapma olmayacağına ikna edilmesi büyük önem taşımaktadır.'' Süreyya Serdengeçti, programın, enflasyonu 2002 yılı içinde keskin bir biçimde düşürmede gösterdiği başarı da dikkate alındığında, alınan önlemlerin zamanında ve kararlılıkla hayata geçirilmesi koşuluyla, hem nominal hem de reel faizlerin programda öngörülen düzeylere inmesinin mümkün olacağını belirtti. 
     Ancak bu koşullar altında programda öngörülen büyümenin gerçekleştirilmesi ve enflasyondaki düşüş eğiliminin sürmesini beklemenin gerçekçi olacağını ifade eden Serdengeçti, içinde bulunulan olağanüstü durumun sona ermesiyle birlikte, talep artışının gerçekleşeceğinin beklendiğini söyledi. 
     
     TALEP ARTIŞI 

     Söz konusu talep artışının enflasyonist baskısının büyük ölçüde talebin kompozisyonuna bağlı olacağını anlatan Serdengeçti, toplam tüketim harcamalarındaki büyümenin, toplam arz düzeyinin değişmemesi durumunda, enflasyonist baskı yaratacağının açık olduğunu kaydetti. 
     Serdengeçti, ancak yatırım harcamaları ya da kapasite kullanım oranlarının artması, potansiyel üretim düzeyinin yükselmesine yola açacağından, tüketim yönlü talebin fiyatlar üzerinde oluşturacağı etkiyi telafi edebileceğini bildirdi. Serdengeçti, şöyle devam etti 
     
     FİYATLAMA İLE MAAŞ VE ÜCRET POLİTİKALARI 

     ''Enflasyondaki düşüş eğiliminin sürmesi açısından, kamu sektörünün fiyatlama ile maaş ve ücret politikaları kadar, özel sektörün fiyatlama ve gelirler politikaları da önem kazanacaktır. 
     Piyasalarda, kamu fiyatları ile özellikle kamu maaş ve ücret artışları, kamunun enflasyonla mücadelede ne kadar samimi olduğunun bir göstergesi olarak alınmakta, beklentileri doğrudan etkilemektedir. Diğer yandan, özel kesimin iç talepteki canlanmayı kar marjını artırma fırsatı olarak görmemesi hem enflasyonla mücadele açısından hem de enflasyonla mücadelenin maliyetlerinin en aza indirilmesi açısından son derece önemlidir.'' 
     
     DÖVİZ KURU 

     Türkiye'de dalgalı döviz kuru rejimiyle beraber kurların bir çapa olarak görülme alışkanlığının yavaş yavaş terk edilmeye başlandığını, ancak kur-fiyat ilişkisinin henüz istenilen düzeyde zayıflamadığının gözlendiğini belirten Serdengeçti, dalgalı kur rejimine geçişin ve enflasyonla mücadelenin başarısı sonucu, kurların fiyatları etkileme hızında bir azalma görülmekle birlikte, Türkiye'de kurların hala orta ve uzun dönemde fiyatları belirleyen değişkenlerin başında geldiğini söyledi. 
     
     KURLAR HEMEN DEĞİL, GECİKMEYLE ETKİLİ 

     Ancak Türkiye'de son dönemde döviz kurlarındaki değişimlerin, enflasyonu geçmişte olduğu gibi hemen değil, belirli bir gecikmeyle etkilemeye başladığı hakkında önemli ipuçlarının bulunduğunu kaydeden Serdengeçti, bu değişimin talepte canlanma olması durumunda bile kalıcı olabileceğinin düşünüldüğünü bildirdi. 
     Serdengeçti, ''ayrıca dalgalı kur rejimiyle beraber ekonomik birimler, döviz kurunun yukarıya doğru olduğu gibi aşağıya doğru da hareket edebileceğini öğrenmeye başlamış, geçici ve kalıcı hereketler arasında ayrım önem kazanmıştır'' dedi. 
     
     IRAK OPERASYONUNUN SÜRESİ 

     Bu noktada Irak operasyonunun süresinin son derece önem kazandığını belirten Serdengeçti, devamla şöyle konuştu 
     ''Ekonomik birimlerin, kur yükselmesinden kaynaklanacak maliyet artışlarını fiyatlara yansıtmadan önce bir süre beklediği ve söz konusu artışların geçici olması durumunda fiyatlara yansıtmadığı göz önüne alınırsa, kısa sürecek bir operasyonun dalgalı kur rejimiyle enflasyon üzerinde kalıcı bir baskı yaratma ihtimali küçük görünmektedir.'' Serdengeçti, her ne kadar döviz kurlarından fiyatlara geçiş etkisindeki zayıflamanın kısmen iç talepteki durgunluktan kaynaklanmış olabileceği söz konusu olsa da, gerek ekonomik birimlerin dalgalı kur rejiminin oyun kurallarını daha iyi öğrenmesi, gerekse uygulanan politikaların kredibilitesinin arması sonucu, talep koşullarından bağımsız olarak, söz konusu geçiş etkisindeki zayıflamanın kalıcı nitelikte olacağının düşünüldüğünü kaydetti. 
     
     FİYAT İSTİKRARI 

     Serdengeçti konuşmaSINda, Merkez Bankası'nın bağımsızlığı konusundaki görüşlerini de açıkladı. 
     Fiyat istikrarının, ekonomilerde kendiliğinden gelişen bir olgu olmadığını kaydeden Serdengeçti, fiyat istikrarını tehdit eden başlıca 2 unsur bulunduğunu vurguladı. 
     Bunları, ''Siyasetçilerin ve politika uygulayıcıların büyümeyi hızlandırmak amacıyla ekonomiyi üretim kapasitesinin üzerinde zorlaması ile hükümetlerin kamu maliyesi açık vermeye ve bunu Merkez Bankası kaynakları ile finanseye istekli olmaları'' olarak sıralayan Serdengeçti, şöyle konuştu 
     ''Bu iki unsurun bir arada değerlendirilmesi sonucunda, Merkez Bankalarının fiyat istikrarına karşı bir tehdit olduğunda diğer politika uygulamalarına hayır diyebilmeleri gerekmektedir. Bu, Merkez Bankası'nın bağımsızlığının temelidir. 
     Bu kapsamda, para politikaları tasarımlarında varılan sonuç, fiyat istikrarının sağlanması ve enflasyonla mücadelede başarı kazanılması için, para politikasının kısa vadeli diğer hedefler uğruna düşük enflasyon hedefinden vazgeçmeyecek muhafazakar bir kurum tarafından yürütülmesinin gerekli olduğudur.'' 
     
     ''BAĞIMSIZLIK, UZLAŞI ÇERÇEVESİNDE OLUŞMALI'' 

     Siyasi otoritelerin genellikle seçim dönemlerinde, daha kısa vadeli düşünmeye yatkın olmaları nedeniyle, enflasyonu kontrol etmek, fiyat istikrarına, tam istihdama ve sürdürülebilir büyümeye ulaşılmasını temin için Merkez Bankalarının görevlendirildiğini kaydeden Serdengeçti, Merkez Bankalarının bağımsızlığının da sosyal bir uzlaşı çerçevesinde oluşması gereğinin altını çizdi. 
     Toplumların para politikası uygulamalarında, hedeflerin tutturulması ve kararlılık gösterilmesi halinde, politikalara ve uygulayıcılara güvendiğini belirten Merkez Bankası Başkanı, şöyle devam etti 
     ''Bir önceki dönemde büyüme ve enflasyon ikilemi ile karşı karşıya olan Merkez Bankası, düşük enflasyon hedeflediğini açıklamış, ancak bunu gerçekleştirememiş ise bu gelecek politikalar için kredibilite sorunu yaratmaktadır. Diğer bir deyişle, geçmiş sürprizler gelecek için güven erozyonuna neden olmakta ve politikaların başarısı önünde engel teşkil etmektedir. Bu sorun da, Merkez Bankası bağımsızlığının yasa ile belirlenmesi ile aşılmaya çalışılmaktadır.'' 
     
     BAĞIMSIZLIK YOLUNDA ÖNEMLİ ADIMLAR ATILDI 

     Serdengeçti, konuşmasında daha sonra, ülkedeki duruma ilişkin görüşlerini açıkladı. 
     Son 30 yılda Merkez Bankası Kanunu'nda yapılan değişikliklerle Merkez Bankası'na bağımsızlık tanıma yolunda önemli adımlar atıldığını ifade eden Serdengeçti, 2001'de yapılan yasal düzenlemelerin bu alandaki en büyük adımı oluşturduğunu söyledi. 
     Bağımsızlık ilkesinin temel unsurlarından olan, hesap verebilirlik ve şeffaflık ilkelerinin en üst düzeyde gerçekleştirilmesinin benimsendiğine de dikkati çeken Merkez Bankası Başkanı, daha sonra şu açıklamalarda bulundu 
     ''Bankamızın çalışmaları ve politikalarını, belirtilen amaçlara uygun bir şekilde yürüttüğüne olan inancın en üst seviyeye çıkarılabilmesi için, risklerin önceden belirlenerek tedbir alınmasına imkan tanıyan risk temelli denetim, bankamızda da geliştirilmektedir. Böylece iç denetim fonksiyonumuz, uluslararası alanda öngörülen standartlar ve uygulamalar paralelinde yeniden yapılandırılmaya başlanmış bulunmaktadır.'' Başkan Serdengeçti, konuşmasında 2002 yılı para ve kur politikalarına ilişkin uygulama ve gerçekleşme rakamları hakkında da bilgi verdi. 
     





</TEXT>
</DOC>
