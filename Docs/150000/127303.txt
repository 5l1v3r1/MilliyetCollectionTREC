<DOC>
<DOCNO> 127303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/27/son/sontur06.html </URL>
<DATE> 2002/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakırlılar Rus revüsüyle tanışacak... 
</HEADLINE>
<TEXT>

     Diyarbakır Dedeman Oteli'nde yılbaşı gecesi, Rus revüsü gösteri yapacak. 
     Güneydoğu'da, müşterilerine daha iyi hizmet verebilmenin çabası içine giren otel ve eğlence merkezleri yılbaşı hazırlıklarını sürdürürken, Diyarbakır Dedeman Oteli, Rus revü kızlarının gösterisiyle yeni yıla merhaba diyecek. 
     Dedeman Oteli Yiyecek İçecek Müdürü Celalettin Paslı, yılbaşı programı için bölgeden de rezervasyonların yapıldığını söyledi. Paslı, şöyle konuştu 
     ''Diyarbakır eğlencesine bir renk getirmeyi amaçladık. Yılbaşı gecesi otelimizde 3 ayrı yerde programımız olacak. Karacadağ Restoran'da Rus revü kızlarının gösterisi olacak. Bunun için diğer illerden de rezervasyon yaptıranlar oldu. Rezervasyonlarda yüzde 85 doluluk oranına ulaştık. Rus revü kızları yılbaşından sonra belli aralıklarla otelimizde program yapacaklar.'' Class ve Prestij otelleri de hazırlıklarını sürdürüyor. Class Oteli'nin 2, Prestij Oteli'nin ise bir salonunda yılbaşı özel programları düzenleneceği bildirildi. 
     İki otelde de rezervasyonların yüzde 70 düzeyine yükseldiği bildirilirken, Diyarbakır'da yeni açılan Nispet Bar'da ise yılbaşı gecesi Berna Arıcı ve Burakhan sahne alacak. 
     Yılbaşı gecesi için belirlenen fiyatların 40 ile 80 milyon lira arasında değiştiği belirtildi. 
     





</TEXT>
</DOC>
