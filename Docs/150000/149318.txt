<DOC>
<DOCNO> 149318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/12/son/sondun24.html </URL>
<DATE> 2003/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
23 günün bilançosu 750 füze, 1400 sivil can kaybı... 
</HEADLINE>
<TEXT>

     İngiltere'de yayımlanan Guardian gazetesi, 23 gündür devam eden savaşın rakamlarla hazırlanmış bir bilançosuna yer verirken, savaş boyunca koalisyon hava kuvvetlerinin 30 bin sorti yaptığına dikkati çekti. 
     Gazete, bu 30 bin sorti sırasında her bir savaş uçağının havalanmasının 15 bin dolara malolduğunu, Irak'a atılan bombaların şu ana kadar ortaya çıkardığı maliyetin 450 milyon dolara ulaştığını, 750 cruise füzesi atıldığını, bunların da toplam 750 milyon dolara malolduğunu bildirdi. 
     Kara güçlerinin durumunu da ele alan gazete, koalisyonun karadaki güçlerinin sadece günlük su tüketiminin 8 tona ulaştığını, bugüne kadar tüketilen toplam su miktarınınsa 920 bin galon olduğunu kaydetti. Askerlerin kullandığı her bir hazır yemek paketinin maliyetinin 6.77 dolar olduğunu belirten gazete, bu paketlerden günde 300 bin adet tüketildiğini yazdı. Gazete, şu ana kadar 6.9 milyon paket yemek tüketildiğini ve 46.7 milyon dolar harcandığını belirterek, bir İngiliz askerinin cephedeki aylık harcamasının 45 bin sterline ulaştığını bildirdi. 
     Körfez bölgesinde toplam 300 bin ''koalisyon'' askerinin bulunduğunu, bunlardan 255 bininin Amerikalı, 45 bininin İngiliz, 2 bininin Avustralyalı, 400'ünün Çek ve Slovak cumhuriyetlerinden olduğunu belirten gazete, Polonya'nın da koalisyona 200 askerle destek verdiğini hatırlattı. 
     Harekatın şu ana kadar koalisyon ülkelerine yüklediği maliyeti 25.3 milyar dolar olarak açıklayan gazete, her gün 1.1 milyar dolarlık harcama yapıldığını bildirdi. Savaşın başlamasından önce 100 Irak dinarının 2 peni olduğunu, bugün aynı miktardaki Irak dinarının değerinin ise 48 sterline yükseldiğini belirten gazete, dün itibariyle bir varil ham petrolün değerinin de 24 dolar olduğunu hatırlattı. 
     -ÜMMÜ KASR- Irak'ın yeniden yapılanması konusunda ABD'nin ilk etapta imzalayacağı kontratların toplam değerini 1.5 milyar dolar olarak tahmin eden gazete, Ümmü Kasr limanının geliştirilmesi ve işletilmesiyle ilgili olarak bir ABD şirketi olan Stevedoring Services adlı ABD firmasına verilen ilk ihalenin bedelinin de 4.8 milyon dolar olduğunu hatırlattı. 
     Irak'ta yaşanan insani krizin rakamlarına da yer veren gazete, BM'nin Irak için 2.2 milyar dolarlık yardım sağlamayı hedeflediğini, şu ana kadar bu paranın ancak 390 milyon dolarlık bölümünün toplanabildiğini bildirdi. Şu ana kadar savaşta 55 milyar dolar harcayan ABD'nin Irak'ta insani krize yardım amacıyla ayırdığı paranınsa sadece 275 milyon dolar olduğunu vurgulayan gazete, İngiltere'nin aynı amaçla sadece 240 milyon sterlinlik bir ödenek ayırdığına dikkati çekti. 
     Gazete, Irak'ın yeniden yapılanmasının toplam bedelinin 100 milyar dolar civarında olacağı tahmininde de bulunurken, savaşın can kayıplarını da 2 bin 320 Iraklı asker, bin 400 Iraklı sivil, 105 Amerikalı ve 30 İngiliz askerle 10 gazeteci olarak açıkladı. 
     Bu arada 9 bin Iraklı savaş esirinin bulunduğunu hatırlatan gazete, ''koalisyon'' güçleriyle birlikte seyahat eden ve onlara bağlı çalışan gazeteci sayısınıysa 700 olarak bildirdi. 
     





</TEXT>
</DOC>
