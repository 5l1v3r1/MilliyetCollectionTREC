<DOC>
<DOCNO> 142497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/13/son/sonspo07.html </URL>
<DATE> 2003/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA...Pistons, Lakers'ı 111-88 yenerken, Mehmet Okur 22 sayı attı 
</HEADLINE>
<TEXT>

     ABD Profesyonel Basketbol Ligi'nde NBA 20. hafta mücadelesine, bu sabaha karşı yapılan 9 maçla devam edildi. 
     Günün en önemli maçında, Merkez Grubu lideri Detroit Pistons, sahasında son 3 sezonun şampiyonu ve Pasifik Grubu üçüncüsü Los Angeles Lakers'ı farklı skorla yenerek, 63. maçında 40. galibiyetini aldı ve zirvedeki yerini korudu. 
     Karşılaşmada, evsahibi ekipte oyuna sonradan girerek 25 dakika sahada kalan Mehmet Okur, bu sezonki en başarılı performansını göstererek 22 sayı kaydetti ve sahanın yıldızlarından biri oldu. Okur, 2 sayılık atışlarda 7'de 6, 3 sayılık atışlarda 3'de 2 ve serbest atışlarda da 4'de 4 isabet bulurken, 3 hücum, 2 savunma ribaundu aldı, 1 de top çaldı. 
     Pistons'da en skorer oyuncu ise 33 sayı ve 6 ribauntluk performans gösteren Chauncey Billups olurken, Corliss Williamson 17 sayı, Richard Hamilton 14 sayı, Ben Wallace de 10 sayı ve 21 ribauntla galibiyete büyük katkı yaptı. 
     63. maçında 28. yenilgisine uğrayan Lakers'da ise ünlü pivot Shaquille O'Neal, 24 sayı ve 13 ribaunt, Kobe Bryant, 21 sayı ve 4 asist, Robert Horry de 13 sayı ve 4 ribauntla oynadı. 
     Bu arada Ortabatı Grubu dördüncüsü Utah Jazz'ın, Orlando Magic'e üstünlük sağladığı maçta, Utah Jazz'ın ''postacı'' lakaplı ünlü forveti Karl Malone, 40 sayı, 9 ribaunt ve 7 asistlik performansıyla galibiyette başrolü oynadı. Malone, böylece kariyerinde 36 bin sayı barajını geçerek, NBA Ligi tarihinde bu başarıya ulaşan Kerim Abdülcabbar'dan sonraki 2. oyuncu unvanını aldı. Ligde tüm zamanların en fazla sayı atan oyuncusu olan Abdülcabbar'ın ise 38 bin 387 sayısı var. Bu 2 oyuncunun dışında Wilt Chamberlain ve Michael Jordan'ın da lig tarihinde 30 binden fazla sayısı bulunuyor. 
     ABD Milli Takımı ile 2 olimpiyat altın madalyası bulunan 40 yaşındaki Malone, 1996 yılında ''NBA'de tüm zamanların en iyi 50 oyuncusundan biri'' seçilmişti. Malone, kariyerindeki 18. sezonunu yaşıyor. 
     Utah Jazz'ın Orlando Magic'i yendiği maçta Magic'de, ligin sayı kralı Tracy McGraddy, 32 sayı kaydetmesine karşın takımını yenilgiden kurtaramadı. 
     Lige, yarın sabaha karşı yapılacak 3 maçla devam edilecek. 
     NBA'de, günün maçlarında alınan sonuçlar şöyle 
Utah Jazz-Orlando Magic 111-108 
Boston Celtics-New Orleans Hornets 93-65 
Philadelphia 76'ers-Indiana Pacers 96-93 
Atlanta Hawks-Milwakuee Bucks 111-92 
Detroit Pistons-Los Angeles Lakers 111-88 
Memphis Grizzlies-Chicago Bulls 124-95 
San Antonio Spurs-Minnesota Timberwolves 111-99 
Houston Rockets-Los Angeles Clippers 118-114 uzatmada 
Portland Trail Blazers-Toronto Raptors 125-103 

     





</TEXT>
</DOC>
