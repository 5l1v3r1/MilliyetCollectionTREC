<DOC>
<DOCNO> 105780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/04/son/sontur27.html </URL>
<DATE> 2002/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Transsesüeller YTP'yi ziyaret etti... 
</HEADLINE>
<TEXT>

     ''İnsanca Yaşam Platformu'' sözcüsü Okşan Öztürk ve bir grup transseksüel, Yeni Türkiye Partisi'ni ziyaret etti. 
     Öğle saatlerinde parti genel merkezine gelen ''İnsanca Yaşam Platformu'' üyeleri, YTP İstanbul Milletvekili ve Basın ve Halkla İlişkiler İletişim Koordinatörü Erol Al ile görüştü. 
     Türkiye'de yaklaşık 4 milyon eşcinsel bulunduğunu anlatan Okşan Öztürk, çok büyük bir oy potansiyeline sahip olduklarını ve kendilerine insanca yaşama koşulları sağlayacak partilere oy vereceklerini ifade etti. 
     Eski ABD Başkanı Bill Clinton'ın seçilmesinde de eşcinsellere gösterdiği yakınlığın büyük etken olduğunu kaydeden Öztürk, YTP'nin kendilerine böyle bir yakınlık sağlayacağına inandıkları için buraya geldiklerini bildirdi. 
     YTP İstanbul Milletvekili ve Basın ve Halkla İlişkiler İletişim Koordinatörü Al ise YTP'nin, tüm insanların birer yıldız olarak elele toplandığı bir siyasi hareket olduğunu ifade ederek, transeksüellerin sorunlarını bildiklerini söyledi. 
     Konuşmasında, YTP Genel Başkanı İsmail Cem'in, ''İnsana kaynak değil, değer olarak bakılması gerek'' sözünü anımsatan Al, eşcinsel kesimin de birer yıldız olarak toplumda yer aldığını belirtti. 
     Okşan Öztürk, YTP'ye milletvekili aday adayı olarak başvurmak amacıyla adaylık formu, beraberindekiler de üye formu aldılar. 
     





</TEXT>
</DOC>
