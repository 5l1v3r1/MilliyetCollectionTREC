<DOC>
<DOCNO> 131131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/16/siyaset/siy04.html </URL>
<DATE> 2003/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP-CHP’li vekile ekran yasağı geldi 
</HEADLINE>
<TEXT>

AKP ve CHP milletvekilleri yönetimden izin almadan artık televizyon programlarına çıkamayacak 
     ANKARA Milliyet 

     AKP ve CHP yönetimi, milletvekilleri ve parti yöneticilerine ekran yasağı koydu. Her iki parti de televizyon programlarına katılmadan önce milletvekillerinin parti grubu yöneticilerinden onay almalarını istedi. AKP’nin aldığı ekran yasağı kararı, önceki gün Milli Eğitim Alt Komisyonu Başkanı Ömer Özyılmaz’ın NTV’deki bir programdan ayrılışı ile ortaya çıktı. 
     Celal Pir’in sunduğu programda izleyicilerden gelecek sorulara yanıt vermeyi kabul eden Özyılmaz, canlı yayına katılmak üzere NTV stüdyosuna geldi. Bu sırada programla ilgili tanıtım spotları yayınlanmaya başlandı. Özyılmaz’ın yayına katılacağını öğrenen AKP Grup Başkanvekili Salih Kapusuz, stüdyoya geçen Ozyılmaz’a cep telefonundan ulaşmayı başardı. Kapusuz, Özyılmaz’dan parti yönetiminden izin almadan yayına katılmamasını istedi. Bunun üzerine Özyılmaz, canlı yayın kulaklıklarını çıkararak stüdyodan ayrıldı. AKP yönetiminden gelen bu ani sansür nedeniyle kısa bir süre şaşkınlık yaşayan Pir, Özyılmaz’ın partisinden gelen telefon nedeniyle yayına çıkmaktan vazgeçtiğini açıklayıp, izleyicilerden özür diledi. Pir, program soru - cevap biçiminde yapıldığı için Özyılmaz’ın ayrılışı dolayısıyla programı iptal ettiklerini söyledi. CHP yönetimi ise vekillerine kendi uzmanlık alanlarına girmeyen konularda açıklama yapmaları durumunda parti görüşlerini yanlış ifade edebilecekleri uyarısında bulundu. CHP’nin görüşlerini kamuoyuna yanlış aktarmamak için vekillerden yalnızca uzman oldukları konularda demeç vermeleri istendi. 
     



 SİYASET 













</TEXT>
</DOC>
