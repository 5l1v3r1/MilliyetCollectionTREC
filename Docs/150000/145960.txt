<DOC>
<DOCNO> 145960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/28/son/sondun53.html </URL>
<DATE> 2003/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
"Bush" soyadından utanan İngiliz, soyadını değiştirdi... 
</HEADLINE>
<TEXT>

     ABD'nin Irak savaşı nedeniyle ''Bush'' soyadını taşımaktan utanan İngiliz Eric Bush, soyadını değiştirdi. 
     Fransa'nın güney kesimlerindeki Jonquieres'de emekli hayatı yaşayan 72 yaşındaki Eric, ABD Başkanı George Bush ile aynı soyadını taşımaktan ''utandığını'' ve soyadını, Fransızcada ''çalı bush '' anlamına gelen Buisson olarak resmen değiştirdiğini kaydetti. 
     Buisson, ''İnsanlar bana bunun geçeceğini söyledi ama katılmıyorum, çünkü bu isim tiran olarak tarihe geçecek'' dedi. 
     Fransa'ya 1986 yılında yerleşen Buisson, savaş çıkmadan önce soyadını değiştirmek için yasal işlemlere başladığını kaydetti. Karısı Mireille'nin de soyadını değiştirmeyi düşündüğünü belirten Eric Buisson, BM onaylı 1991 Körfez savaşını desteklediğini ifade etti ve ''Bu kez Bush yasadışı davranıyor'' dedi. 
     




</TEXT>
</DOC>
