<DOC>
<DOCNO> 140094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/02/son/soneko02.html </URL>
<DATE> 2003/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüzmen, Ak Parti'nin 100 günlük performansını başarılı buldu... 
</HEADLINE>
<TEXT>

     Devlet Bakanı Kürşad Tüzmen, Ak Parti'nin 100 günlük performansını başarılı bulduğunu belirterek, ''AK Parti ikili bir yönetim olarak adlandırılan bir olguyu alıp sinerjiye çevirdi'' dedi. 
     Türkiye dış ticaretinin geliştirilmesi çalışmaları kapsamında Sudan'ın başkenti Hartum'da bulunan Devlet Bakanı Tüzmen, kaldığı Hilton Oteli'ndeki odasında gazetecilerle bir sohbet toplantısı yaptı. 
     Bakan olduğundan beri Yunanistan, Rusya, BAE, Çin, Hollanda, Belçika, Cezayir, Irak, İngiltere, Suriye ve son olarak Sudan'a ziyaretler gerçekleştirdiğini anlatan Tüzmen, ticaretin geliştirilebileceği ülkelere ziyaretinin devam edeceğini söyledi. 
     Sudan'ın siyası ve ekonomik hayatının Türkiye'ye benzediğini anlatan Bakan Tüzmen, ''Bu ülke insanı bizi seviyor. Bu insanlarla bağlarımızı kuvvetlendirirsek, beraberce ilerleyebiliriz'' diye konuştu. 
     
     ''KOBİ'LER İÇİN İYİ BİR PAZAR'' 
     Sudan'da birçok iş imkanının bulunduğunu ve KOBİ'ler için bu ülkenin iyi bir pazar olabileceğini de dile getiren Tüzmen, ''Başka ülkeler girmeden Sudan'da hızlı bir şekilde yerimizi almalıyız'' dedi. 
     Sudan'da güzel bir başarı hikayesine imza atmak istediklerini ifade eden Tüzmen, ülkedeki potansiyelin harekete geçirilmesi için çalışacaklarını bildirdi. 
     
     AK PARTİNİN 100 GÜNLÜK PERFORMANSI 
     Bir gazetecinin Ak Parti'nin yüz günlük performansının başarılı olup olmadığını sorması üzerine Bakan Tüzmen, partisini başarılı bulduğunu söyledi. 
     Türkiye'de bir çok hükümetin gelip geçtiğini ama hiç bir hükümetin ayrı bir genel başkan ve başbakan modeliyle çalışmadığına dikkat çeken Tüzmen, şöyle konuştu 
     ''Ama Ak Parti böylesine ikili bir yönetim olarak adlandırılabilen bir olguyu alıp bir sinerjiye çevirdi. Bunun dünyada başka bir örneği yok ve buraya kadar yapılan çalışmalar bence son derece özverili ve başarılı bulunduğu için toplum tarafından takdir edildi.'' Her dönemde sıkıntılar yaşandığını ama hiç bir dönemde bu kadar sıkıntının üst üste gelmediğine de işaret eden Devlet Bakanı Kürşad Tüzmen, ''Bu kadar olayların ard arda yaşandığı ama herkesin özveriyle çalıştığı bir hükümet. Hükümetimizde çalışmayan bir tek bakan gösterebilir misiniz '' dedi. 
     
     BAŞKANLIK SİSTEMİ 
     ''Size dayatılan ikili sistem bir anlamda başkanlık sisteminin provası da sayılabilir. Bundan verim aldığınızı düşünürseniz ileride anayasal ve siyasal sistemi değiştirmeyi düşünür müsünüz '' şeklindeki soruya Bakan Tüzmen, bunu şimdilik düşünülmediğini fakat aslında radikal değişikliklerin başladığını bildirdi. 
     25 tane bakanla da işlerin hakkıyla yapılabileceğinin gösterildiğini vurgulayan Tüzmen, ''Bu bir başlangıçtır. Bundan sonra da kamu ve yerel yönetimler reformu dediğimiz paketler gelecek'' diye konuştu. 
     
     ARAP BİRLİĞİNİN KARARI 
     Gazeticilerin Irak konusunda Arap Birliği'nin ''savaşsız çözüm ama Saddam'sız çözüm'' istediğinin belirtmeleri üzerine, Bakan Tüzmen, Türkiye'nin başından beri savaşa karşı olduğunu söyledi. 
     Tüzmen, bu konuda Türkiye'nin çok ciddi ve istikrarlı bir program yürüttüğünü ve meseleyi enine boyuna düşündüğünü sözlerine ekledi. 
     Bir basın mensubunun, ''9 Mart'ta kabinede revizyon olacağı söyleniyor, siz kalacak mısınız '' şeklindeki sorusu üzerine Bakan Tüzmen, bunun bir takdir meselesi olduğunu bildirdi. 
     Kabinede herkesin görevini en iyi şekilde yapmaya çalıştığını belirten Tüzmen, ''Önemli olan hizmettir. Bulunduğumuz görevde gerekli çabayı göstererek elinizden geleni yapmalısınız'' dedi. 
     





</TEXT>
</DOC>
