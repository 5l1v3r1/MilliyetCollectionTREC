<DOC>
<DOCNO> 138118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/21/spor/spo06.html </URL>
<DATE> 2003/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
DENİZLİ BİTTİ 6-1 
</HEADLINE>
<TEXT>

Yeşil-Siyahlılar güçlü rakibi Porto’ya sadece 45 dakika direnebildi, ikinci yarıda üst üste yediği gollerle çeyrek final umutlarını daha ilk maçta yitirdi 
90 dakika      MEHMET ÇİFTÇİ 

     Porto Teknik Direktörü Marinho belli ki, 29 hafta sonra Maritimo karşısında alınan 2 - 1’lik mağlubiyetin acısını Denizlispor’dan çıkarmak, UEFA’da takımının adını çeyrek finale taşımak için planlarını kurmuştu. 
     Aksi takdirde Denizlispor karşısında alınacak riskli bir skorla Portekiz ekibi kötü günler geçirebilirdi. Bu yüzden olsa gerek Marinho son dakikada kadroda bir değişiklik yaparak, Jankauskas ve Alehitchev gibi ofansif yönleri son derece güçlü oyuncuları ilk on birde oynatma kararı aldı. Marinho’nun amacı Denizli karşısında çok gollü bir skorla Türkiye’ye gitmekti. 
     Maçın ilk düdüğüyle birlikte Porto’nun Denizlispor karşısında üstünlüğü ele alma çabalarını görmeye başladık. 
     Henüz 3. dakikada Capucho, Heinen’le karşı karşıya kaldığı pozisyonda topu tecrübeli kaleciye teslim etti. 
     Denizlispor’un ilk ciddi atağı ise 10. dakikada Ersen Martin ile geldi ve devre sonuna kadar Yeşil - Siyahlı takım böylesine net bir pozisyon bulamadı. Ersen’in kafa vuruşu üstten auta gitti. 
     20. dakikada Ferreira’nın ortasına Jankauskas vurdu, top az farkla auta çıktı ve ilk yarı golsüz kapandı. 
     İkinci yarıda adeta Porto fırtınası esti, Denizlispor ise bütün hatlarıyla pes etti. 
     Portekiz ekibi 50. dakikada Valente’nin kullandığı kornerde Capucho’nun kafasıyla ilk golü buldu 1 - 0. Bu golle seyircinin desteğini alan Porto üst üste Denizlispor kalesine yüklenmeye başladı ve ardından peş peşe goller geldi. 
     55. dakikada Derlei’nin kafası, Heinen’in de hatasıyla Denizlispor ağlarını havalandırdı 2 - 0 
     68. dakikada Ricardo Costa frikikten farkı üçe çıkardı. 
     73. dakikada bu kez sahanın yıldızı Jankauskas sahneye çıktı. Litvanyalı futbolcu altı pastan şık bir vuruşla skoru 4 - 0’a taşıdı. 
     Bu golün şokunu üzerinden atamayan Denizlispor 75. dakikada Deco’nun vuruşuyla beşinci golü filelerinde gördü. 
     79. dakikada Kratochvil, direkten dönen topa vurarak, Denizlispor’un tek golünü attı. 83. dakikada Alenitchev maçın skorunu belirledi, belki de turu ilan etti 6 - 1 
     
Çalımbay şokta      TEKNİK Direktör Rıza Çalımbay, Porto karşısında çok ağır bir yenilgi aldıklarını söyledi. Çalımbay, ikinci yarı takımını tanıyamadığını belirtti, "İlk golün ardından oyun disiplininden koptuk. Türk halkından özür diliyoruz" dedi. 
     
Porto’dan jest      KARŞILAŞMA öncesi stat hoparlörlerinden Türk seyirciler için özel anons yapıldı. Ananosta, "Hoşgeldiniz. Sizler bizim kardeşimizsiniz. İyi seyirler diliyoruz. Her iki tarafa da başarılar" denildi. 
     
Geniş güvenlik      PORTEKİZ polisi karşılaşma öncesi ve sonrasında statta adeta kuş uçurtmadı. Denizlispor kafilesi özel olarak korunurken, 300 polis ve 50 stat içi görevlisi güvenliği sağladı. 
     
Başkan tribünde      DENİZLİSPOR Başkanı Mustafa Baysal ile birlikte yöneticiler Yurdal Duman, Erkan Çakır, Tanju Bektaş ve Feridun Basmacı karşılaşmayı Türk futbolseverlerin arasında izledi. Tribünlerde yaklaşık 100 Denizlisporlu vardı. 
     
Kardeş şehir      DENİZLİ Belediye Başkanı Ali Aygören ile Porto Belediyesi arasında özel anlaşma yapıldı. Maç günü görüşen iki taraf Denizli ile Porto şehrinin bundan böyle kardeş kent olması konusunda el sıkıştılar. 
     



 SPOR 




























</TEXT>
</DOC>
