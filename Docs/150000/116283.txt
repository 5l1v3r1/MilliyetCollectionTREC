<DOC>
<DOCNO> 116283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/01/spor/aspo.html </URL>
<DATE> 2002/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe, Komşu’yu kıramadı 
</HEADLINE>
<TEXT>
KADIKÖY'DE İKRAM GECESİ 1-1 
Sarı-Lacivertli takım, barış ve dostluk adına, krallar gibi ağırladığı Yunan Panathinaikos’u, evine tur avantajıyla yolladı, UEFA’da büyük risk aldı 
     SARI - Lacivertli takım için bulunmaz bir atmosferdi. Şükrü Saracoğlu "cehennem" olmuş, inanılmaz seyirci sevgisi sahaya taşmıştı. Ancak Lorant’ın, müthiş keşiflerle sürdüğü on bir, Yunan kilidini açmakta zorlandı, Basinas’ın 25 metreden vuruşu Rüştü’nün gafıyla ağlarla kucaklaştı. Washington’un attığı gol umutları yeniden ayağa kaldırdı. 
     İKİNCİ 45 dakikada kaçan goller furyası izlendi. Ceyhun pas yapamayıp, Steviç ile Johnson kısır kalınca, tüm yük Ortega’ya yüklendi. Ancak bu devrede en az üç gol "ahlar vahlar" arasında filelere gitmedi. Sarı - Lacivertli ekip, böylece 15 gün sonra Atina’da oynanacak rövanş maçı öncesi UEFA turu için avantaj yakalayamadı, hatta işini daha da zorlaştırdı. 
     
Erzik bırakınca      DÜNYA Kupası’nın ardından Şenes Erzik’in, UEFA Hakem Komitesi Başkanlığı’nı bırakması üzerine kulüplerimizin canı yanmaya başladı. Lokomotiv maçında Galatasaraylı Bülent’in düşürülmesini hakem es geçerken, dün gece de Fenerbahçe’nin çizgiyi geçen topuna gol verilmedi. İspanya’da da Beşiktaş hakemin yarattığı kornerle berabere kaldı. 
     
NASIL TUR ATLAR      FENERBAHÇE, Yunanistan’da elde edeceği her türlü galibiyette tur atlamayı başarır. Golsüzlük rakibe yarar, 1 - 1 maçı uzatmaya götürür. 2 - 2 ve daha gollü beraberlikler ile Sarı - Lacivertliler’in yüzü güler. 
     
     Maçın hakemi 
Baskı şaşırttı      İTALYAN hakem Pasquale Rodomonti için kolay bir maç değildi. Faul pozisyonlarını hep yakından izlemeye çalıştı. Ama özellikle sarı kart gösterdiği Ortega’nın maç boyunda yediği tekmelerin karşılığını aynı kartla veremedi. Son saniyede Fatih’in içeri sızan aşırtmasında yardımcısının kurbanı oldu. Ancak Washington’un goldeki elle oynamasını da es geçti. 
     
Kesin goldü      Fatih’in son dakikadaki vuruşuna herkes "gol" dedi 
     BAŞKAN Aziz Yıldırım, Fenerbahçeli yöneticiler ve UEFA Asbaşkanı Şenes Erzik maçın tartışmalı pozisyonlarını maç sonrası bir kez daha izlediler. Yıldırım ve yöneticiler Panathinaikos kalecisinin son dakikada tuttuğu topun kesinlikle çizgiyi geçtiğini ve gol olduğunu söylediler. Erzik ise "Fatih’in vuruşu goldü. Yan hakem pozisyona uzak kaldı ve orta hakemi de kandırdı" dedi. 
     ASBAŞKAN Murat Özaydınlı da gözlemcinin, kendisine pozisyonun gol olduğunu söylediğini belirtti. Özaydınlı, "Yan hakem inanılmaz bir golü vermedi. Kalecinin ayakları 60-70 santim içerideydi" yorumunu yaptı. Asbaşkan Mahmut Uslu da, "Hakem golümüzü vermedi. Seyirci kötü oynayan herkese sitem eder, bu normaldir. Atina’da turu geçeceğimize inanıyorum" diye konuştu. 
     
     90 DAKİKA 
Mehmet DEMİRKOL      Stat anonsunda, Fenerbahçe’nin beraberlik golünü atan Washington anons edildiğinde, seyirci mutlu, ama Brezilyalı’nın ismini haykırmakta isteksizdi. 
     43’te Rapajc’in ortasında, biraz da el - kol yardımıyla golü atmıştı, ama gene de sevilmiyordu. Halbuki ondan önce Fenerbahçe’nin kısır oyunundan çıkan iki pozisyon da onun eseriydi. 31’de Ortega’nın ortasında, 37’de Ogün’ün derin pasında, göğsüyle topu çok güzel önüne alıp şutlamış, ama golü atamamıştı. Belli ki, seyirci bunları kaçırdığı için kızgındı. Ama aslında bunları bulduğu için onu bağırlarına basmalılardı. Her iki pozisyon da onun eseriydi zira. 
     Sarı - Lacivertliler’in 3 - 4 - 2 - 1’i statikti. Panathinaikos’un yaratıcı olmayan 4 - 3 - 3’ün alan savunmasını açacak organizasyon yapamadılar. 
     Yunanlılar, sadece alan futbolunun temel prensiplerini uygulayarak, Sarı - Lacivertliler’i durdurdu. Ceyhun, Stevic ve Johnson’un rahat top kullanmasına izin vermediler. Fenerbahçe’nin yıldızları da oyunu hızlandırmayarak, sürekli kalabalıklara dalıp top kaybederek, onlara yardımcı oldu. 
     Ancak Panathinaikos hücum yönünde Fenerbahçe’den de kötüydü. Bir tek pozisyon bulamadan ilk yarıyı kapattılar. 15’te Basinas ile buldukları golün akını ve diğer tüm çabaları, uzaktan şutlarla sonuçlandı. 
     Öyle bir durum ortaya çıktı ki, bu maçı seyreden UEFA yetkilileri, güvenlik nedeniyle değilse de, futbol kalitesizliğinden 2008’i bize vermeyebilirler. 
     İkinci yarıda Rapajc - Serhat değişikliği ile Tuncay sola geçti. Daha önemlisi Johnson, bu oyuncunun arkasına girerek, onun ofansif oynamasına yardımcı oldu. İki kanat da iyi işlemeye başladı. Fenerbahçe pozisyonsuz, ama tehditkardı. 56 ve 63’te Washington - Ortega ceza sahası içi paslaşmaları, az sayıdaki gol şansıydı. Ama Fenerbahçe sonuç çıkaramadı. 
     Yunanlılar ise hücum yönünde, ilk yarıdan da kötüydü. Fenerbahçe’nin bıraktığı geniş alanları asla dolduramadılar. Olisadebe’yi oyuna alarak bu sorunu çözmeye çalıştılar, ama olmadı. 
     Fenerbahçe ise 75’ten sonra yine göbeğe dönerek, rakibin işini kolaylaştırdı. 72’de Serhat’ın iki adımdan topu içeriye itemeyişi, 75’te Saric’in benzer pozisyonda Rüştü’ye takılması, durulan oyundaki ender pozisyonlardı. Sonra eski zaman futboluna dönen Fenerbahçe. 
     Bu maç sonunda söylenecek köklü bir değişiklikle, Atina’ya gidilmesi gerektiği. Zira, Panathinaikos çok kötü bir takım, Fenerbahçe’yi ondan birazcık daha iyi yapacak birilerine ihtiyaç var. 
     



 SPOR 





























</TEXT>
</DOC>
