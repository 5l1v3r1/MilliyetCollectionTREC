<DOC>
<DOCNO> 149561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/13/son/soneko01.html </URL>
<DATE> 2003/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Asgari ücretli 1 kilo kıyma için 7 saat 58 dakika çalışıyor... 
</HEADLINE>
<TEXT>

     Net 225 milyon 999 bin lira olan asgari ücretle çalışan bir işçinin, 1 kilogram kıyma satın alabilmesi için 7 saat 58 dakika, 1 kilogram bal için 10 saat 41 dakika ve 1 kilogram toz şeker için ise 2 saat 50 dakika çalışması gerektiği bildirildi. 
     Türk-İş Araştırma Uzmanı Enis Bağdadioğlu tarafından yapılan araştırmaya göre, halen 225 milyon 999 bin lira olan net asgari ücrette 1 Ocak 2003-31 Mart 2003 aylarını kapsayan 3 aylık dönemde yüzde 7.6 oranında aşınma ve satın alma gücünde gerileme oldu. 
     Bağdadioğlu'nun araştırmasına göre, asgari ücretle çalışan bir işçi Ocak 2003'te 1 kilogram ekmek satın alabilmek için 1 saat çalışırken, Mart 2003 sonunda 1 saat 20 dakika, Ocak 2003'de 1 kilogram kıyma için 7 saat 28 dakika çalışırken Mart 2003 sonunda 7 saat 58 dakika çalışıyor. Aynı işçinin, 1 kilogram bal için Ocak 2003'te 9 saat 35 dakika çalışırken Mart 2003'te 10 saat 41 dakika, 1 kilogram kuru fasulye için Ocak 2003'te 2 saat 56 dakika çalışırken Mart 2003'de 3 saat 1 dakika çalışması gerekiyor. Bu arada, asgari ücretli işçinin Ocak 2003'de 1 kilogram çay, toz şeker ve ayçiçek yağı için çalışması gereken süreler Mart 2003'de de aynı oldu. 
     
     ''DİE'NİN HESAPLAMALARI DİKKATE ALINMADI'' 
     Türk-İş araştırmasında, asgari ücrette 2000 yılında yüzde 14, 2001 yılında ise yüzde 13.7 oranında bir kayıp olduğu vurgulanarak, 2002 yılında enflasyondaki kısmi gerilemeye bağlı olarak yüzde 7.1 oranında bir artışın söz konusu olduğu kaydedildi. 
     Araştırmada, Asgari Ücret Tespit Komisyonu'nun DİE'nin belirlediği rakamlara itibar etmek yerine, işveren ve hükümet oy çoğunluğu ile ülkenin içinde bulunduğu durum gerekçe gösterilerek düşük asgari ücret tutarını kabul edip, kamuoyuna ilan ettiği belirtilerek, ''Son 3 yıldan bu yana yapılan tüm belirmelerde geçerli olan bu yaklaşım bu yıl da sürdürülmüştür. DİE 2002 Aralık ayı itibariyle asgari ücretin netinin 326 milyon 602 bin 29 lira olması gerektiğini hesaplamış, ancak asgari ücret komisyon kararı ile 1 Ocak 2003'den itibaren 1 yıl süre ile brüt 306 milyon lira, net ise 225 milyon 999 bin lira olarak yürürlüğe girmiştir'' denildi. 
     





</TEXT>
</DOC>
