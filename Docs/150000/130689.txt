<DOC>
<DOCNO> 130689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/14/yasam/yas03.html </URL>
<DATE> 2003/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
25. yaş gününde öldü 
</HEADLINE>
<TEXT>

Sutopu bursuyla Amerika’da okuyan milli sporcu Caner Erdoğru, doğum gününde yaptığı maçın sonunda geçirdiği kalp kriziyle yaşama veda etti... 
     MURAT AĞCA İstanbul 

     Caner Erdoğru, Amerika’da bursla okuyan bir milli sporcu, iyi bir evlat, başarılı bir öğrenci, yakışıklı bir gençti... Caner, 25’inci yaş gününde bir sutopu maçı sonunda geçirdiği kalp kriziyle yaşama veda etti sevenlerini yasa boğdu. 
     Sutopu bursuyla gittiği Amerika’daki Queens College’da ekonomi eğitimi gören Caner, İstanbul’a Noel tatilini değerlendirmek için gelmişti. Oğullarıyla birlikte kutlayacakları yaş günü partisine hazırlanan Erdoğru ailesi, ani gelen ölümle tarifi imk nsız bir acı yaşadı. 
     
     Doktor istemedi 
     Yetiştiği ve lisanslı sporcusu olduğu ENKA’nın, Heybeliada ile karşılaştığı maçta oynadıktan sonra omzuna vuran bir ağrı hissettiğini söyleyen Caner, bu nedenle otomobilini kullanamadı. Direksiyona geçen babası Demircan Erdoğru, oğluna bir doktora gitmeyi önerdi. Ancak Caner, aynı tipte bir ağrıyı birkaç hafta önce Amerika’da da yaşadığını, orada buz tedavisiyle iyileştiğini hatırlattı ve eve gitmek istedi. Tarabya’daki evlerinde bir ağrı kesici ilaç içecekken fenalaşan Erdoğru, İstinye Devlet Hastanesi’ne kaldırılırken hayatını kaybetti. 
     
     En iyi oyuncu seçilmişti 
     40’ı Genç, 50’yi aşkını da A Milli olmak üzere 100’e yakın milli takımda görev alan Erdoğru, Amerika’da da de attığı gollerle üniversite takımını ABD Şampiyonası’nda üçüncülüğe taşımayı başarmıştı. 2002’de Amerika’nın en genç ve iyi sutopçularından oluşan 10 kişilik karma arasına giren, en değerli oyuncu MVP seçilen yetenekli sporcunun ölümü Amerika’daki yakın çevresini de şoke etti. 
     Caner Erdoğru’nun cenazesi, bu sabah saat 09.30’da ENKA Kulübü’ndeki törenden sonra, Levent Camii’nden kaldırılacak. 
     
Ağrı maçta olsaydı kurtulabilirdi’      Türkiye Yüzme, Atlama ve Sutopu Federasyonu Başkanı Dr. Haluk Toygarlı da ani ölümle şoke olduklarını söyledi. Kendisi de eski bir sutopçu olan ve oğlu da sutopu oynayan Dr. Toygarlı, Türkiye’de böyle bir olayın ilk kez yaşandığını belirterek "Belki maç sırasında olsaydı, derhal müdahale ile kurtarabilirdik. Kapıda ambulans bekliyordu" dedi. Ölümün dolaşım yetersizliği nedeniyle meydana geldiğini ve bunun doğumsal olabileceğini belirten Toygarlı, "Amerika’da geçirdiği ağrı da bir ön sinyal olabilir. O zaman bir tetkik yapılsaydı, sonuç alınabilirdi" diye konuştu. 
     
Mankenlik de yapıyordu      Başarılı bir sporcu oluşunun yanı sıra Neşe Erberk Ajansı’na kayıtlı olarak mankenlik de yapan 1.90 boyundaki Caner Erdoğru, geçtiğimiz yıllarda Sprite ve Efes Pilsen reklamlarında boy göstermişti. Birkaç gençlik dergisine de kapak olan Caner’in ölümü hem Amerika, hem de Türkiye’deki sevenlerini yasa boğdu. 
     



 YAŞAM 






















</TEXT>
</DOC>
