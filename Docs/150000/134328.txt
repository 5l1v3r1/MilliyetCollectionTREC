<DOC>
<DOCNO> 134328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/31/son/sonspo14.html </URL>
<DATE> 2003/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Kemal Amacım, Fenerbahçe'de kendime kalıcı bir yer bulmak 
</HEADLINE>
<TEXT>

     Uzun görüşmelerin ardından Fenerbahçe'ye transfer olan Gaziantepspor'un milli futbolcusu Kemal Arslan, Fenerbahçe'nin yeni yapılanması içinde kendine kalıcı bir yer bulmaya çalışacağını söyledi. 
     Kemal Arslan, Gaziantepspor VIP Salonu'nda düzenlediği basınla veda toplantısında, altyapıdan bu yana Gaziantep'te futbol yaşantısını sürdürdüğünü ve kulübü sayesinde bu yerlere geldiğini belirterek, ''Bana emeği geçen herkese teşekkür etmeyi borç biliyorum. Türkiye'nin en büyük ve güzide kulüplerinden birinde oynayacağım için mutluyum'' dedi. 
     Gaziantepli olmaktan dolayı her zaman mutluluk ve onur duyduğunu, geldiği yeri hiçbir zaman unutmayacağını vurgulayan Kemal, şöyle devam etti 
     ''Bu kentin takımında oynamaktan onur duydum. Gaziantepspor'dan birçok futbolcu transfer oldu. Bundan sonra da gönlüm Gaziantep'te olacak. Doğup büyüdüğüm, Gaziantepsporlu olduğum bir şehir. Bunu hiçbir zaman inkar edemem. Fenerbahçe'de başarılı bir futbolcu olacağım, başarılara imza atacağım, Gaziantep'teki hemşehrilerimi mutlu edeceğim.'' Teknik sorumlu Oğuz Çetin ve kulüp futbol şubesi sorumlusu Sadettin Saran'ın işbaşına gelmesinin ardından yeni kulübünde, yeni yapılanma başladığını, bu yeni yapılanma içinde kendine kalıcı bir yer edinmek hedefini taşıdığını kaydeden Kemal, şöyle konuştu 
     ''Fenerbahçe'de ilk hedefim kalıcı olmak, geniş kadro içinde yer alabilmek ve A Milli Takım'da oynamak. Fenerbahçe'deki futbolcu arkadaşlarımla daha önce kulüplerde ve milli takımda birlikte oynadık. Bundan dolayı bu büyük camia içinde yabancılık çekmeyeceğim. Fenerbahçe'de oynayacağım diye, korku ve kaygı taşımıyorum. Kemdime olan güvenim tam. Takıma geç katılmanın dezavantajını yaşayabilirim. Onu da kısa sürede atlatacağıma inanıyorum.'' 
     
     ''ORTEGA İLE OYNAMAK GURUR VERİCİ'' 
     Kemal Arslan, Fenerbahçe'nin orta alanında yer alan oyuncuların tamamının dünya çapında futbolcular olduğunu, bu isimler arasında yer alıp kendisinin de isim yapmak istediğini vurgulayarak, şöyle konuştu 
     ''Fenerbahçe'de kadroya girmenin çok zor olduğunu biliyorum. Ama ben formayı haketmek için elimden geleni yapacağım. Büyük bir mücadele olacak ve bu mücadeleye kendimi her yönüyle hazır hissediyorum. Bundan da yüzümün akıyla çıkacağıma inanıyorum. Daha önce transfer olan arkadaşlarım da başarılı olmak için gitti. Ben de başarılı olmak için gidiyorum. Bundan sonra Fenerbahçe'nin başarısına hizmet edeceğim. 
     Ortega ile oynamak gurur verici bir olay. Futbol adına öğrenebileceğim herşeyi öğrenmeye çalışacağım. Hedefleri olan bir futbolcuyum. Türkiye'de hedeflerde üç büyükler anılıyor. Ben Fenerbahçe'yi tercih ettim, mutluyum. Avrupa hedefini daha ileride düşünebilirim.'' Arslan, büyük bir taraftar kitlesine sahip olan Fenerbahçe'nin sezon sonunda mutlu sona ulaşacağına inandığını sözlerine ekledi. 
     





</TEXT>
</DOC>
