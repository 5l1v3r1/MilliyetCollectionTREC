<DOC>
<DOCNO> 105549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/03/son/sontur13.html </URL>
<DATE> 2002/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamer Genç'ten Bayındırlık Bakanlığı'na çelenkle protesto 
</HEADLINE>
<TEXT>

     TBMM Başkanvekili ve DYP Tunceli Milletvekili Kamer Genç, ''Tunceli'ye hizmet götürülmediği'' gerekçesiyle Bayındırlık ve İskan Bakanlığı önüne siyah çelenk koydu. 
     Genç, Bakanlık önünde gazetecilere yaptığı açıklamada, ''Tunceli'ye 1 metrekare asfalt dökülmediğini'' savunarak, ''Nazımiye, Mazgirt, Çemişgezek, Hozat, Atpazarı ve bütün karayolları çukurdan geçilmiyor'' dedi. 
     Daha önce öğrencileri taşıyan bir aracın, çukurdan kaçarken TIR'ın altına girdiğini, kazada 5 öğrencinin öldüğünü, 15'inin ise yaralandığını anlatan Genç, şunları kaydetti 
     ''Defalarca söyledim. Bir tek hizmet getirmiyorlar. Karayolları orada çalışmıyor. Defalarca bölge müdürünü arıyorum, genel müdürü arıyorum. Genel müdür zaten telefona çıkmıyor. Bize diyorlar ki Tüpraş'a Karayolları'nın 50 trilyon lira borcu var. Halbuki bu 50 trilyon bütçeye ek ödenek konuldu, bakan kendi memleketine getirmiş, orada özel harcıyor. Kendi babasının parası gibi harcıyor. Tabii ki Afyon'a da hizmet gitmesini istiyoruz. Ama Afyon'da köy yolları dahi karayolları makinasıyla yapılırken, bizim oraya en ufak bir hizmet gelmiyor. Başbakan'ı da Başbakan Yardımcılarını da ikaz ediyorum. Lütfen hizmeti memlekete eşit dağıtsınlar.'' Genç, protestosunun işe yarayıp yaramayacağı sorusuna karşılık da, ''Bana göre, anlayana, büyük bir darbe'' dedi. 
     Kamer Genç, Tunceli'ye hizmet götürülmediğini ve yatırım yapılmadığını tekrarlayarak, ''Benim de o insanların yüzüne söyleyecek sözüm yok. 50 trilyonu kendi seçim bölgesinde yatırım yapmasına artık tahammül edemedim. Bu kadar keyfilik olmaz. Memleket, bu kadar siyasi çıkar uğruna yönetilmez'' diye konuştu. 
     Genç, açıklamanın ardından Bayındırlık ve İskan Bakanlığı'nın kapısına siyah çelengi koydu. 
     





</TEXT>
</DOC>
