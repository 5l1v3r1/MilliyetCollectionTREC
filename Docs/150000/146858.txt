<DOC>
<DOCNO> 146858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/01/son/sontur10.html </URL>
<DATE> 2003/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Turizmde savaşa karşın tercih Türkiye... 
</HEADLINE>
<TEXT>

     Tur Operatörleri Derneği ile Turizm Araştırma ve Strateji Merkezi'nin, Avrupa'daki 600 perakendeci seyahat acentesinin müşterileri arasında yaptığı araştırma, Avrupalılar'ın yüzde 67'sinin ABD'nin Irak'a müdahalesinin ardından tatil için Türkiye'ye gitmek istediğini ortaya çıkardı. 
     Tur Operatörleri Derneği Genel Sekreteri Hüseyin Baraner, Almanya, Hollanda ve İsviçre'deki henüz seyahat kararı almamış turistler arasında bir araştırma yapıldığını bildirdi. Baraner, araştırmanın, Avrupa'da yaşayan insanların şu an Irak'ta yaşananlar nedeniyle kararsız olduklarını, ancak müdahalenin ardından ekonomi ve turizmin normale döneceğini ve bundan en fazla payı da Türkiye'nin alacağını ortaya koyduğunu söyledi. 
     Baraner, araştırmadan, Avrupalılar'ın, özellikle Türkiye'deki tatil köylerinde verilen hizmetin kalitesi nedeniyle Türkiye'de tatil yapmayı arzuladıkları sonucunun da çıktığını kaydetti. 
     Baraner, araştırmanın, son yıllarda Türkiye'ye seyahat düzenleyen Türk kökenli tur operatörlerinin, bazı ülkelerin dışişleri bakanlıklarının Türkiye ile ilgili yersiz açıklamalarına rağmen, Türkiye turlarının Almanya'daki acentelerin listelerinde ve vitrinlerinde kalmasını sağladıklarını ortaya çıkardığını da söyledi. 
     Öte yandan, Baraner, başta Öger Tur olmak üzere, Türk kökenli tur operatörlerinin, Avrupa'nın en stratejik medya kuruluşları ile tanıtım ve pazarlama anlaşmaları yaptığını da bildirdi. 
     Turizm Bakanlığı'nın, Avrupa'daki önemli medya kuruluşları ile temas halinde olduğunu da belirten Baraner, Avrupa'da çok büyük bir tanıtım ve Türkiye'ye davet kampanyası başlatılacağını ifade etti. 
     





</TEXT>
</DOC>
