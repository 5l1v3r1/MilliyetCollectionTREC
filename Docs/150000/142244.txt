<DOC>
<DOCNO> 142244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/12/son/soneko27.html </URL>
<DATE> 2003/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Güllüoğlu'ndan zeytinyağlı baklava... 
</HEADLINE>
<TEXT>

p    Karaköy Güllüoğlu, Medibak adıyla zeytinyağlı baklava üretti. 
     Özellikle ileri yaşlardaki kalp ve damar hastalığı bulunanlar için üretilen zeytinyağlı, Akdeniz tipi baklavada, geleneksel baklava tadından uzaklaşmadan kalp ve damar hastalıkları için risk faktörü olan doymuş yağ, kolesterol ve sodyum oranlarının düşürüldüğü belirtildi. 
     Geleneksel baklavaya göre yüzde 79 oranında daha az doymuş yağ, yüzde oranında daha az kolesterol ve yüzde 67 oranında daha az sodyum içeren zeytinyağlı baklavanın içerdiği besin ögeleri miktarları, İstanbul Teknik Üniversitesi İTÜ Gıda Mühendisliği bölümü tarafından da doğrulandığı bildirildi. 
     Basın toplantısıyla tanıtılan Medibak zeytinyağlı baklavada, laboratuvarda geliştirilen özel formülasyonlu naturel zeytinyağı kullanılıyor. 
     Kötü huylu kolesterol miktarında maksimum düşüşü sağlamak için, bileşimi kalp ve damar hastalıklarına karşı koruyucu olarak bilinen ve özel bir diyetle beslenmiş tavukların yumurtalarından elde edilen omega-3 yağ asitlerinin eklendiği baklavada, yüksek tansiyonun etkeni olan sodyum miktarını düşürmek için normal tuz yerine düşük sodyumlu ve magnezyumla zenginleştirilen mineral tuz kullanılıyor. 
     Beyaz, kepekli ve soya ununun özel harmanlamasıyla elde edilen undan yapılan Medipak zeytinyağlı baklava, normal baklavadan farklı olarak diyet lifleriyle zenginleştirilmiş bir içeriğe sahip. 
     ISO 9001 ve HACCP Gıda işletmelerinde Kritik Kontrol Noktalarında Tehlike Analizi belgeli Karaköy Güllüoğlu tesislerinde üretilen Medibak baklava, Tarım ve Köyişleri Bakanlığı Koruma ve Kontrol Genel Müdürlüğü'nden gıda üretim sertifikası alan ilk zeytinyağlı baklava oldu. 
     Sadece Güllüoğlu'nun Karaköy'de bulunan iki mağazasında baklavaseverlere sunulan 1 kilo Medibak zeytinyağlı baklavanın fıstıklısı 13 milyon liradan, cevizlisi ise 12 milyon liradan satılacak. 
     
     BECEL'DEN KOLESTEROLSÜZ MAYONEZ 

     Öte yandan, Becel margarin kategorisi dışındaki ilk ürünü kolesterolsüz mayonezi piyasaya sundu. 
     Kalori, yağ ve doymuş yağ oranlarının diğer mayonezlere oranla yarı yarıya düşük olan Becel mayonezin 100 gramında sadece 1 miligram kolesterol bulunduğu bildirildi. 
     





</TEXT>
</DOC>
