<DOC>
<DOCNO> 144402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/22/guncel/gun10.html </URL>
<DATE> 2003/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Teslim oluyorlar 
</HEADLINE>
<TEXT>

Saddam Hüseyin televizyona çıkıp ABD’ye karşı cihat ilan etti ama Irak halkı, hatta askerleri, beyaz bayrak sallayarak düşmana teslim olmayı tercih ediyor 
     DIŞ HABERLER SERVİSİ 

     ABD ve İngiliz birliklerinin güneyden Bağdat’a ilerleyişi sürerken, Irak birliklerinin kitleler halinde savaşmadan silah bırakabileceği tahminleri "kısmen" doğru çıktı. Kuzeye doğru dün gece 160 km ilerleyen ABD birlikleri çoğu yerde direnişle karşılaşmadı. Hatta çok sayıda teslim olan Iraklı vardı. Beyaz bayraklarla müttefik güçlere teslim olanların genellikle Iraklı siviller olduğu gözlendi. Yaklaşık 200 Iraklı asker de Bağdat yolundaki’ müttefik güçlerin yoluna çıkıp silah bıraktıklarını söyledi. 
     
     İNTİHAR SALDIRISI RİSKİ 
     Çift şeritli bir yolda iki elleri enselerinde tek sıra halinde ilerleyen yaklaşık 40 Iraklı asker de diğerleri gibi kendilerini ABD’li askerlere teslim etti. Deniz piyadeleri tarafından yere yatırılan Iraklı askerler, bir intihar saldırısı olasılığına karşı didik didik arandı. İki gündür şiddetli çatışmalara sahne olan Umm Kasr kasabasında ise aralarında subayların da olduğu yüzlerce Iraklı asker silahlarını bırakarak müttefiklere teslim oldu. 
     
     TOPLAM SAYI AÇIKLANMADI 
     İngiliz Albay Steve Cox, İngiliz komutanlığındaki Amerikan deniz piyadelerinin, Umm Kasr’ın dış kesimlerine ilerledikleri sırada 250 Iraklı’yı esir aldığını söyledi. Kentin müttefiklerce alınmasıyla yüzlerce Iraklı asker daha teslim oldu. Cox, Körfez’deki İngiliz gemisi Ark Royal’dan Reuters’e yaptığı açıklamada, Irak askerlerinin öğle saatlerinde, ABD 15. Deniz Piyade Sefer Gücü’ne teslim olduğunu belirtti. Esir alınan Iraklıların toplam sayısı hakkında kesin bir açıklama yapılmadı. 
     
     GELİRLERSE GÖRECEKLER’ 
     Irak, savaş tutsaklarına uluslararası yasaları uygulamayacağını açıkladı. Irak Enformasyon Bakanı Muhammed Essahaf, Bağdat’ta düzenlediği basın toplantısında, "Elimize geçecek savaş tutsaklarına uluslararası yasalar uygulanmayacak. Onlara paralı asker ve savaş suçlusu muamelesi yapılacak" dedi. "ABD ve İngiltere, kuvvetlerinin Irak’a girdiğini söylüyorlar. Biz de o kuvvetlere nasıl muamele edeceğimizi düşünüyoruz" diyen Essahaf, "Bunlar asker değil, paralı asker" diye konuştu. 
     



 GÜNCEL 






























</TEXT>
</DOC>
