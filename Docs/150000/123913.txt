<DOC>
<DOCNO> 123913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/11/son/sondun11.html </URL>
<DATE> 2002/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika hükümeti Türkiye'den yana... 
</HEADLINE>
<TEXT>

     Belçika Başbakan Yardımcısı ve Çalışma Bakanı Laurette Onkelinx, Brüksel hükümetinin Kopenhag'da Türkiye'ye destek vereceğini, Fransız ve Alman ortak önerisinden daha sağlıklı bir yaklaşım üzerinde uzlaşılması için çaba harcayacağını bildirdi. 
     Yeşiller, sosyalistler ve liberallerden oluşan Brüksel hükümetinin sosyalist kanadından olan ve anketlerde Belçika'nın en sevilen kadın politikacısı olarak gözüken Onkelinx, Kopenhag zirvesi arifesinde A.A'ya özel demeç verdi. 
     ''Türkiye'nin AB'ye girmesinden korkmamak gerekir. Bu ülkenin Avrupa kültürüne katkısı olağanüstü olacaktır. Türkiye'nin kültürel açıdan sayısız kozları vardır'' diyen Onkelinx, AB bünyesinde bir görüş birliği olmadığına dikkat çekerek, şunları söyledi 
     ''Fransa ve Almanya 2004 yılında durum değerlendirmesi, 2005 yılında müzakere başlatma önerisini getirdiler. Belçika hükümeti, bu öneriyi ve Türkiye konusunu ayrıntılı olarak ele aldı. Fransız-Alman önerisine katılıp katılmayacağımızı ve Türkiye'ye tarih vermek konusundaki tavrımızın ne olacağını tartıştık. Biz sosyalistler, çifte tarihi anlamsız bulduk, daha süratli davranılmasını, daha erken bir tarih belirlenmesini önerdik. Hükümet genelinde bu görüşte birleştik. Ancak Kopenhag'da, AB üyeleri arasında bir uzlaşma olup olmayacağını bilmeden uzun cümleler kurmak hiçbir işe yaramaz.'' Brüksel'deki koalisyon hükümetinin belirlediği tavrın, ''Türkiye'nin AB'ye katılımı yolunda çaba harcamak'' olduğunu söyleyen Onkelinx, Valery Giscard d'Estaing'in Türkiye karşıtı açıklamalarını duyduğunda ''çok büyük bir şok yaşadığını'', bunları ''utanç verici'' olarak değerlendirdiğini söyledi. 
     Giscard d'Estaing'in Fransa'da ve diğer Avrupa ülkelerinde büyük tepkiler gördüğünü belirten Onkelinx, ''Bu sözleriyle Türkiye lehinde tepkilere yol açtı. Tartışma başlatması Türkiye açısından yararlı oldu'' dedi. Onkelinx, ''Bize zenginlik katacak bir kültürden neden korkalım Belçika'da da bizden önce Hıristiyanlar iktidardaydı. Türkiye'nin AB'ye uyum çabalarını desteklemek lazım'' diye konuştu. 
     ''Belçika hükümetinde bir tek kişide bile Türkiye'nin dışlanmasını savunan bir yaklaşım görmedim, bu yönde bir söz işitmedim'' diyen Onkelinx, ''Aksine, Türkiye'den yana bir görüş birliği içindeyiz. Türkiye'nin tam üyelik müzakerelerinin, Fransa ve Almanya'nın önerdiğinden daha önce başlatılmasını ve daha önce AB üyesi olmasını istiyoruz'' dedi. 
     Onkelinx, Kopenhag'da Türkiye'ye karşı olumsuz ve kırıcı bir yaklaşımın, AB karşıtlarının ve bu ülkeyi başka istikametlere sürüklemek isteyenlerin ekmeğine yağ süreceğinin bilincinde olduklarını da sözlerine ekledi. 
     





</TEXT>
</DOC>
