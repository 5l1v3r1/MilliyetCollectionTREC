<DOC>
<DOCNO> 139863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/01/yasam/yas05.html </URL>
<DATE> 2003/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Gofret için 8 yıl işkenceye 3 yıl 
</HEADLINE>
<TEXT>

Çikolota, çokomel ve bisküvi çalan ve 45 gün hapiste kalan üç gencin 8 yıl hapsi istenirken onlara işkence yapan polislerin yeni açılan’ davasında 3 yıl isteniyor 
     SEMRA PELEK İstanbul 

     Ali T. adlı genç, henüz 16 yaşındayken iki arkadaşıyla birlikte Beyoğlu’ndaki bir depodan çokokrem, çikolata ve bisküvi çaldığı iddiasıyla 45 gün cezaevinde kalıp, 8 yıl hapis istemiyle yargılanırken, kendisine kötü muamelede bulunduğu iddia edilen polisler hakkında yaklaşık 1 yıl 2 ay sonra üç yıla kadar hapis istemiyle dava açıldı... 
     
     4 koli çaldılar 
     Ali T. 16 , Mucip G. 16 ve Ersin Ü. 17 Beyoğlu Tophane’de oturan üç arkadaştı. Lise çağında olmalarına rağmen ailelerinin maddi durumu sebebiyle hepsi çalışmak zorunda olan üç arkadaş, 8 Aralık 2001 gecesi önünden geçtikleri depodan dört koli içerisinde çokokrem, çikolata ve bisküvi çaldılar. Birkaç sokak ilerde de polise yakalandılar. 
     Karaköy Karakolu’nda sorgulanan Ali T., Mucip G., ve Ersin Ü. Beyoğlu Cumhuriyet Savcılığı’nca tutuklanarak, Bakırköy Kadın ve Çocuk Tutukevi’ne kondu. Üç arkadaş polis ifadelerinde, "Açtık, yiyecek alacak paramız yoktu mecbur kaldık" diye ifade verdi. 
     
     Anneme bile küfrettiler’ 
     Haklarında "hırsızlık" suçundan 8 yıl ağır hapis istemiyle dava açılan üç arkadaş cezaevinde 45 gün tutuklu kaldı. Yargılamanın yapıldığı Beyoğlu 9. Asliye Ceza Mahkemesi, ilk celsede alınan yiyeceklerin değerinin hafif olması ve sanıkların yaşlarını da gözönüne alarak tahliye kararı verdi. 
     Hırsızlık suçundan yargılanıyor olmaktan utanç duyduğunu savunmalarında dile getiren Ali T. tahliye olur olmaz, "Anneme bile küfrettiler" dediği polisler hakkında avukatı aracılığıyla suç duyurusunda bulundu. 
     
     3 gün yatıran’ dayak 
     İşkence iddiasıyla ilgili soruşturmayı yürüten Beyoğlu Cumhuriyet Savcılığı, polisler hakkında dava açtı. Savcı Adnan Güneş tarafından hazırlanan iddianamede, "Müşteki, sanıklarca üç gün iş ve gücünden kalacak şekilde dövülmüştür" dendi. 
     İddianamede Karaköy Karakolu’nda görev yapan polisler Emre Çözeli, Mehmet Yanbul, Erdal Doğan ve Ayhan Mısır’ın, "kötü muamale" suçlamasıyla bir yıldan üç yıla kadar hapisle yargılanmaları istendi. Polislerin tutuksuz yargılandığı dava Beyoğlu 7. Asliye Ceza Mahkemesi’nde 15 Nisan 2003 tarihinde görülmeye başlanacak. 
     
     Abur cubura ağır ’ ceza 
     Açlıktan abur cubur çalan gençler, tam 8 yılla yargılanıp dayak yedi, 45 gün de tutuklu kaldı. Onlara işkence eden polislere ise topu topu üç yıl istenen dava, daha yeni açıldı. 
     



 YAŞAM 





















</TEXT>
</DOC>
