<DOC>
<DOCNO> 111842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/08/son/sonspo02.html </URL>
<DATE> 2002/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
GSGM'nin Olimpiyat oyunu, elinde kaldı... 
</HEADLINE>
<TEXT>

     Gençlik ve Spor Genel Müdürlüğü'nün GSGM , ''olimpik sporların tümünde faaliyet gösterilmesi'' düşüncesiyle, federasyon kurduğu spor dalları, Uluslararası Olimpiyat Komitesi IOC tarafından, olimpiyat oyunlarından çıkarılıyor. 
     Sporcu, antrenör ve tesis konusunda Türkiye'de gerekli altyapısı bulunmayan beyzbol, triatlon, modern pentlatlon, çim hokeyi, kano ve rafting dallarında, 2001 yılında GSGM çatısı altında federasyonlar kuruldu. Softbol branşının da Beyzbol Federasyonu bünyesinde faaliyet göstermesi kararı alındı. Bu federasyonlardan bazıları 2002 yılında küçük çaplı organizasyonlar gerçekleştirirken, bazıları henüz hiçbir faaliyette bulunamadı. 
     Ancak GSGM'nin ''olimpik'' oldukları gerekçesiyle federe hale getirdiği bu spor dallarından, beyzbol, softbol, triatlon ve modern pentlatlonun olimpiyat oyunlarından çıkarılması yönünde çalışmalar başlatıldı. 
     Türkiye Milli Olimpiyat Komitesi TMOK Genel Sekreteri Togay Bayatlı, olimpiyat oyunlarının çok büyük ve zor bir organizasyon haline geldiği düşüncesinde olan IOC'nin, bazı branşları olimpiyatlardan çıkarmayı planladığını, beyzbol, softbol, triatlon ve modern pentlatlonun da bu dallar arasında bulunduğunu açıkladı. 
     Gençlik ve Spor Genel Müdürü Kemal Mutlu ise konuyla ilgili olarak A.A muhabirine yaptığı açıklamada, Türkiye'nin olimpiyat oyunları düzenlemeye talip bir ülke olduğunu hatırlatarak, şunları söyledi 
     ''Bu nedenle Türkiye'de tüm olimpik branşlarda faaliyet gösterilmesi gerektiğini düşündük ve 2001 yılında bu dalları federasyon çatısı altına aldık. IOC'nin bu dalları olimpiyatlardan çıkarma çalışmalarının olduğunu biliyoruz. Sonuç ne olur bilemiyorum. Ancak, yeni kurulan federasyonlar, olimpiyat oyunlarından çıkarılsalar da faaliyetlerini sürdürecekler.'' 
     





</TEXT>
</DOC>
