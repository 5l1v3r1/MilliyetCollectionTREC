<DOC>
<DOCNO> 148164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/07/son/sonspo14.html </URL>
<DATE> 2003/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakırlılar Fatih Terim'e kızgın... 
</HEADLINE>
<TEXT>

     Diyarbakırspor'un kendi sahasında Galatasaray'a 3-1 yenilmesi kentte üzüntü yarattı. 
     Kulüp Basın Sözcüsü Nedim Özbek, ilk dakikalarda iyi oynayan tarafın Diyarbakırspor olduğunu belirterek, ''İlk 15 dakikada 2 futbolcumuzun sakatlanması orta sahamızı çökertti. Karşımızdaki takım da tecrübeli olduğu için bunu fırsat bilerek gole kavuştu'' dedi. 
     Galatasaray'a oranla Diyarbakırspor'un daha fazla gol pozisyonuna girdiğini de ifade eden Özbek, Diyarbakırspor'un 6 net gol pozisyonundan birini, Galatasaray'ın ise 4 gol pozisyonundan 3'ünü gole çevirdiğini söyledi. 
     Özbek, yenilgiye kaleci Şenol'un hatalarının da zemin hazırladığını kaydederek, şöyle konuştu 
     ''Futbolcularımız biraz daha dikkatli ve gol pozisyonlarını gole çevirmiş olsalardı, inanıyorum ki sahadan galip ayrılan taraf biz olurduk. Kaleci Şenol'un kurtardığı pozisyonlar da oldu. Ancak, yediği gollerde hataları vardı. Galatasaray maçında takımlarını yalnız bırakmayan taraftarlarımıza bu mağlubiyeti unutturacağız.'' 
     
     ''TEKNİK ADAMA YAKIŞMAYAN HAREKETLER'' 

     Özbek, kendini bilmez birkaç taraftarın sözlü sataşmasına, Galatasaray Teknik Direktörü Fatih Terim'in karşılık vermesini de eleştirerek, ''Birkaç kendini bilmezin sataşmasına karşılık vermek, bir teknik adama yakışmaz. Terim'in seyircilerle kapışması yersizdir. Terim'in karşılık vermesi de taraftarları gerdi. Buna rağmen taraftarlarımız centilmenlik içerisinde takımlarını desteklediler. Kendilerine teşekkür ediyorum'' dedi. 
     Galatasaray'ın çok sert oynadığını ve buna bir anlam veremediğini de söyleyen Özbek, konuşmasını şöyle sürdürdü 
     ''Şampiyonluğa oynayan bir takımın bu kadar gerginlik yaratmasına bir anlam veremedik. Gerginlik yaratarak şampiyon olunmaz. Müfit Erkasap'ın taraftarlara ve sahadaki görevlilere el kol hareketi yapması da doğru değildi. Galatasaray sahadan mağlup ayrılsaydı, Diyarbakırsporlu taraftarlarla Galatasaraylı teknik heyet ve futbolcular bir birlerine girerlerdi herhalde.'' Özbek, Galatasaray Kulübü Başkanı Özhan Canaydın'a, Diyarbakır'da okul yaptırmasından dolayı teşekkür ettiğini sözlerine ekledi. 
     





</TEXT>
</DOC>
