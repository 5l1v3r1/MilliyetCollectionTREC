<DOC>
<DOCNO> 119080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/15/son/sonspo05.html </URL>
<DATE> 2002/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray ile Trabzonspor, yarın 90. randevuda... 
</HEADLINE>
<TEXT>

     Galatasaray ile Trabzonspor, yarın yapacakları Birinci Süper Futbol Ligi maçıyla birlikte, tarihlerinde 90. kez karşı karşıya gelecek. 
     2 ekip arasında bugüne dek yapılan 89 karşılaşmanın 37'sini Galatasaray, 30'unu ise Trabzonspor kazanırken, 22 karşılaşmada ise taraflar birbirlerine üstünlük sağlayamadı. 
     Lig, Türkiye Kupası, Cumhurbaşkanlığı Kupası, Başbakanlık Kupası, TSYD Kupası ve özel maçlar olmak üzere yapılan toplam 89 maçta, Galatasaray 106, Trabzonspor ise 95 kez gol sevinci yaşadı. 
     
     LİGDE DE GALATASARAY ÖNDE 

     Galatasaray, lig maçlarında galibiyetlerde ezeli rakibi Trabzonspor'un 4 farkla önünde bulunuyor. 
     Ligde yapılan 56 karşılaşmanın 22'sini ''Cim Bom'' kazanırken, 18 maçta da gülen taraf Karadeniz ekibi oldu. 16 karşılaşma ise berabere sonuçlandı. 
     Lig maçlarında Galatasaray 64, Trabzonspor ise 60 gol attı. 
     2 takım arasında ligde geçen sezon yapılan maçları Galatasaray İstanbul'da 3-1, deplasmandaki erteleme karşılaşmasını da 2-0 kazandı. 
     
     İSTANBUL'DAKİ LİG MAÇLARI 

     2 ekip arasında İstanbul'da yapılan karşılaşmalarda Galatasaray, galibiyet sayısında rakibine üstünlük kurdu. 
     Trabzonspor, İstanbul'daki 28 maçta Galatasaray'ı yalnızca 5 kez yenerken, ''Cim Bom'' ise, bordo-mavilileri 14 kez yenmeyi başardı. İstanbul'daki 9 karşılaşma ise beraberlikle sonuçlandı. 
     Galatasaray'ın İstanbul'daki 34 golüne karşılık, Trabzonspor 27 gol kaydetti. 
     
     GALATASARAY, 4 YILDIR İSTANBUL'DA YENİLMİYOR 

     Galatasaray, Trabzonspor'a İstanbul'da 4 yıldır yenilmiyor. 
     Sarı-kırmızılılar, Karadeniz ekibi karşısında en son yenilgisini 15 Kasım 1998 tarihindeki lig maçında 5-3'lük skorla almıştı. 
     Galatasaray, bu karşılaşmadan sonra İstanbul'da rakibiyle yaptığı 4 lig, 1 de Türkiye Kupası maçında, 3 galibiyet, 2 de beraberlik aldı ve rakibine yenilmedi. 

     
</TEXT>
</DOC>
