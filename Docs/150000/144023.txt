<DOC>
<DOCNO> 144023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/20/son/sontur19.html </URL>
<DATE> 2003/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
ODTÜ'de savaşa karşı ders boykotu... 
</HEADLINE>
<TEXT>

     Orta Doğu Teknik Üniversitesi ODTÜ öğrencilerinin bir bölümü, ABD'nin Irak'a müdahalesini protesto etmek amacıyla yarın bir günlük derse girmeme eylemi gerçekleştirecek. 
     ODTÜ Merkez Yemekhanesi'nde öğle saatlerinde toplanan grup adına basın açıklaması yapan Eğitim-Sen ODTÜ Temsilcisi Mehmet Kiraz, ''hükümetin daha önce reddedilen tezkereyi yeniden TBMM'ye getirdiğini'' ve ''dünyanın en büyük askeri gücünün soğukkanlılıkla Irak'ı bombalamaya başladığını'' ifade ederek, öğretim görevlileri ve öğrencilerin yarın 1 günlük ders boykotu gerçekleştireceğini bildirdi. 
     Kiraz, ''1 Mart'ta Sıhhiye'de toplanarak Türkiye'nin savaşa taraf olmasını engellediklerini'' savunarak, tüm savaş karşıtlarını boykota davet etti. 
     Açıklamanın ardından ''Savaşa Hayır Eğitime Bütçe'', ''ABD, Ortadoğu'dan Defol'' ve ''Yaşasın Halkların Kardeşliği'' sloganları atan grup, olaysız dağıldı. 
     





</TEXT>
</DOC>
