<DOC>
<DOCNO> 124204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/12/son/sonspo03.html </URL>
<DATE> 2002/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Multescu Galatasaray'ı yenmek zorundayız... 
</HEADLINE>
<TEXT>

     Gaziantepspor Teknik Direktörü Gigi Multescu, Galatasaray maçına mutlak galibiyet parolasıyla çıkacaklarını, kadrosu geniş olan rakibin 6 oyuncusunun sakat olmasının kendilerine avantaj oluşturmayacağını söyledi. 
     Gigi Multescu, yaptığı açıklamada, hafta içinde futbolcularını Ankaragücü karşısında aldıkları 5-3'lük yenilgiyi unutturmaya ve Galatasaray maçı için konsantre etmeye çalıştığını belirterek, ''Çalışmalarda oyuncuların hırslı ve istekli oluşları beni son derece mutlu etti'' dedi. 
     ''3 büyüklerle yapılan maçlar daha farklı ve oyuncu daha çabuk konsantre oluyor. Sahamızda oynamanın avantajlarını çok iyi kullanmak istiyoruz'' diyen Multescu, şöyle devam etti 
     ''İlk yarının son maçında güçlü rakibimiz karşısında galip gelerek puanımızı 33'e çıkarmayı hedefliyoruz. Şanslı bir günde olmamız durumunda Galatasaray'ı yeneriz. Bugüne kadar yaptığımız 16 karşılaşmada hiçbir rakibi ne küçümsedik ne de gözümüzde büyüttük. Galatasaray'ın diğer rakiplerimizden farkı yok. 
     Onlar da geçen haftayı bizim gibi puansız kapattı. Beşiktaş maçında izlediğim Galatasaray iyiydi, atak atak üstüne gerçekleştirdi, ancak şanslı gününde değildi ve 1-0 kaybetti. Galatasaray, skoru değiştirebilecek zengin bir oyuncu kadrosuna sahip. Bu nedenle dikkatli olmalıyız ve hatalardan kaçınmalıyız. Zevkli bir karşılaşma olacağına inanıyorum.'' 
     
     SAKATLARIN DURUMU 
     Galatasaray'ın bu karşılaşma öncesinde sakat futbolcular yönünden sıkıntılı bir dönem geçirdiğini vurgulayan Multescu, sözlerini şöyle tamamladı 
     ''Galatasaray'ın kadrosu geniş, bundan dolayı sakat oyuncuları bize bir avantaj oluşturmaz. Yerlerine oynayacak olanlar da aynı derecede etkili oyuncular. Sonuçta rakip Galatasaray ve 90 dakika boyunca dikkatli ve en önemlisi de disiplinli olmak zorundayız.'' 
     





</TEXT>
</DOC>
