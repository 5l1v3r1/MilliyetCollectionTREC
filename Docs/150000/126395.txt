<DOC>
<DOCNO> 126395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/23/son/sonspo02.html </URL>
<DATE> 2002/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol... Bayan ve erkek liglerinde liderler değişmedi... 
</HEADLINE>
<TEXT>

     Türkiye Basketbol Ligi'nde TBL Ülkerspor, Türkiye Bayanlar Basketbol Ligi'nde TBBL de Erdemirspor'un yenilgisiz liderlikleri, bu hafta da sürdü. 
     Erkeklerde Ülkerspor, İstanbul'da Türk Telekomspor'u 88-62 yenerek, ligde 10. galibiyetini elde etti ve yenilgisiz yine zirvede yer aldı. 
     Haftanın en önemli maçında, 2. sıradaki Efes Pilsen, Galatasaray'ı, özellikle ikinci yarıdaki başarılı oyunuyla ve farklı skorla geçti ve üstüste 9. galibiyetini alarak, Ülkerspor'u yakından takibini sürdürdü. 3. sıradaki Galatasaray ise 3. yenilgisini tattı. 
     İstikrarlı gidişini sürdüren OYAK Renault, deplasmanda bu kez de Ankara Büyük Kolej'e şans tanımadı ve 4. sıradaki yerini korudu. 
     Bayanlarda da Erdemirspor, deplasmanda Güre Belediyesi'ni 131-68 gibi tam 63 sayı farkla yenerek, 9. haftayı da yenilgisiz lider kapadı. Haftanın en zorlu karşılaşmasında ise şampiyonluk adayı 2 takımdan 2. sıradaki 1 yenilgili Fenerbahçe, deplasmanda 3. durumdaki BOTAŞ Spor'a üstünlük sağlayarak, 2. sıradaki yerini korurken, Adana ekibi ise 3. yenilgisini aldı. 
     





</TEXT>
</DOC>
