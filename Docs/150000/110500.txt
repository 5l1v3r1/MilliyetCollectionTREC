<DOC>
<DOCNO> 110500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/01/spor/spo05.html </URL>
<DATE> 2002/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Tatsız gerginlik 
</HEADLINE>
<TEXT>

Futbol Federasyonu Başkanı Haluk Ulusoy ile Milli Takım Teknik Direktörü Şenol Güneş, KKTC dönüşü sert tartışmaya girdi. Ulusoy ve Güneş sert ifadeler kullandı 
     BİLAL MEŞE 

     FUTBOL Federasyonu Başkanı Haluk Ulusoy ile Milli Takım Teknik Direktörü Şenol Güneş arasında KKTC’nin Geçitkale Havalimanı’nda gergin anlar yaşandı. İstanbul’a dönmek için Geçitkale’ye gelen Güneş, VİP salonunda bir gazeteci ile yazıları nedeniyle bir süre tartıştı. Şenol Güneş taraflı yazı yazmakla suçladığı gazeteciye , "Hem suçluyorsun, hem de sormuyorsun" diye çıkıştı 
     VİP’teki bu tartışma Güneş’in, "Kabahat başkanda" demesi üzerine daha da büyüdü. O ana kadar sessiz kalan Haluk Ulusoy, "Nasıl konuşuyorsun. Sana sorarak mı adam getireceğim "diye Şenol Güneş’e sert çıktı. Bu kez Güneş’in, "Ya o, ya ben" yanıtına Başkan Ulusoy, "İster ol, ister olma. Köşesi var, senin istediklerini mi yazacak " karşılığını verdi noktayı koydu. 
     GEÇİTKALE Havalimanı’nda başlayan tartışmanın getirdiği gerginliğin uçakta da devam ettiği gözlendi. Kalkış saatine kadar VIP Salonu’nun dışında bekleyen Güneş’in uçakta da uzakta oturması dikkat çekti. Tartışma, VIP salonunda oturan diğer gazeteciler arasında da şaşkınlık yarattı. Uçağın İstanbul’a inmesinden sonra Ulusoy ile Güneş’in bir araya gelmediği de gözlendi. 
     



 SPOR 



























</TEXT>
</DOC>
