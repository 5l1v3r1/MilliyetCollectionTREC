<DOC>
<DOCNO> 125298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/18/ekonomi/eko08.html </URL>
<DATE> 2002/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Goldaş madenciliğe de girecek 
</HEADLINE>
<TEXT>

Dünyanın alışveriş cenneti Dubai’de mağaza açan Goldaş, Rusya’nın en büyük mücevherat firması olmayı hedefliyor, İsrail ile ortak altın madenciliğine soyunuyor 
     EKONOMİ SERVİSİ 

     Goldaş Kuyumculuk Yönetim Kurulu Başkanı Sedat Yalınkaya Dubai’deki mağazanın açılışı sırasında, ilk 5 yılda mağaza sayısını 100’e çıkartmayı hedeflediğini açıkladı. Yalınkaya mağazacılıktaki büyümeye parelel olarak, İsrail firmaları ile yaptığı görüşmeler parelelinde yurtdışında bir maden işletmesi için de görüşmelere başladığını vurguladı. 
     1993’te kurulan Goldaş firması, 50 milyar dolara yaklaşan cirosu ile dünyanın alışveriş merkezi Birleşik Arap Emirlikleri’nde BAE , Dubai’nin yanı sıra bir hafta içinde diğer bir emirlik olan Şharjah’ta da bir mağaza açıyor. Dünya mücevherat markalarının rekabetinin yoğun olduğu BAE’de, market mağazacılığı konseptini oturtan Goldaş, bu ülkede her sınıfa seslenen ürünlerle farklılık yaratmaya çalışıyor. Ankara, istanbul ve İzmir’de 5 mağazası bulunan Goldaş’ın mağaza konsepti yurtdışı ile aynı özellikler taşıyor. 
     
     Rusya’nın en büyüğü olmak 
     300 çalışanın yüzde 10’nunun tasarımcı olduğuna dikkat çeken Yalınkaya The Walt Disney Company, Warner Bros karakterlerinin Türkiye’deki teke lisansörü olduklarını vurguladı. 2002 yılında New Line Cinema, Gamma Medya ile de lisans anlaşmaları imzalayan Goldaş, Harry Porter, Yüzüklerin Efendisi ve Barbie gibi ünlü karakterleri de takı üretimine kattı. 
     Yurtdışı mağazacılıkta Rusya’nın en büyüğü olmayı hedeflediklerini söyleyen Yalınkaya, önümüzdeki aylarda Moskova’da da iki mağaza açacaklarını belirtti. Goldaş, bu yıl Alman devlet kuruluşlarından DEG ile 8 milyon Euro’ya ulaşacak kaynak tutarı karşılığı ortaklık gerçekleştirdi. 
     



 EKONOMİ 






















</TEXT>
</DOC>
