<DOC>
<DOCNO> 136446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/12/son/sondun12.html </URL>
<DATE> 2003/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Nato, krizi aşmak için yeni önerileri tartışıyor... 
</HEADLINE>
<TEXT>

     NATO Konseyi, bu sabahki ''olağanüstü'' toplantısında Irak konusunu ele aldıktan sonra, her Çarşamba günü yapılan haftalık ''olağan'' toplantısını başlattı. Konseyin, ''başkentler arasında temaslar çerçevesinde'' bu akşamüstü tekrar ''olağanüstü'' toplanabileceği ifade edildi. 
     NATO Sözcüsü Yves Brodeur, müzakerelerin devam ettiğini, ayrıntılı bilgi veremeyeceğini, Türkiye'nin savunması için alınması gereken önlemlerin tartışıldığını ve bir uzlaşma arandığını anlattı. 
     Sözcü, uzlaşmaya varmak için bazı unsurların ortaya çıktığını, ancak hedefe ne zaman ulaşılabileceği hakkında fikri olmadığını söyledi. 
     ''Yoğun temasların'' devam ettiğini belirten Brodeur, ''çok çalışıldığını'' söyledi ve önümüzdeki saatlerde, ''başkentlerden gelecek tepkiler doğrultusunda'' konseyin tekrar toplanabileceğini bildirdi. 
     





</TEXT>
</DOC>
