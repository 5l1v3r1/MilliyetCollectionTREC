<DOC>
<DOCNO> 133677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/28/son/sonspo02.html </URL>
<DATE> 2003/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir zamanların gol kralı Bülent Uygun sessizce futbolu bıraktı 
</HEADLINE>
<TEXT>

     Fenerbahçe'de forma giydiği 1993-94 sezonunda gol kralı olan ve attığı her gol sonrası tribünlere verdiği ''Asker selamı'' ile tanınan Bülent Uygun, sessiz sedasız futbolu bıraktı. 
     Bülent Uygun, menajerliğini yaptığı Gaziantepsporlu Mustafa Şahintürk'ün transferi için geldiği Bursa'da, futbolun nankör bir meslek olduğunu ve bu nankörlükten kendisinin de nasibini aldığını söyledi. 
     Kocaelispor'da oynadığı dönemde attığı gollerle bir anda dikkatleri üzerine çektiğini ve 1993-94 sezonunda Fenerbahçe'ye transfer olduğunu anlatan Uygun, attığı 23 golle, o sezon gol kralı olduğunu anımsattı. 
     Uygun, attığı her gol sonrası verdiği ''Asker selamı'' nedeniyle sarı-lacivertli taraftarların gözdesi haline geldiğini ifade ederek, Fenerbahçe'nin 1996-1997 sezonundaki şampiyonluğunda önemli pay sahibi olduğunu kaydetti. 
     Daha sonra, bazı çirkin iddialar üzerine Fenerbahçe'den ayrılmak zorunda kaldığını ve Kocaelispor'a döndüğünü dile getiren Uygun, yeşil-siyahlı forma altında oynadığı Denizlispor maçında, şu anda Trabzonspor'da forma giyen Erman ile girdiği ikili mücadele sonucu sağ ayağını kırarak, 1.5 yıl sahalardan uzak kaldığını söyledi. 
     
     ''FUTBOLUN NANKÖRLÜĞÜ'' 
     Deneyimli futbolcu, sakatlığının ardından sırasıyla Çanakkale Dardanelspor, Trabzonspor, Zonguldakspor ve Sivasspor formalarını giydiğini belirterek, şöyle konuştu 
     ''Oğuz ile Aykut takımdan ayıldıktan sonra İstanbulspor'a transfer olmuşlardı. İstanbulspor ile oynadığımız maçta, kasıtlı olarak Oğuz'u tutmadığım iddiaları ortaya çıktı. Ben de, böyle bir şeyi yapmayacağımı söylediğim halde, takımdan uzaklaşmak zorunda kaldım. Son olarak forma giydiğim ve takım kaptanlığını yaptığım Sivasspor'dan da, teknik direktör Mehmet Şahan'ın artık benimle çalışmak istemediğini söylemesi üzerine, 3 hafta önce ayrıldım. Futbolun nankörlüğünden, ben de nasibimi aldım. Yeşil sahalara veda ettim.'' 
     
     ''YURTDIŞINDAN TEKLİFLER ALIYORUM'' 
     Bülent Uygun, futbolu bırakmasına rağmen yurtdışından ciddi teklifler aldığını anlatarak, ''Şu anda, Ali Akdeniz, Kaan Dobra, Fatih Tekke, Metin Aktaş gibi isimlerin de aralarında bulunduğu Birinci Lig'de forma giyen 35-40 oyuncunun menajerliğini yapıyorum. 32 yaşındayım. Japonya, Çin ve Güney Kore takımlarından teklifler alıyorum. Transfer sezonu sonuna kadar anlaşabilirsem, belki futbol yaşamımı bu ülkelerin birinde sürdürebilirim'' dedi. 
     





</TEXT>
</DOC>
