<DOC>
<DOCNO> 144097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/21/siyaset/asiy.html </URL>
<DATE> 2003/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
KABUL 332 RET 202 
</HEADLINE>
<TEXT>
Erdoğan bastırdı Tezkere kabul edildi 
Tezkere sonucunu güvenoyu’ sayacağını belirten Erdoğan’ın, ret kararının hükümetin sonu’ olacağını söylemesi AKP’de etkili oldu 
     ANKARA Milliyet 

     Cumhurbaşkanı Ahmet Necdet Sezer'in "BM sürecinin sonuçlanmasını beklemeden tek taraflı bir adımla Irak'a harekat başlatarak yanlış yaptığını" vurguladığı ABD'ye Türk hava sahasını altı aylığına açan tezkere, TBMM'de 202 oya karşı 332 oyla kabul edildi. 
     ABD için sadece hava sahasının açılmasına izin verilmesi, Amerikan askerinin Türk topraklarını kullanmasının önlenmesi ve TSK'nın Kuzey Irak'a girişine olanak sağlanması, AKP'deki savaş karşıtı cephe üzerinde etkili oldu. 
     
     Rakamların dili 
     Başbakan Recep Tayyip Erdoğan'ın, oylamayı "güvenoyu" olarak değerlendireceğini belirterek, ret kararını "hükümetin sonu" sayacağı mesajını vermesinin de etkisiyle, AKP 30 kadar fireyle tezkereye "evet" dedi. Kapalı oturumdaki görüşmelerin ardından yapılan oylamaya 535 milletvekili katıldı. Bir milletvekilinin çekimser kaldığı oylamada 332 milletvekili "kabul", 202 milletvekili "ret" oyu kullandı. Oy verme işlemi elektronik oylamayla yapıldı. Oy kullanamayan Meclis Başkanı Bülent Arınç dışında yaklaşık 30 fire çıktı. 
     ABD askerinin Türkiye'de konuşlanmasına da izin veren 2. tezkerenin oylamasınaysa 533 üye katılmış, 264 kabul, 250 ret, 19 çekimser oy kullanılmış, salt çoğunluk zorunluluğu nedeniyle tezkere kabul edilmemişti. 
     
     Erdoğan Güvenliğimiz için 
     Başbakan Recep Tayyip Erdoğan, tezkereyi Türkiye'nin güvenliği için çıkarttıklarını söyledi. Erdoğan, "Türkiye'nin bütün samimi ve güçlü barış girişimlerine rağmen sınırlarımızın hemen dibinde savaş başlamıştır" diye konuştu. Erdoğan, "Çıkan karar, her zaman barışın teminatı olan TSK'nın sınırlarımızın güvenliğini koruması için gerekli olduğu gibi, ABD ile olan müttefiklik ilişkimizin de bir gereğidir" dedi. 
     
     NOTLAR 

</TEXT>
</DOC>
