<DOC>
<DOCNO> 123193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/07/son/sontur08.html </URL>
<DATE> 2002/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Başbakan olduğunda, Yakış'ın görevi değiştirilecek 
</HEADLINE>
<TEXT>

     AKP Genel Başkanı Tayyip Erdoğan'ın milletvekili seçilip Başbakan olması halinde ilk gidecek bakanın Dışişleri Bakanı Yaşar Yakış olacağı kesinleşti. 
     Siirt'te seçimlerin yenilenmesi ve AKP'nin Anayasa değişiklik teklifiyle yolu açılan Erdoğan'ın Başbakan olması halinde kabinede yaşanacak ilk değişiklikler de belli olmaya başladı. Erdoğan'ın Başbakan olması durumunda Başbakan Abdullah Gül ile birlikte belirledikleri kabinede çok sınırlı bir değişiklik planladığı öğrenildi. 
     Erdoğan Başbakan olunca ilk iş olarak, Başbakan Abdullah Gül'ü Dışişleri Bakanlığı'na kaydıracak. Erdoğan, Gül'e Başbakan Yardımcılığı da vermek istemesine karşın, mevcut 3 başbakan Yardımcısını görevden almamak ve sayıyı 4'e çıkarmamak için Gül'ü doğrudan Dışişleri Bakanı olarak görevlendirecek. Bu değişiklikten en çok Dışişleri Bakanı Yaşar Yakış etkilenecek. Erdoğan, son olarak açıklamasıyla üs krizine de neden olduğu için şimşekleri üzerine çeken Dışişleri Bakanı Yaşar Yakış'ı planlarında büyük bir değişiklik olmazsa Devlet Bakanlığına kaydıracak. Ancak yeni bir Devlet Bakanlığının bakanlık sayısının yeniden artışına neden olacağı kaygılarının ortaya çıkması halinde Yakış, AKP hükümetinin kabine dışında kalan ilk bakanı olma ünvanını elde edecek. 
     Erdoğan'ın kendi Başbakanlığıyla ilgili bu sınırlı değişiklik dışında kabinede başka bir operasyona gitmesi beklenmiyor. 
     





</TEXT>
</DOC>
