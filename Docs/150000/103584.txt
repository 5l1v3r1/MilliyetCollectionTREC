<DOC>
<DOCNO> 103584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/23/son/sonspo06.html </URL>
<DATE> 2002/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Pascal Nouma kadroda... 
</HEADLINE>
<TEXT>

     Beşiktaş, İstanbulspor ile yarın yapacağı Birinci Süper Futbol Ligi 3. hafta maçında galibiyeti hedefliyor. 
     Siyah-beyazlılar, bu maçın hazırlıklarını akşam saatlerinde BJK Nevzat Demir Tesisleri'nde basına kapalı olarak yapacağı idmanla tamamlayacak. 
     Beşiktaş'ta, idman eksikliği nedeniyle ilk 2 maçın kadrosuna alınmayan Pascal Nouma, 18 kişilik maç kadrosuna dahil edildi. Fransız futbolcunun, oyunun gidişatına göre maçın 2. yarısında görev alabileceği öğrenildi. 
     Teknik direktör Mircea Lucescu, sakatlığı nedeniyle yaklaşık 5 hafta sahalardan uzak kalacak İlhan Mansız'ın yanı sıra, Bayram, Tamer, Zafer ve Kaan Dobra'yı İstanbulspor maçı kadrosuna almadı. 
     Beşiktaş'ın yarınki karşılaşmaya, Cordoba, Tolga, Ronaldo, Zago, İbrahim, Ahmet Dursun, Tayfur, Amaral, Sergen, Tümer ve Pancu muhtemel 11'iyle çıkması bekleniyor. 
     Güngören Belediye Stadı'nda saat 17.00'de başlayacak ve Digitürk Lig TV'den naklen yayınlanacak maçı, hakem Ali Aydın yönetecek. 
     Karşılaşmanın bilet fiyatı sarı-siyahlı kulüp tarafından 15 milyon lira olarak belirlendi. 
     





</TEXT>
</DOC>
