<DOC>
<DOCNO> 135246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/05/son/soneko22.html </URL>
<DATE> 2003/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bizim Toptan Satış Mağazaları'nın 20'incisi Altunizade'de açıldı 
</HEADLINE>
<TEXT>

     Ülker Grubu bünyesinde gıda ve temizlik ürünlerinde toptan mağazacılık faaliyetleri yürüten Bizim Toptan Satış Mağazaları, Türkiye'deki 20'nci mağazasını İstanbul Altunizade'de açtı. 
     İstanbul'da 8'e ulaşan ve halen 12 ilde bulunan mağazaların, Mart ayı içerisinde de Antalya, Bursa ve Afyon'da, yıl sonuna kadar ise Türkiye'nin potansiyeli yüksek birçok ilinde açılması planlanıyor. 
     Bizim Toptan Satış Mağazaları'nda, sadece ticari vergi mükelleflerine üyelik kartı ile alışveriş yapma olanağı sunuluyor. Nihai tüketicilere yönelik satışı olmayan kurumun hedef müşterileri arasında perakende satış noktaları, catering işletmeleri ve kurumsal müşteriler yer alıyor. 
     Mağazalarda, Ülker'in yanı sıra gıda ve temizlik alanındaki markalar ile kurumun Besler markalı margarin, yağ, bisküvi ve çikolata ürünleri, Ak markalı süt ve süt ürünleri ve Sealady markalı temizlik ürünleri satılıyor. 
     Altunizade mağazasının tanıtımı nedeniyle düzenlenen toplantıda konuşan Bizim Toplu Tüketim A.Ş. Genel Müdür Yardımcısı Nusret Apaydın, Bizim Toptan Satış Mağazaları'nın 2001 yılından bu yana işletildiğini söyledi. 
     Apaydın, vizyonlarını ise ''cash cash'' konseptinde sunduğu hizmetleriyle toptan mağazacılık alanında Türkiye'nin lider kuruluşu yapmak olarak açıkladı. 
     Konuşmaların ardından Ülker Yönetim Kurulu Başkanı Orhan Özokur'un da katılımıyla Altunizade'deki mağazanın açılışı yapıldı. 
     Bu arada, Bizim Toptan Satış Mağazaları'nın kurucusu ve işletmecisi Bizim Toplu Tüketim A.Ş'nin merkezinin, açılışı yapılan mağazanın bulunduğu binaya taşınacağı bildirildi. 
     





</TEXT>
</DOC>
