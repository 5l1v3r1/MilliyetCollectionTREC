<DOC>
<DOCNO> 143509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/19/ekonomi/eko03.html </URL>
<DATE> 2003/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Defterdarlık 170 bin mükellefle barıştı 
</HEADLINE>
<TEXT>

İstanbul’da vergi barışından yararlananların sayısı 170 bini aştı. İstanbul Defterdarlığı, nisanda kapsamlı denetime hazırlanıyor 
     EBRU SUNGUR 

     İstanbul Defterdarı Kadir Boy, vergi barışı kapsamında şu ana kadar kendilerine 170 binin üzerinde başvuru olduğunu söyledi. Kadir Boy, dava safhasındaki borçlar, vergi borçları ve matrah artırımından dolayı başvuran şirketlerden sadece 20 - 30 büyük şirketin ödeyeceği tutarın 500 trilyon lira olduğunu söyledi. Vergi barışı kapsamında İstanbul’da 3 katrilyonluk matrah hedeflediklerini hatırlatan Boy, şöyle konuştu 
     "Vergi barışı kapsamında mükellefler geçmiş döneme ait vergi borçlarını 16 ayda, dokuz taksitte ödeyebilecekler. Matrah artıranlar, geçmiş döneme ilişkin inceleme görmeyecekler. Mükellefleri 31 Mart’a kadar bu avantajdan yararlanmaya çağırıyoruz." 
     "Barış elimiz havada kalırsa üzülürüz" diyen Boy, işletmeleri 50 sektöre ayırdıklarını, nisandan itibaren bu sektörlerde kapsamlı denetime başlayacaklarını bildirdi. 
     
     İzinler kalktı, 24 saat mesai 
     Gerek vergi barışı, gerekse de mart ayının vergi ayı olması nedeniyle Defterdarlık’a bağlı birimlerde izinlerin kaldırıldığını kaydeden Boy, bazı dairelerin 24 saat mesaiye başladığını ifade etti. 
     Vergi barışını İstanbul çapında ziyaret yoluyla, bilgi notu gönderek, afiş çalışmalarıyla mükelleflere anlattıklarını belirten Boy, "İncelemedeki 22 bin dosya için mükelleflere tek tek yazı yazıyoruz. Sanayi sitelerini, işhanlarını, hareketli ticaret merkezlerini hedef alan eylem planı yürütüyoruz" dedi. 
     Kendi arsasında konut ya da işyeri inşa edip de bunları kullanmaya başlayanların "cins tahsis harcı" vermesi gerektiğini hatırlatan Boy, İstanbul’da bu harcı ödenmemiş 1.5 milyon konut ya da işyeri olduğunu bildirdi. Bu harcın da vergi barışı kapsamında olduğunu belirten Boy, buradan da 1 katrilyon gelir beklediklerini söyledi. 
     



 EKONOMİ 



















</TEXT>
</DOC>
