<DOC>
<DOCNO> 132869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/24/son/sondun07.html </URL>
<DATE> 2003/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'tan, "Saddam sürgüne gidecek" iddialarına yalanlama... 
</HEADLINE>
<TEXT>

     Irak Başbakan Birinci Yardımcısı Tarık Aziz, Devlet Başkanı Saddam Hüseyin'in ''savaş çıkmaması için sürgüne gidebileceği'' yolundaki iddiaları yalanlayarak, Saddam'ın ömrünün son dakikasına kadar Irak'ı yönetmeye devam edeceğini söyledi. 
     Aziz, Amerikan ABC televizyonuna verdiği demeçte, ''Saddam Hüseyin Irak'ın lideridir. Kendisi Irak'ta doğmuştur, Irak'ı sevmiştir ve ömrünün son dakikasına kadar Irak'ı yönetmeye devam edecektir'' dedi. 
     Aziz, kendisi ve ailesi için de sürgüne gitmeyi planlamadığını, ancak saldırı olasılığından kaygı duyulduğunu belirtti. 
     ''Kaygı duymamız, ülkeyi terk edeceğimiz ve Amerikalılara teslim olacağımız anlamına gelmez. Sadece emniyet için böyle bir eylem yapmayız'' diyen Aziz, Irak ordusunun savaşa hazırlıklı olduğunu ve ülkesini savunmak için elinden gelen tüm çabayı göstereceğini ifade ederek, Irak halkının ABD ordusunu kucaklayacağı yönündeki iddiaları da reddetti. 
     Tarık Aziz, şöyle dedi 
     ''Bu iddiaları ortaya atanların ABD Başkanı George Bush'u ve Amerikan kamuoyunu yanılttığını düşünüyorum. Amerikan askerlerini burada çiçekler değil, kurşunlar karşılayacak.'' 
     





</TEXT>
</DOC>
