<DOC>
<DOCNO> 136076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/09/son/soneko07.html </URL>
<DATE> 2003/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Fındık üreticilerine doğrudan gelir desteği ödemeleri 
</HEADLINE>
<TEXT>

     Trabzon Ticaret Borsası Meclis Başkanı Mehmet Cirav, fındık üreticisine dekar başına 25 milyon liralık ek ödemenin, sadece 2002 yılında başvuru yapanlara ödenip diğer üreticilere ise ödenmeyecek olmasını doğru bulmadıklarını bildirdi. 
     Cirav yaptığı yazılı açıklamada, fındık üreticilerinin mağduriyetini gidermek amacıyla ödenecek desteğin yapılma şeklinde büyük bir yanlışlığa sebebiyet verildiğini savundu. Cirav, şunları kaydetti 
     ''Kararnamenin birinci maddesinde 2002 yılı Doğrudan Gelir Desteği ödemelerinden faydalanmak üzere başvuran fındık üretici belgesine sahip fındık üreticilerine, 500 dekara kadar olan arazileri için dekar başına 25 milyon lira ödeme yapılır denilmekteydi. Bu, 2002 yılında Dünya Bankası kaynaklarından tüm üreticilere verilen dekar başına 13 milyon 500 bin liralık Doğrudan Gelir Desteği için başvuruda bulunmamış, binlerce fındık üreticisinin, 25 milyon liralık ek ödemeden yararlanamayacağı anlamına gelmektedir.'' 25 milyon liralık ek ödemenin, mağdur olan fındık üreticisine yönelik olarak yapılan bir düzenleme olduğunu dile getiren Cirav, şöyle devam etti 
     ''Böyle iken bazı nedenlerden dolayı 13 milyon 500 bin liralık Doğrudan Gelir Desteği'ni almak için başvurmayan fındık üreticisine, dekar başına 25 milyon lirayı, aynı statüye koyarak vermemek yanlıştır. Bu uygulama, üreticiye verilen sözün özüne aykırıdır. Doğrudan Gelir Desteği ödenmesi 2002 yılında Tarım ve Köyişleri Bakanlığı il ve ilçe müdürlüklerine başvurup başvurmadığına bakılmaksızın tüm üreticilere yapılmalıdır.'' Cirav, konuyla ilgili Başbakan Abdullah Gül'e bir yazı gönderdiklerini de kaydetti. 
     





</TEXT>
</DOC>
