<DOC>
<DOCNO> 119802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/19/son/sontur08.html </URL>
<DATE> 2002/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül ''Kabinedeki değişiklikler benden geldi'' 
</HEADLINE>
<TEXT>

     Başbakan Abdullah Gül, ''Biz Türkiye'yi rahatlığa çıkaracak, Türk Demokrasinin standartlarını yükseltecek, Türkiye'yi zenginleştirecek bir hükümet olacağız'' dedi. 
     Başbakan Gül, İstanbul'a hareketinden önce Esenboğa Havalimanı'nda yaptığı açıklamada, Türkiye Cumhuriyetinin en hızlı hükümetini kurduklarını söyledi. ''Beklemeye hiç tahammülümüz yok'' diyen Gül, şöyle konuştu 
     ''Çok önemli bir değişiklik söz konusu oldu. 38 bakanlık benimle beraber 25 bakanlığa inmiş oldu. Bu da bizim işi nasıl ciddi tuttuğumuzu gösteriyor. Tasarruflara kendimizden nasıl başladığımızı gösteriyor. Hiç birimizin şan, şöhret, bakanlık peşinde olmadığımızı, iş peşinde olduğumuzu gösteriyor. 
     Dün sayın Cumhurbaşkanımız da kabinemizi onayladılar. Doğaldır bir iki ufak değişiklik üstünde yapılmıştır. Ama açıklıkla bunu da söylemek isterim, Milli Eğitim Bakanlığı ve Turizm Bakanlığı ile ilgili değişiklikler benden gelmiştir. Dolayısıyla arkadaşlarımın hepsi de en yakın arkadaşlarımdır. Prof. Beşir Atalay da benim en yakın arkadaşımdır ve en yakın çalışacak arkadaşlarımdandır. Başbakanlıkta yanımda olmasını ben tercih etmişimdir.'' ''Milli Savunma Bakanlığı'yla Dışişleri Bakanlığı arasında bir kaydırma oldu mu '' şeklindeki bir soruyu Başbakan Gül, ''doğrudur'' diye yanıtladı. 
     
     YENİ HÜKÜMETİN TANIMI 

     Gül, ''Geçen hükümet kendisini uzlaşma ve atılım hükümeti olarak tanımlıyordu. Siz 58. hükümet olarak bir kaç cümlelik bir tanımlama yapar mısınız şeklindeki bir soruya şu karlığı verdi 
     ''Türkiye bir krizin içerisinden, büyük bir bunalımın içinden geçiyor. Biz Türkiye'yi rahatlığa çıkartacak, Türk demokrasinin standartlarını yükseltecek, Türkiye'yi zenginleştirecek bir hükümet olacağız. Direk halkın sorunlarıyla ilgileneceğiz. Azimliyiz, kararlıyız ve iradeliyiz. Gece gündüz çalışacağız. Büyük bir uzlaşma içerisinde olacağız. Sadece meclisteki aritmetik çoğunluğumuzla değil, meclis içi muhalefet partisi, meclis dışı muhalefet partiler, sivil toplum örgütleri ve bütün kurumlarımızla el birliği, işbirliği içerisinde olacağız. Çok iyi niyetle, çok büyük bir uzlaşma düşüncesiyle başladık. Herkesinde böyle olduğunu görerek büyük bir sevinç duyuyorum. Herkes etrafına pozitif enerji vermeli ki milletimize hizmet edelim. Esas nihai amacımız nedir Türkiye'yi zenginleştirmek, yani halkımızı zenginleştirmek ve Türkiye'yi övünülebilecek bir demokratik standartlara ulaştırmak, hukukun üstünlüğünü Türkiye'de gerçekleştirmek.'' Başbakan Gül, Bakanlar Kurulu'nu ne zaman toplayacağına ilişkin bir soruya ise, yeni Bakanlar Kurulu'nu bugün akşam toplayacağını bildirdi. Gül, bugün saat 14.00'de Bülent Ecevit'ten görevi devir alacağını ifade etti. 
     Başbakan Gül, bir soru üzerine de Kıbrıs'la ilgili detaylı çalışmaları arkadaşlarının yaptığını ve önümüzdeki günlerde kendilerinin de resmi görüşünü açıklayacaklarını belirtti. 
     Gül, ilk yurtdışı gezisinin nereye yapılacağı yolundaki bir soruya karşılık olarak da, ''bugün yarın belli olacak'' dedi. 
     
</TEXT>
</DOC>
