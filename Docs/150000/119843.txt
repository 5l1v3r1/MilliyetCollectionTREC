<DOC>
<DOCNO> 119843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/20/ekonomi/eko02.html </URL>
<DATE> 2002/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Finansbank, Fiba’yı bünyesine katıyor 
</HEADLINE>
<TEXT>

Finansbank Murahhas Üyesi Aras, verimlilik ve birleşmelere verilen teşviklerden yararlanmak için iki bankanın birleştirileceğini söyledi 
     EKONOMİ SERVİSİ 

     Finansbank ile Fiba Bank’ın birleştirilmesi için Bankacılık Düzenleme ve Denetleme Kurumu’na BDDK başvurulduğunu bildiren Finansbank Yönetim Kurulu Murahhas Üyesi Ömer Aras, kararın grubun ileriye yönelik stratejileri gereği alındığını söyledi. 
     Fiba Bank’ın Finansbank’a devredilmesi ile grup içindeki yönetim ve denetimin daha da etkinleşeceğini ve verimliliğin artacağını ifade eden Aras, tasarruf mevduatı sigorta primi ve munzam karşılıklarla ilgili teşviklerden yararlanacaklarını bildirdi. 
     Fiba Bank’ın Bankalar Kanunu ve diğer ilgili mevzuat uyarınca tüm aktif ve pasifleri ile birlikte Finansbank’a devredileceğini bildiren Aras, birleşmenin en geç iki buçuk ay içinde gerçekleşeceğini kaydetti. 
     Türk - Japon ortaklığıyla Türkiye’de Türk Sakura Bank adıyla faaliyet gösteren Fiba Bank üç yıl önce Fiba Grubu tarafından satın alınmıştı. Bankanın adı daha sonra Fiba Bank olarak değiştirilmişti. 
     
     60 trilyon liraya alacak 
     Finansbank, grup şirketlerinin elinde bulunan Fiba Bank hisseleri için 58 ile 60 trilyon lira arasında bir bedel ödeyecek. Grup, birleşme ile 2 yılda yaklaşık 21 milyon dolar tasarruf sağlamayı hedefliyor. 
     Gazetecilerin sorunlarını yanıtlayan Aras, bu arada tüm dünya borsalarında düşüş olmasına karşın Türk borsasındaki düşüşün çok daha yüksek olması nedeniyle Türk şirketlerin değerinin düşük kaldığını söyledi. Aras, bu nedenle şirketlerin piyasa değerlerine ilişkin olumlu beklentileri olduğunu bildirdi. 
     
Net k r 173 trilyon lira      Dokuz aylık bilanço verilerinin de açıklandığı basın toplantısında, Finansbank Genel Müdürü Onur Umut, dönem sonu net karın 173 trilyon lira olduğunu bildirdi. Bankanın aktif büyüklüğünün 4 katrilyon 637 trilyon 169 milyar lira olduğunu olduğunu belirten Umut, özkaynağın ise 504 trilyon 221 milyara ulaştığını açıkladı. Umut, Finansbank’ın önümüzdeki dönemde ticari bankacılık faaliyetlerine ağırlık vereceğini ve küçük ve orta ölçekli işletmeleri hedefleyeceğini söyledi. 
     



 EKONOMİ 





















</TEXT>
</DOC>
