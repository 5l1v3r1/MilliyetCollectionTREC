<DOC>
<DOCNO> 140761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/05/son/sondun25.html </URL>
<DATE> 2003/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Papandreu Kıbrıs'ta çözüme beş var 
</HEADLINE>
<TEXT>

     Yunanistan Dışişleri Bakanı Yorgo Papandreu, Kıbrıs'ta taraflar arasındaki anlaşmazlıklara rağmen çözüme ''çok yaklaşıldığını'' belirtti. 
     Papandreu, başbakanlık konutunda yapılan ve dış politikayla ilgili konuların ele alındığı toplantının ardından gazetecilere açıklamalarda bulundu. 
     Kıbrıs konusuna değinen Papandreu, bugünkü ortamın Kıbrıs'ta çözüme varılması için ''tarihi fırsat'' oluşturduğunu belirtti. 
     Papandreu, ''Bu konuda yıllardan beri ve özellikle son aylarda sürdürülen yoğun çabalar sonucunda artık çözüme beş kaldı. Ancak bu, her şey Kıbrıslı Rumları tatmin ediyor anlamına gelmiyor. Daha konuşulacak konular var'' dedi. 
     KKTC Cumhurbaşkanı Rauf Denktaş ile yeni Rum lideri Tasos Papadopulos'un pazartesi günü BM Genel Sekreteri Kofi Annan' ile Hollanda-Lahey'de yapacakları görüşmede referandum kararı alıp almayacakları konusunun önem taşıdığını kaydeden Papandreu, ''Kıbrıslı Rumlarla sıkı bir işbirliği içerisindeyiz ve çözüm konusunda ilerlemek için tarihi bir fırsat olduğunu görüyoruz. Bu konuda karşı tarafta da siyasi girişim bulunup bulunmadığını göreceğiz'' diye konuştu. 
     Papandreu, KKTC Cumhurbaşkanı Rauf Denktaş'ın açıklamalarıyla ilgili bir soruyu, ''Şu anda önemli olan Denktaş'ın Annan planını kabul edip etmediği değil, bu planı Kıbrıs Türk halkının onayına sunup sunmayacağıdır'' diye yanıtladı. 
     





</TEXT>
</DOC>
