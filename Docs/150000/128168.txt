<DOC>
<DOCNO> 128168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/31/son/sontur27.html </URL>
<DATE> 2003/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Darülaceze sakinleri, yılbaşı partisinde eğlendi... 
</HEADLINE>
<TEXT>

     İstanbul Büyükşehir Belediyesi'ne bağlı İstanbul Darülaceze Tesisleri'nde kalanlar, yeni yılı Yıldız Tilbe'nin konser verdiği yılbaşı partisiyle kutladı. 
     Yeni yılın gelişi nedeniyle tesislerin spor salonunda düzenlenen partide, İstanbul Darülaceze sakinleri gönüllerince eğlendi. 
     Darülaceze'de kalan yaşlı, çocuk ve özürlülerin katıldığı yılbaşı partisi, çocukların halk oyunları ve tiyatro gösterileriyle başladı. 
     Huzurevinde kalan şair Sedat Ümran'ın şiirlerini okuduğu partide, huzurevinde kalanlardan bazıları da sahneye çıkarak marifetlerini sergiledi. 
     Partide daha sonra Yıldız Tilbe konser verdi. Yaşlı ve çocukların büyük ilgi gösterdiği sanatçı, şarkılarıyla herkesi coşturdu. 
     Tilbe, şarkı aralarında yaşlıların ellerini öperek, yeni yıllarını kutladı. Çocuklar da sanatçıyı öpmek ve ona sarılmak için adeta birbirleriyle yarıştı. 
     Yıldız Tilbe, kendisine büyük ilgi gösteren çocukları teker teker öperek, onların da yeni yılını kutladı. 
     Tilbe, şarkılarını seslendirirken hem çocuklarla hem de yaşlılarla dans etti. 
     Partiye katılanlara, kuru pasta ve içecek ikram edildi, karton şapka ve balonlar dağıtıldı. 
     
</TEXT>
</DOC>
