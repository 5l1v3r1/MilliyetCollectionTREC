<DOC>
<DOCNO> 134465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/01/son/sondun03.html </URL>
<DATE> 2003/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Lopez'in evlilik hayallerine "garson koca" darbesi... 
</HEADLINE>
<TEXT>

     Oscarlı ünlü aktör Ben Affleck ile 14 Şubat Sevgililer Günü'nde kilisede evlenmeyi planlayan Jennifer Lopez'in hayalleri, eski eşi yüzünden suya düştü. Lopez'in, aralarında Katolik Kilisesi'nde kıyılan nikahın iptali için onayını beklediği Ojani Noa, güzel şarkıcıya ''hayır'' yanıtını verdi. 
     Internetteki ''peoplenews'' ve ''imdb'' sitelerinin haberine göre, dansçı olan ikinci eşi Cris Judd'dan boşandıktan sonra ''kuşlar gibi özgür'' olan Lopez, bu kez de ilk kocası yüzünden sıkıntıya düştü. 
     Judd ile kilisede evlenmeyen, ancak Affleck ile yapacakları evliliğin kilise tarafından da tanınmasını isteyen Lopez, 1995'te Noa ile yaptığı kilise nikahının feshi için eski eşinin kapısını çaldı. 
     Garson Ojani Noa ise 1995'te Lopez ile evlendiğinde yıldızın küçük rollere çıktığını, üne kavuşunca da kendisini kovduğunu söyledi. Nikahın feshi için yardımcı olmayacağını ifade eden öfkeli sabık eş, ''Beni boşanma anlaşması yapılırken oyuna getirdi. Sonra da sahibi olduğu restoranda müdürken, hiçbir neden göstermeden kovdu. Ona hiçbir şey borçlu değilim'' dedi. 
     Bu arada, Lopez cephesinden başka bir haber de Madonna ile ilgili olarak geldi. 
     Pop müziğin yıllardır kanlı bıçaklı olan iki ünlü ismi, Madonna'nın kızı Lourdes sayesinde barış çubuklarını yaktı. Lopez'in Madonna'nın kötü bir oyuncu olduğunu söylemesinin ardından aralarına kara kedi giren yıldızlar, bir anma töreninde Jennifer Lopez'in Lourdes'e ilgi göstermesi sayesinde barıştı. 
     Nişanlısı Ben Affleck ile katıldığı törende küçük kız ile konuşan Lopez, Lourdes'e büyük ilgi gösterdi. Kızına gösterilen bu yakınlıktan memnun olan Madonna da, Lopez'e ''Lourdes, Jennifer Lopez'i çok seviyor. Jenny From the Block şarkısını bir söylemeye başladı mı hiç susmuyor'' diyerek zeytin dalı uzattı. 
     





</TEXT>
</DOC>
