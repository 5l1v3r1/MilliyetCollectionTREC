<DOC>
<DOCNO> 127612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/29/son/soneko21.html </URL>
<DATE> 2002/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneydoğulu'nun umudu GAP'ta... 
</HEADLINE>
<TEXT>

     GAP'ın yürütüldüğü Güneydoğu Anadolu Bölgesi'nde 1.7 milyon hektar arazinin tamamının sulanmasıyla birlikte yaklaşık 3.5 milyon kişiye iş imkanı sağlanacak. 
     GAP Bölge Kalkınma İdaresi BKİ Bölge Müdürlüğü'nden alınan bilgiye göre, ülke yüzölçümünün yüzde 9.7'si büyüklüğündeki 9 ilde yürütülen GAP Bölgesi'ndeki 6.6 milyonluk nüfusun yüzde 63'ü kentlerde, yüzde 37'si kırsal alanlarda yaşıyor. 
     Proje tamamlandığında, yılda toplam 52 milyar metreküpten fazla su akıtan Fırat ve Dicle nehirleri üzerindeki tesislerle Türkiye toplam su potansiyelinin yüzde 28.5'inin kontrol altına alınması planlanıyor. 
     GAP'taki barajların 7 bin 460 megavatın üzerinde kurulu güç kapasitesiyle yılda 27 milyar kilovat saatlik hidroelektrik enerjisi üreteceği tahmin ediliyor. 
     Planlanan toplam sulama alanı, Türkiye'de ekonomik olarak sulanabilir toplam alanın yüzde 20'sine, yıllık elektrik üretimi ise ekonomik olarak gerçekleştirilebilir elektrik enerjisi potansiyelinin yüzde 22'sine eşdeğer. 
     Karakaya ve Atatürk ile 1999 ve 2000 yıllarında işletmeye alınan Kralkızı, Karkamış, Dicle ve Birecik barajlarında gerçekleştirilen toplam hidroelektrik üretimi 2002 yılına kadar 184 milyar kilovat saate ulaştı. 
     Türkiye'nin toplam hidrolik enerji üretiminin yüzde 50'sini gerçekleştiren GAP barajları, ülkedeki toplam enerji üretiminin ise yüzde 9.3'ünü karşılıyor. 
     





</TEXT>
</DOC>
