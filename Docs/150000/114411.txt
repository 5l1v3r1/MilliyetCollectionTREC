<DOC>
<DOCNO> 114411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/22/son/sondun20.html </URL>
<DATE> 2002/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Ürdün'lü gazeteciye Katar'da idam 
</HEADLINE>
<TEXT>

     Katar'da, ülkesi hesabına casusluk yapmaktan yargılanan Ürdünlü bir gazeteci, idama mahkum oldu. 
     Katar hakkında askeri ve diğer bilgileri Ürdün istihbaratına bildirmekle suçlanan gazeteci Firas Macali'nin avukatı İsa El Manai, mahkeme kararını temyiz edeceklerini söyledi. 
     Kararın Macali ve duruşmada hazır bulunan eski Enformasyon Bakanı babası Nasuh'u şok ettiğini söyleyen El Manai, mahkemenin kararını Macali'den alınan itirafa dayandırdığını, ölümle cezalandırılabilecek suçlarda itirafın yeterli kanıt olamayacağını belirtti. El Manai, temyiz için 15 gün süreleri olduğunu söyledi. 
     Katar yetkilileri, Macali'nin Katar'daki Amerikan askerleriyle ilgili hassa bilgileri Ürdün istihbaratına verdiğini ileri sürmüşlerdi. 
     Katar'da halen çoğu başkent Doha yakınlarındaki El Udeid üssünde olmak üzere 3 bin 300 kadar Amerikan askeri bulunuyor. 
     30'lu yaşlarda olan ve Katar Devlet televizyonunda çalışan Macali'nin eşi de, Katar'ın El Cezire televizyonunda gazetecilik yapıyor. 
     Ürdün'ün geçen Ağustos'ta, El Cezire'de yayınlanan bazı programların Ürdün Kraliyet ailesine hakaret içerdiği gerekçesiyle Katar'daki büyükelçisini çekmesinden bu yana iki ülke ilişkilerinde gerginlik yaşanıyor. 
     





</TEXT>
</DOC>
