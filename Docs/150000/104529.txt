<DOC>
<DOCNO> 104529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/29/siyaset/siy05.html </URL>
<DATE> 2002/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Alevilerden koşulsuz destek yok 
</HEADLINE>
<TEXT>

"Hiçbir partinin bahçesi değiliz" diyen Alevi Birlikleri Başkanı, "Hiçbir örgütsel güç veya kişi Alevilerin oyunu cebinde görmesin" dedi 
     ANKARA Milliyet 

     Alevi - Bektaşi Kuruluşları Birliği ABKB Genel Başkanı Ali Doğan, Alevilerin kendi geleceklerini pazarlık konusu yapmayacaklarını belirterek, "Hiçbir örgütsel güç veya kişi Alevilerin oyunu cebinde görmemelidir" dedi. 
     Doğan, Alevilerin görmezlikten gelindiği ve yok sayıldığını kaydederek, "Birtakım kişilerle kapalı kapılar ardında pazarlıklar yapanlar kerameti kendinden menkul şeyhlerin elini sıkarak, Alevilerin oylarını hanelerine yazacağını sanan siyasiler, dün olduğu gibi bugün de hüsrana uğrayacaktır" diye konuştu. 
     Kişisel çıkarları için bazı kesimlerin Aleviler adına beyanat vermelerini kınadıklarını söyleyen Doğan, siyasi liderlere de uyarıda bulundu. "Alevi kesiminin kayıtsız şartsız bağlanacağı Fethullahçıları yoktur. Çağdaş, örgütlü, kurumsal yapılanmaları vardır" diyen Doğan, Alevilerin hiçbir partiyi koşulsuz desteklemeyeceğini, listelerinde kendilerine yer açan partilerin değerlendirmeye alınacağını kaydetti. 
     



 SİYASET 

















</TEXT>
</DOC>
