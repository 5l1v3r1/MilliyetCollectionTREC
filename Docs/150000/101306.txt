<DOC>
<DOCNO> 101306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/11/son/sonspo01.html </URL>
<DATE> 2002/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe Hollanda'ya gitti... 
</HEADLINE>
<TEXT>

     Fenerbahçe, Avrupa Şampiyonlar Ligi 3. ön eleme turunda Feyenoord Rotterdam ile yapacağı zorlu deplasman maçı için Hollanda'ya gitti. 
     Atatürk Havalimanı'ndan özel bir uçakla Rotterdam'a giden sarı-lacivertli takım kafilesinde, kulüp başkanı Aziz Yıldırım ve bazı yöneticiler de yer aldı. 
     Uçağın hareketinden önce bir açıklama yapan idari koordinatör Kemal Dinçer, ligin ilk haftasında Trabzonspor ile yaptıkları maçta puan yitirmelerinin takımın moralini etkilemediğini söyledi. 
     Ön eleme turunda Feyenoord Rotterdam ile yapacakları ilk maçın çok önemli olduğunu vurgulayan Dinçer, ''Trabzonspor maçı bizim için artık geçti. Önemli olan Feyenoord maçı. Fenerbahçe camiasına yakışan bir futbol ortaya koyacağımızdan eminim. Bunun çift devreli bir maç olduğunun bilinciyle oynayacağız. İnşallah oradan iyi bir sonuçla döneceğiz'' diye konuştu. 
     Kaptan Ogün ise Trabzonspor maçından daha iyi bir futbol sergileyeceklerine inandığını belirterek, ''Feyenoord maçının atmosferi çok farklı olacak. 2 maç olarak düşünmek zorundayız. İkinci maçı kendi sahamızda oynayacağımızı bilerek, iyi bir sonuç elde etmeye çalışacağız. 
     Bu arada sarı-lacivertli takımın kafilesinde, sakatlıkları nedeniyle tedavileri süren Tuncay, İsmail, Ali ve Simao yer almadı. 
     





</TEXT>
</DOC>
