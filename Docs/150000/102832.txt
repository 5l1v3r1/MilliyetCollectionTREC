<DOC>
<DOCNO> 102832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/20/siyaset/siy01.html </URL>
<DATE> 2002/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan pes etmiyor 
</HEADLINE>
<TEXT>
Ecevit’in bombaları 
DSP lideri, Türk - İş Genel Başkanı Meral’e adaylık teklif etti. Temizel DSP yolunda, sırada Tantan var 
     AYHAN AYDEMİR Ankara 

     Başbakan Bülent Ecevit, Türk-İş, DİSK, TESK gibi örgütlerin kamuoyunda Kemal Derviş’i destekledikleri yönünde oluşan görüntüden rahatsızlık duymalarını dile getirmeleri üzerine atağa geçerek Türk - İş Genel Başkanı Bayram Meral’e milletvekilliği adaylığı teklifinde bulundu. Meral, teklife sıcak bakarken, konuyu Başkanlar Kurulu’na götüreceğini söyledi. 
     Derviş’in Türk-İş, TESK ve DİSK’i kendi arkasındaymış gibi göstermesi, bu kuruluşları rahatsız etti. CHP lideri Deniz Baykal’ın Türk-İş Genel Merkezi’nde açıklama yapması, aynı gün Derviş’in de bu kurumun salonunda solda birlik için CHP’yi adres göstermesi, Türk-İş yöneticilerinde rahatsızlık yarattı. 
     "Derviş güdümünde sendika" görüntüsünden rahatsızlık duyan DİSK yöneticileri de sendikalarının adının kişiler üzerinde sürdürülen tartışmalara sokulmasının yanlışlığından yakındı. 
     DİSK Başkanlar Kurulu, geçen hafta yaptığı toplantıda programında emekten yana olan ve emek örgütleri temsilcilerine milletvekili aday listesinde yer verilmesinde kurumsal işbirliği içinde olan sol bir partinin destekleneceğini bildirdi. 
     Bu görünümü fırsat bilen Ecevit, dün Meral’le görüşerek adaylık önerisinde bulundu. Meral, teklifi perşembe günü olağanüstü toplanacak Başkanlar Kurulu’na götüreceğini söyledi. 
     Meral, şu anda solda birliğin görünmediğini, temennilerinin solda da, sağda da birlik olduğunu belirterek, "Gönül isterdi ki olsun ama umudum yok" dedi. Bu birliktelikte DSP’nin dışarıda kalmasına gönlünün razı olmadığını ifade eden Meral, çeşitli siyasi partilerden teklif aldığını, amacı bir olan siyasi partilerin bir araya gelmesi gerektiğini savundu. 
     
     Temizel ve Tantan 
     DSP bombalarını patlatmaya hazırlanırken parti kulislerinde Zekeriya Temizel’in de partiye davet edildiği ve bir dizi görüşmeler yapıldığı belirtildi. Temizel’e "banko" olarak bakılırken Ecevit’in İçişleri eski bakanlarından Sadettin Tantan’ın da adaylığının sağlanması için girişimlerde bulunduğu konuşuluyor. 
     



 SİYASET 
















</TEXT>
</DOC>
