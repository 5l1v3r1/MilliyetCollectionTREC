<DOC>
<DOCNO> 129349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/07/son/sontur18.html </URL>
<DATE> 2003/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal, hükümete yüklendi "Kime yaranmak istiyorsunuz " 
</HEADLINE>
<TEXT>

     CHP Genel Başkanı Deniz Baykal, AK Parti Genel Başkanı Recep Tayyip Erdoğan ve Hükümet'i, Kıbrıs sorununa yaklaşımlarından dolayı eleştirdi. Hükümet'in Annan Planı'nı kabul ettirme kampanyalarına katkıda bulunduğunu savunan Baykal, ''Türkiye, 1923'den bu yana ilk kez meşru haklarını talep edemeyen, diz çökertilmiş, boyun eğdirilmiş bir ülke haline getirilmektedir'' dedi. 
     Baykal, partisinin TBMM Grup toplantısının açılışında yaptığı konuşmada, Kıbrıs konusundaki gelişmeleri değerlendirdi. AK Parti Genel Başkanı Recep Tayyip Erdoğan'ın, KKTC Cumhurbaşkanı Rauf Denktaş'a yönelik sözlerini eleştiren Baykal, bu sözlerle bir tavır, zihniyet ve anlayışın ortaya çıktığını söyledi. Baykal, müzakere süreci sırasında kullanılan bu sözlerin büyük sonuçlar doğuracağının önümüzdeki günlerde görüleceğini bildirdi. 
     Konuşmasında uzun uzun Kıbrıs'ın tarihi sürecini anlatan Baykal, bütün sıkıntılara, fedakarlıklara karşın bugün gelinen aşamada ortaya konulan planın, Kıbrıs'ta Türkleri azınlık durumuna getirmek istediğini, farklılıkları yok saydığını, 60 bin Rum'u kuzeye yerleştirmek istediğini kaydetti. Bunlara izin verilmesi durumunda Türk toplumunun kendi yurduna sahip olamayacağını, bu yaklaşımın barışı getirmeyeceğini ifade eden Baykal, ''Bu, Balkanlar'daki, Ortadoğu'daki yaşanan gerçekler ışığında yanlıştır'' dedi. 
     Plana ''Evet'' denilmesi durumunda 30 yıl sonra, daha önce bölgeden ayrılan Rumların Kuzey'de bireysel hak talebinde bulunacağına da dikkat çeken Baykal, bunun yanlış olduğunu söyledi. Baykal, hak kayıplarının başka tazmin ve telafi yolları olduğunu söyledi. 
     
     ''İKTİDAR PARTİSİNE ANLATAMIYORUZ'' 
     CHP Genel Başkanı Baykal, 60 bin Rum'un Kuzey'e yerleşmesinin barışa, huzura katkı yapıp yapmayacağını, bunun hangi niyete dayandığını anlamanın ve kabul etmenin mümkün olmadığını bildirdi. Bölgede ''Mayalanacak 60 bin Rum'un'', paraları, AB ve Yunanistan'ın desteği ile bölgeyi bir Rum kesimine dönüştüreceği uyarısında bulunan Baykal, ''KKTC'yi Rum kesimine dönüştürmenin ipuçları bu planın içindedir'' dedi. 
     Konuşmasını, ''Hükümet buna Evet diyorsa bilelim'' sözleriyle sürdüren Baykal, kendilerinin ''Evet'' diyemeyeceğini ve siyaset ve ahlak açısından denilmesini de kabul edemeyeceklerini söyledi. Baykal, bunun ''Çağın anlayışı'' olduğunu söyleyenlere de tepki duyduğunu bildirerek, ''Mitsotakis 10 yıl sonra Kıbrıs Rum adasıdır diyor. Biz bunu iktidar partisine anlatamıyoruz'' diye konuştu. 
     
     ''ÇÖZÜM DİYORSANIZ, BİLELİM...'' 
     ''Çözümsüzlük, çözüm değildir '' diyenlerin çözümün ne olduğunun yanıtını vermesi gerektiğini de kaydeden Baykal, ''Eşit siyasi haklara sahip iki toplumun bulunduğu bir durumdan azınlık statüsüne düşülmesi mi çözüm '' diye sordu. Baykal, sözlerini özetle şöyle sürdürdü 
     ''Plana göre, Kıbrıs Rum Kesimi'nin aldığı borçların yüzde 20'sini KKTC ödeyecek, KKTC sürekli Barış Gücü'nün denetimi altında kalacak, 10 kişilik bir Türk askeri birliği bile yer değiştirebilmek için günlerce önceden izin alacak, 60 bin Rum KKTC'ye getirilecek. Bu, çözüm diyorsanız, bilelim. Çözüm diye KKTC'yi kuşatmak için planlanan bir haritayı onaylamaya diyorsanız, söyleyin, görelim. Ya Karpaz'dan ya da Güzelyurt'tan vazgeçeceksiniz, bunu kabul, Çözüm ise bilelim. Taşucu'ndan 40 mil mesafede Rum devletinin oluşmasına Evet demek çözümse bunu bilelim. Kararlar alınıyor, kabul ettirmek için kampanyalar yürütülüyor. Bu hükümet buna katkıda bulunuyor.'' Türkiye'nin Kıbrıs sorunu karşısında ''Ne verirlerse onunla yetinelim, artık taşıyamıyor hale geldik, uzatmayalım'' noktasına geldiğini üzüntüyle izlediğini bildiren Baykal, Erdoğan'ın konuşmalarında da bu psikolojinin görüldüğünü söyledi. 
     
     ''KİME YARANILMAK İSTENİYOR '' 
     Baykal, Türkiye'nin, meşru haklarından vazgeçmiş bir görüntü verdiğini, 12 Aralık'ta Kopenhag'da kabul etmediğini kabul edebilir durumda göründüğünü ifade eden Baykal, Erdoğan'ın müzakere sürecinde kullandığı sözlerin Denktaş'ı güç duruma düşürdüğünü kaydetti. Baykal, ''Denktaş'ın politikalarını zayıflatanlar kime yaranmak istiyor, kimden onay alınmak isteniyor '' diye sordu. 
     1923'den bu yana Türkiye'nin ilk kez meşru haklarını takip edemeyen, meşru haklarından vazgeçmiş, diz çökertilmiş bir ülke haline getirildiğini kaydeden CHP Genel Başkanı Baykal, ''Bu AK Parti iktidarının ilk icraatı olacaktır'' dedi. 
     Erdoğan'ın, Kıbrıs sorununun 40 yıllık politikalar sonunda bu noktaya getirildiği iddialarına da değinen Baykal, şöyle konuştu 
     ''Menderes ve Zorlu'nun imzaladığı anlaşma mı yanlıştı 74'mü yanlıştı Enosis olsaydı mı denilmek isteniyor Bunları savunmayacak mıyız, bunlardan vaz mı geçeceğiz KKTC'nin bağımsız bir devlet olarak kendi kaderini tayin hakkı doğrultusunda bağımsızlığını ilanı mı yanlıştı Orhan Arıburnu'nun bir şiiri vardır, Bari trampetler çalmasa, insan gürültüye gitmese... diye. Bari trampetler çalmasa, haysiyetimiz rencide olmasa...'' 
     





</TEXT>
</DOC>
