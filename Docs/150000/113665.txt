<DOC>
<DOCNO> 113665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/18/son/sondun17.html </URL>
<DATE> 2002/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Afganistan'da savaş baronları arasında yeni çatışma 
</HEADLINE>
<TEXT>

     Afganistan'ın güneydoğusunda Afgan savaş ağası Paşa Han Zadran'a bağlı güçlerle, Host Valisi Hamik Tanival'a bağlı güçler arasında yeni bir çatışma patlak verdi. 
     Tanival'in komutanlarından Heal Baz, dün yeni bir operasyon başlattıklarını, Nadir Şahı Kot kasabasını ele geçirdiklerini, 6 kişiyi tutukladıklarını, ayrıca çok sayıda silah ile 2 araca el koyduklarını söyledi. 
     Zadran'ın komutanlarından Gamai ise kasabayı kaybettiklerini doğruladı ve Tanival'e atfen, "Bu komünistle müzakere yapmayacağız" dedi. 
     Bagram'daki Amerikan güçlerinin sözcüsü Albay Roger King de, durumu yakından izlediklerini, uluslararası koalisyon güçlerinin bu çatışmalara karışmadığını söyledi. 
     Zadran, bu yıl başında Afganistan Devlet Başkanı Hamid Karzai tarafından Paktia eyalet valisi olarak atanmış, yerel şura buna itiraz etmişti. 
     Paşa Han Zadran güçlerinin intikam için Paktia'nın başkenti Gardez'e yağdırdığı roketlerde 30'dan fazla sivil hayatını kaybetmiş, daha sonra yer yer çatışmalar başlamıştı. 
     





</TEXT>
</DOC>
