<DOC>
<DOCNO> 104189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/27/son/sondun12.html </URL>
<DATE> 2002/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'da seçimlere doğru... 
</HEADLINE>
<TEXT>

     Almanya Federal Seçim Komisyonu Başkanı Johann Hahlen, 22 Eylül'de yapılacak genel seçimlerde, Köln ve Dortmund kentleri ile çevredeki diğer bazı seçim bölgelerinde, ilk kez deneme mahiyetinde elektronik seçim cihazlarıyla oy kullanılacağını söyledi. 
     Başkent Berlin'de düzenlediği basın toplantısında seçimler hakkında bilgi veren Hahlen, elektronik seçim cihazlarının 1999 yılında yapılan Avrupa Parlamentosu seçimlerinde başarıyla kullanıldığını, vatandaşların bu aletler sayesinde tek bir düğmeye basarak istedikleri partiyi seçebildiklerini ifade etti. 
     Genel seçimlerde oy pusulalarının ilk kez zarflara koyulmayacağını belirten Hahlen, ''Seçim odalarında oylarını kullanan vatandaşlarımız daha sonra oy pusulalarını tercihleri görülmeyecek şekilde katlayarak oy kutularına atacaklar. Bu yöntemle oy sayımı da kolaylaşacak'' dedi. 
     Seçim bölgelerinin 1998 yılındaki genel seçimlere göre 29 azaltılarak 299'a düşürüldüğünü ve Federal Meclis için toplam 598 milletvekili seçileceğini kaydeden Hahlen, bazı seçim bölgelerindeki oy fazlalığından dolayı ek milletvekillerinin de Meclis'e girebileceğini ifade etti. 
     Önceki seçimlerde 13 ek milletvekilinin Meclis'e girdiğini hatırlatan Hahlen, ''Bu nedenle Meclis'teki miletvekili sayısı 669'a ulaşmıştı. 3 milletvekilinin çeşitli nedenlerle ayrılmasından sonra milletvekili sayısı 666'ya düştü. Yasalara göre, bu milletvekillerinin yerine yeni milletvekili gelmiyor. Bu durum değişmedi'' dedi. 
     Seçimlere 24 partinin katıldığını hatırlatan Hahlen, partilerin aday sayısının önceki genel seçimlere göre 1500 kadar azalarak yaklaşık 3 bin 500'e gerilediğini, ayrıca 60 bağımsız milletvekili adayı olduğunu söyledi. 
     Almanya'daki sel felaketinin, seçim organizasyonunu büyük ölçüde etkilemediğine işaret eden Hahlen, ''Sadece evlerinden tahliye eden vatandaşlara seçim zarfları zamanında ulaşmayabilir. Bu vatandaşlarımız mektupla oy kullanabilirler'' dedi. 
     Mektupla oy kullananların 1998 yılında yüzde 16 civarında olduğunu, bunun artmasını beklediklerini ifade eden Hahlen, 25 yıldan daha az bir süre Avrupa dışında yaşayan Alman vatandaşlarının da oy kullanabileceklerini belirtti. Hahlen, ''Ancak bunun için bu vatandaşların 1 Eylül'e kadar Almanya'da eskiden oturdukları seçim bölgesine başvuruda bulunmak zorundalar'' diye konuştu. 
     Hahlen, aşırı sağcı Almanya'nın Milliyetçi Demokratik Partisi'nin NPD milletvekili çıkarması ve daha sonra yasaklanması durumunda ne olacağı şeklindeki bir soruya karşılık, ''NPD'nin Federal Anayasa Mahkemesi tarafından kapatılması durumunda, bu partinin milletvekilleri de görevlerini kaybederler. Buna bağlı olarak da Meclis'teki üye sayısı azalır'' dedi. 
     





</TEXT>
</DOC>
