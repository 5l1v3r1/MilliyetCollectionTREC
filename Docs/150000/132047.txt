<DOC>
<DOCNO> 132047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/20/son/sontur15.html </URL>
<DATE> 2003/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Genelkurmay Başkanı, Milli Savunma Bakanı ile görüştü 
</HEADLINE>
<TEXT>

     ABD Genelkurmay Başkanı Orgeneral Richard Myers, Milli Savunma Bakanı Vecdi Gönül'ü ziyaret ederek bir süre görüştü. 
     Gönül, makamındaki görüşme öncesinde yaptığı açıklamada, dost ve müttefik ABD'nin önemli bir temsilcisini ağırladıklarını söyledi. Myers'in nezaket ziyaretinde bulunduğunu belirten Gönül, ''Herhangi bir gündemimiz, müzakeremiz yok'' dedi. 
     Milli Savunma Bakanı Gönül, Türkiye ile ABD arasındaki iyi ilişkilerin her zaman devam etmesi temennisinde bulundu. 
     ABD Genelkurmay Başkanı Orgeneral Myers de, Türkiye'de bulunmaktan memnuniyet duyduğunu ifade etti. Türkiye ile ilişkilere büyük önem verdiklerini anlatan Myers, Irak sorununun uluslararası kamuoyunun gündeminde olduğunu, ancak bölge ülkelerini daha yakından ilgilendirdiğini kaydetti. 
     Görüşmeye, ABD'nin Ankara Büyükelçisi Robert Pearson da katıldı. 
     
     ORGENERAL ÖZKÖK İLE GÖRÜŞMESİ 
     Bu arada, Genelkurmay Başkanlığı Genel Sekreterliği'nden yapılan açıklamada, Myers ile Genelkurmay Başkanı Orgeneral Hilmi Özkök arasındaki görüşmede, Türk-Amerikan askeri ilişkileri, savunma sanayi projeleri ve bölgedeki gelişmeler üzerinde durulduğu bildirildi. 
     





</TEXT>
</DOC>
