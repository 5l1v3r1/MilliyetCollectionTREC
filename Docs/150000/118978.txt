<DOC>
<DOCNO> 118978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/15/siyaset/siy01a.html </URL>
<DATE> 2002/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Jet Fadıl’a CHP protestosu 
</HEADLINE>
<TEXT>

CHP’liler, dolandırıcılıktan yargılanan Siirt Bağımsız Milletvekili Fadıl Akgündüz, yemin için kürsüye yürürken salonu terk etti. AKP’liler ise, Akgündüz’ü alkışlamadı 
     Dolandırıcılıkla yargılanan Siirt Bağımsız Milletvekili Fadıl Akgündüz’ün yemin sırası geldiğinde CHP salondan ayrılarak, AKP ise sessiz kalarak protesto etti. 
     CHP, AKP Samsun Milletvekili Musa Uzunkaya’nın sırası geldiğinde Akgündüz’ü protesto etmek amacıyla Genel Kurul Salonu’nu topluca terk etti. Yozgat Milletvekili Emin Koç da salonu terk ederken masa kapaklarına vurarak tepki gösterdi. Yeminini bitiren Uzunkaya, AKP’li milletvekillerine dönüp gülerek, "bana rest çektiler" dedi. 
     Muhalefet kulisinin girişinde ayakta bekleyen CHP’li milletvekilleri, televizyondan Akgündüz’ün yemin törenini izledi. AKP’li milletvekilleri ise Akgündüz’ün kürseyi çıkış ve inişinde alkışlamayarak sessiz protestoyu tercih etti. Akgündüz kürsüden inerken, CHP’li milletvekilleri alkışlarla salona yeniden girdi. Bağımsızların sırası CHP’lilerin bulunduğu muhalefet kulisine yakın olmasına rağmen Akgündüz, kürsüden inince uzun yolu tercih edip iktidar kulisinden çıktı. 
     Eylemi örgütleyen CHP’li Mehmet Sevigen, "Kamuoyunda çok büyük tepki var bunu buraya yansıtmamız gerekiyordu" dedi. 
     
Korumalardan uyarı...      Akgündüz ise kulisten "Siirt sizinle gurur duyuyor" sloganları altında ayrıldı. Protesto hakkında soru soran gazetecilere Akgündüz’ün korumalarından "Sen kimsin, bu nasıl soru " diye uyarı geldi. Akgündüz soruları ise şöyle yanıtladı "Ben halkın bana verdiği yetkiyi kullandım. Anormal bir şey varsa onu yapanlara sorun. AKP normal olanı yaptı. Kendimi büyük hissettim. Böyle bir şey son olmalı. Gerekçeyi anlayamadım." 
     



 SİYASET 



















</TEXT>
</DOC>
