<DOC>
<DOCNO> 108414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/19/spor/spo06.html </URL>
<DATE> 2002/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
HABER TURU 
</HEADLINE>
<TEXT>

     İyi ki doğdun Erzik 
     MURAT AĞCA 

     İSTANBUL’DA toplanan UEFA Yönetim Kurulu, dün akşam Asbaşkan Şenes Erzik’in doğum gününü kutladı. Hilton Oteli’nde dün başlayan toplantıda yeni lisans sistemi, Euro 2004 raporları, Avrupa Kulüp Forumu ve Euro 2008 seçimi gibi konularda önemli kararlar alan UEFA’nın patronları, akşam yemeğinde de 60 yaşına basan Erzik’e hediyeler sunup, doğum günü pastasını yediler. Öte yandan AIK Solna’nın onursal başkanı olan Lennart Johansson’un, Fenerbahçe maçını üyeleriyle birlikte bu akşam resmi yemek sırasında kuralacak dev ekrandan izleyecek. 
     
     Bakan Toprak’tan Sakarya’ya jest 
     SPORDAN Sorumlu Devlet Bakanı Erdoğan Toprak, trafik kazasında yaşamını yitiren Sakaryasporlu Aykut Yiğit, Fevzi Erginoğlu, Fırat Öndil, Cüneyt Çukur, Fevzi Erginoğlu ve Selami Uludağ’ın ailelerini evlerinde ziyaret edecek. Toprak, ailelere bir yıllık ihtiyaçlarını karşılayacak şekilde maddi destekte bulunacak. Öte yandan Bakan Toprak, bu konuda bir kampanya başlatacaklarını açıkladı. 
     
     Kelebek gibi çaldı 
     BOKSUN efsanevi isimlerinin başında gelen ABD’li ünlü boskör Muhammed Ali’nin kızı Hana Yasmeen Ali, Ohio eyaletinin Rossford şehrinde bir alışveriş merkezinden tablo çalarken yakalanarak tutuklandı. Linens Things isimli mağazadan 70 dolar değerindeki bir tabloyu çantasına sokmaya çalışırken yakalanan 26 yaşındaki Ali, 1500 dolar kefaletle serbest bırakıldı. Ali’nin çıkarılacağı mahkemede suçlu bulunması halinde 90 gün hapis yatacağı belirtildi. 
     
     Libya dağıldı 
     LİBYA Futbol Federasyonu, milli futbol takımını dağıttığını açıkladı. İki hafta önce Afrika Kupası elemelerinde Kongo’yu 3 - 2 yendikten hemen sonra İtalyan Teknik Direktör Francesco Scoglio’nun görevine son veren federasyon, dün de milli futbol takımı oyuncularına bir daha milli takıma davet edilmeyeceğini bildirdi. Federasyon yetkilileri, karara gerekçe göstermezken, 2004 Tunus elemelerinde Libya’yı Lig Karması’nın temsil edeceği belirtildi. 
     
     
     
     



 SPOR 




























</TEXT>
</DOC>
