<DOC>
<DOCNO> 104611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/29/son/sondun33.html </URL>
<DATE> 2002/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'tan Arap ülkelerine çağrı "ABD ilişkilerinizi gözden geçirin" 
</HEADLINE>
<TEXT>

     Irak, ABD'nin rejim değişikliği ''komplosundan vazgeçmesi için'' Arap ülkelerini ABD ile ilişkilerini gözden geçirmeye çağırdı. 
     Irak'ta iktidardaki Baas partisinin yayın organı El Tavra gazetesindeki haberde, ''Arap ülkeleri, bu komplonun sonuçlarını iyi düşünmeli ve Amerikan yönetimiyle ilişkilerinin tamamını yeniden gözden geçirmeli'' denildi. 
     Haberde, ''Amerika, korku salan bir kurt-adam değildir ve dünya halklarını korkutmak için büyük bir askeri güce sahip olmasına karşın, haklarına, zenginliklerine ve kapasitelerine inanan bir halkı ikna edemez'' ifadesi kullanıldı. 
     ABD'nin Arap ülkelerini Tanrı'nın onlara verdiği zenginlikleri hak etmeyen düşmanlar olarak gördüğü savunulan haberde, Arap ülkelerinden, kendi çıkarlarına zarar gelmemesi için Washington ile ittifaklarını sıkılaştırmamaları istendi. 
     Haberde, Araplar arasındaki anlaşmazlıkların aşılması ve özellikle güvenlik alanında dayanışmanın sağlamlaştırılması zamanının geldiği vurgulanırken, buna Irak'a karşı her türlü komploya karşı açık ve sağlam bir tavır takınmakla başlanabileceği belirtildi. 
     Bu arada, olası askeri harekat karşısında Irak Devlet Başkanı Saddam Hüseyin'in üst düzey askeri yetkililerle dün gece bir toplantı yaparak saldırıya karşı hazırlıkları görüştüğü belirtildi. 
     Resmi İNA ajansının haberinde, Askeri Endüstri Bakanı Abdül Tavab Molla Hüveyş ve Irak uçaksavar birliklerinin komutanı Muzahim Saab El Hasan ve askeri endüstriden birçok araştırmacının katıldığı toplantıda Saddam Hüseyin'in, ''ordunun ve halkın desteğinde, kötülere meydan okumak ve onları yollarından döndürmek için sağlam temeller hazırlama çabalarını'' övdüğü kaydedildi. 
     





</TEXT>
</DOC>
