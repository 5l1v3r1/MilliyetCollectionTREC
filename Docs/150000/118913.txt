<DOC>
<DOCNO> 118913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/14/son/sontur03.html </URL>
<DATE> 2002/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Burdur'da iki genci öldürenler seri katil çıktı... 
</HEADLINE>
<TEXT>

     Burdur geçtiğimiz hafta iki genç sevgilinin ardından ağladı. 
     Taksi şoförü olan Mesut Ballı ile liseli sevgilisi Burcu Köker, göl kıyısında öldürülmüş olarak bulundular. 
     Üstelik Mesut'un iki kolu öldürülmeden önce kırılmıştı. Yani genç kızın sevgilisine gözlerinin önünde işkenci yapılmış, ardından ikisi de öldürülmüştü. 
     İki genç mezarlıkta yanyana toprağa verilirken yakınları arkalarından gözyaşı döküyordu. 
     Polis cinayeti kısa sürede çözmeyi başardı. Katiller ise Türkiye'de pek benzerine rastlanmayan seri katil çıktı. 
     Katiller Burdur'dan önce Antalya'nın Korkuteli ilçesi'nde Ümmü Gülsüm Kaya adlı kızı öldürüp gömmüşler. Ardından kaçarken parasız kalınca Burdur Gölü kıyısında başbaşa sohbet eden iki genci görmüşler. İki genci soymak için harekete geçen katillerin son durağı yine cinayet olmuş. 
     Antalya kent merkezinde, dün bir kuyumcuda altın bozdururken yakalanan ve Ümmü Gülsüm Kaya'nın 21 katilleri oldukları iddia edilen Mehmet Bıçak 27 ve Aziz Gülkaya'nın 25 sorgulamaları sonucu, 8 Kasım'da, Burdur Gölü kıyısında cesetleri bulunan Mesut Ballı ile lise öğrencisi Burcu Köker'in de katil zanlıları oldukları ortaya çıktı. 
     Korkuteli Cumhuriyet Savcısı Refik Hakan Başverdi, yaptığı açıklamada, Bıçak ve Gülkaya'nın, Ümmü Gülsüm Kaya'yı öldürdükten sonra Burdur'a kaçtıklarını, burada parasız kaldıkları için Mesut Ballı ve Burcu Köker'i, para ve değerli eşyalarını gasp etmek amacıyla öldürdüklerini itiraf ettiklerini açıkladı. 
     Bıçak ve Gülkaya, tatbikat için Burdur'a gönderilirken, olayla ilgili soruşturma derinleştirildi. 
     
     SANIKLAR KUYUMCUDA YAKALANMIŞTI 

     Mehmet Bıçak ve Aziz Gülkaya, Antalya'da bir kuyumcuda altın bozdurmak isterken Emniyet Müdürlüğü Cinayet Bürosu ekipleri tarafından yakalanmıştı. Bıçak, ifadesinde, Ümmü Gülsüm Kaya'yı kız arkadaşı Öznur Toplum ile arasının bozulmasına neden olduğu gerekçesiyle öldürdüğünü, daha sonra cesedi gömdüğünü itiraf etmişti. 
     Burdur'da meydana gelen olayda ise Mesut Ballı ve kız arkadaşı Burcu Köker, Burdur Gölü kıyısında, sazlıklar arasında, av tüfeğiyle öldürülmüş halde bulmuştu. 
     





</TEXT>
</DOC>
