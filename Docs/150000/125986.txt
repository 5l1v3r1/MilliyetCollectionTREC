<DOC>
<DOCNO> 125986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/21/guncel/agun.html </URL>
<DATE> 2002/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyük gözaltı .. 
</HEADLINE>
<TEXT>

Ankara Emniyeti, Hablemitoğlu suikastını çözmek için bölgede yapılan 3 bin cep telefonu görüşmesini tek tek dinliyor... 
Savcılığa göre, özel pirinç levhalı kurşun kullanan saldırgan, tam bir profesyonel...Suikastı araştıran grubu MİT de destekliyor 
     TOLGA ŞARDAN Ankara 

     Türkiye’yi sarsan Dr. Necip Hablemitoğlu suikastını araştıran polis, tüm başkenti adeta gözlem altına aldı. Olayı geniş çaplı araştıran polis, Hablemitoğlu’nun son dönemini mercek altına aldı. Katillerin profili konusunda çalışan Ankara DGM de, ateş eden kişiyi "çok profesyonel ve soğukkanlı" diye yorumladı. Öte yandan Hablemitoğlu’nun evine geçtiğimiz yaz kimliği belirsiz kişilerin girdiği anlaşıldı. 
     Suikastı soruşturan Terörle Mücadele Şubesi, MİT’in de desteklediği "çalışma grupları" oluşturdu. Gruplardan biri olayın kriminal boyutunu oluşturan otopsi ve balistik sonuçlarını incelerken, bir başka grup, Hablemitoğlu’ nun son bir haftasını mercek altına alarak, temaslarını, görüştüğü kişileri ve gittiği yerleri araştırmaya başladı. Dosyanın teknik inceleme bölümünü üstlenen bir başka grup da, Çankaya bölgesindeki baz istasyonları aracılığıyla yapılan 3 bine yakın cep telefonu görüşmesini araştırıyor. Bu grup, Hablemitoğlu’nun son olarak gittiği Migros’un 6 ayrı kameradan çekilen kapalı devre görüntülerini de inceliyor. 
     
     KOMŞULAR İNCELENİYOR 
     Hablemitoğlu’nun bilgisayarının ana belleğinde inceleme yapan bu grup, ana bellekte, ünlü hocanın "Köstebek" adlı kitabıyla bazı çalışmalarını buldu ancak hemen sildiği için tehdit mesajlarına ulaşamadı. Bir grup ise olayın yaşandığı Portakal Çiçeği Sokak ve çevresindeki apartman sakinlerini incelemeye başladı. Çevre sakinlerinden 200 kişinin bilgisine başvuruldu. Hablemitoğlu’nun odasına da girilmesini yasaklayan polis, dün de sokaktan kamerayla görüntü aldı. 
     
     ÖZEL KURŞUNLA VURULDU 
     Ankara DGM Başsavcılığı da katil veya katillerin profilini çıkartmaya çalışıyor. Savcılar otopsiden sonra Hablemitoğlu’nun ilk kurşunu yediği gözünün iç kısmında barut yanıklarına rastladı. Yakın ateşin işareti olarak gösterilen bu iz, savcıların ateş eden kişiyi "soğukkanlı, profesyonel ve öldürme amaçlı" diye yorumlamalarına neden oldu. İlk kurşunun "özel kurşun" diye nitelendirilen pirinç levhalı olduğu ve bu pirinç levhanın ilk ateş sonrası, kurşun vücuttan çıkarken Hablemitoğlu’nun kafasında kaldığı bildirildi. 
     Saldırganların tam bir profesyonel olduğunu belirten yetkililer, ikinci kurşunu Hablemitoğlu’nun ensesine sıkan saldırganın bunu işini garantiye almak için yaptığını söyledi. 
     Hablemitoğlu’nun izlendiğini de belirten yetkililer, katillerin saldırıdan sonra ölmeyebileceği düşüncesiyle en garantili ve en az delil bırakacak yöntemi seçtiğini kaydetti. 
     
Eşi Üzülmeyeyim diye söylemedi      Hablemitoğlu’nun evine geçtiğimiz yaz, eşi ve çocukları tatildeyken kimliği belirsiz kişilerin girdiği ve evden birşey almadan, ortalığı dağıtarak kaçtığı anlaşıldı. Şengül Hablemitoğlu, "Eşim ben üzülmeyeyim diye söylememiştir" dedi. 
     
Emniyetten ilginç Köstebek uyarısı      Hablemitoğlu’nun yakın arkadaşı Araştırmacı Ergün Poyraz, "Köstebek" adlı kitabın basılmaması konusunda, Emniyet’ten bir üst düzey yetkilinin uyarıda bulunduğunu öne sürdü. Poyraz, "Bu kişi, son iki ayda birkaç kez uyarıda bulundu" dedi. 
     



 GÜNCEL 

















</TEXT>
</DOC>
