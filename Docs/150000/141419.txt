<DOC>
<DOCNO> 141419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/08/spor/spo03.html </URL>
<DATE> 2003/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Terim’in vurucu timi 
</HEADLINE>
<TEXT>

Galatasaray’ın hocası, forvette Revivo, Lukunku, Ümit Karan üçlüsünü birlikte oynatacak, duran toplarla gol kovalayacak 
     Üç forvet 
     TEKNİK Direktör Fatih Terim, Fenerbahçe karşısına üç forvetle çıkacak. Terim’in, Revivo - Lukunku - Ümit Karan üçlüsüne ileride görev vereceği ve tüm taktiğini erken dakikalarda atılacak bir gole göre kurduğu ifade edildi. Tecrübeli hocanın, özellikle Revivo’ya "Sana bu maçta çok güveniyorum. Herşeyini ortaya koymalısın" dediği kaydedildi. 
     
     Pres emri 
     TERİM’İN taktikleri arasında, özellikle ceza sahası önlerindeki frikik alanlarında rakibe yaptırılacak faullerin de büyük önem taşıdığı belirtildi. Tecrübeli teknik adamın Lukunku’dan hava toplarındaki üstünlüğü nedeniyle yararlanmayı düşündüğü, Ümit Karan’ın çabukluğu ve rakip defansı hataya zorlayan presini de kullanmayı planladığı bildirildi. 
     
Onur savaşınız      ERHAN TELLİ 

     Nefesler tutuldu 
     GALATASARAY’DA derbi maçı için nefesler tutulurken, dün oyuncularıyla bir toplantı yapan Teknik Direktör Fatih Terim son uyarılarını yaptı, "Bu sizin onur savaşınız" ifadesini kullandı. Terim, artık hataya tahammülü olmadığını da belirterek "Sahaya çıkıp Galatasaraylı gibi oynayın, bu kazanmanız için yeter" dedi. 
     
     Tahriklere dikkat ’ 
     OYUNCULARINDAN maç boyunca rakip oyunculardan gelebilecek tahriklere kapılmamalarını da isteyen Terim, maçın hakemi Selçuk Dereli ile de gereksiz diyaloğa girilmemesini tembihledi. Fatih Terim, "Saha ve seyirci avantajı bizimle. Ali Sami Yen’de bu maçı kazanmamamız için hiçbir neden olamaz" diye konuştu. 
     
Taraftara özel çağrı      YÖNETİM, Galatasaraylı taraftarları derbi için uyardı. Sarı - Kırmızılı yöneticiler, internet sitesinden yaptıkları açıklamada, "Çok önemli bir fikstür avantajına sahibiz. Derbi ateşi ne kadar sıcak olursa olsun, bir önceki maçta yaşananlar ne olursa olsun, sahamızın kapatılmasına imkan verecek hakem anonslarını yaptırtmayalım. Çirkin pankartlardan kaçınalım" ifadelerini kullandı. 
     
Medya ordusu      DÜNYA’NIN sayılı derbileri arasında gösterilen Galatasaray - Fenerbahçe karşılaşmasında adeta bir medya ordusu görev yapacak. Dev karşılaşma için 10’u yabancı, toplam 290 gazetecinin Türkiye Spor Yazarları Derneği’ne TSYD akredite olduğu öğrenildi. Maçı, 5’i İsrailli olmak üzere, Alman ve İspanyol medya mensuplarının da izleyeceği açıklandı. 
     
Başkanların derbi karnesi      GALATASARAY Kulübü Başkanlığı görevine 23 Mart 2002’de getirilen Özhan Canaydın 2. kez Fenerbahçe derbisinin heyecanını yaşayacak. Canaydın ilk maçında 6-0’lık bir yenilgi yaşamıştı. Aziz Yıldırım ise 15 Şubat 1998’den bu yana Sarı - Kırmızılı takımla yapılan 13 maçta 4 galibiyet, 4 yenilgi, 5 beraberlik gördü. Bu maçlarda Fenerbahçe 21 gol attı, kalesinde 20 gol gördü. 
     
     GALATASARAY 
     Mondragon 
     Suat Usta Emre 
     Xavier 
     Bülent 
     Hakan Ünsal 
     Ümit Davala 
     Hasan Cihan 
     Ergün 
     Ümit Karan 
     Lukunku 
     Revivo 
     



 SPOR 





























</TEXT>
</DOC>
