<DOC>
<DOCNO> 149196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/11/son/sontur26.html </URL>
<DATE> 2003/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal "Irak'ta olmak bazılarını rahatsız ediyor" 
</HEADLINE>
<TEXT>

     CHP Genel Başkanı Deniz Baykal, Türkiye'nin Irak'ta oluşturulmak istenen yeni projeyi sıkıntıya sokacak bir askeri güç olarak orada bulunmasının pek çok çevreyi rahatsız ettiğini söyledi. Baykal, "Bu sürecin sonunda Türkiye'nin Irak'taki gelişmeleri yönlendirici bir rol oynama şansının darbe yemesinden kaygı duyuyuyorum" dedi. 
     CHP lideri, hükümetin kendisine duyulan güveni çelişik uygulamalarıyla sarstığını, bundan dolayı faizlerin, savaşın da etkisiyle yüzde 60'lara yükseldiğini belirtti. Bunun sonucunda Türkiye'nin borç stokunun 22 milyar dolar arttığını savunan Baykal, "Hükümet, sürpriz kaynak arayışı içinde. En büyük kaynak iyi yönetim, doğru-dürüst hükümet etmektir" dedi. 
     Özelleştirmeye de değinen Baykal, Türkiye'de üretim yapan, vergi ödeyen ve istihdam yaratan kuruluşların başında kamu kuruluşlarının geldiğini söyledi. TEKEL, Milli Piyango, Petkim, Tüpraş gibi kuruluşların zarar etmediği halde satılmak istendiğini belirten Baykal, "Özelleştirme, Türkiye pazarının uluslararasılaştırılmasıdır. Milli Piyango'nun özelleştirmesinde hangi ulusal yarar, hangi üretim arayışı var " diye sordu. 
     Sendikalaşma konusunda ancak kendilerinin söz söyleyebileceğini belirten Baykal, çünkü genel merkezinde çalışanların sendikal haklarının bulunduğu tek partinin CHP olduğunu belirtti. Baykal, "Sorun bakalım AK Parti Genel Merkezi'nde sendika var mı Sayın Başbakan hızla çalışanların bu eksiğini gidersin" dedi. 
     CHP Genel Başkanı Baykal, hükümetin Irak savaşı ile ilgili gelişmelerde de kararlı ve tutarlı bir politika izleyemediğini söyledi. Sorunun başından itibaren asıl hedefin Ortadoğu'ya yeni yapı getirmek olduğunun ortaya çıktığını belirten Baykal, bu niyetin ABD tarafından bölgenin güçlü ülkesi Türkiye ile paylaşılmadığını söyledi. Baykal, tam tersine Türkiye'nin olayın dışında tutulması amacıyla sistemli bir gayret gösterildiğini, bazılarının iddia ettiği gibi ikinci tezkere kabul edilse dahi bu gerçeğin değişmeyeceğini öne sürdü. 
     Türkiye'nin defalarca "kırmızı çizgiler" dışında Kuzey Irak'la ilgili hiçbir niyetinin olmadığını açıkladığını belirten Baykal, bunun da ABD tarafından kabul edildiğini kaydetti. Baykal, hava koridorunun açılması karşılığından verilmesi öngörülen 1 milyar doların Kuzey Irak'a girilmemesi şartına bağlanmasının Türkiye'ye yapılacak en büyük haksızlık olduğunu söyledi. 
     Baykal,"Kuzey Irak'a girmeyi düşünmüyorsanız, niçin o zaman 'kırmızı çizgilerimiz var' dediniz Şimdi gelinen noktada o kırmızı çizginin gereğini yapamaz bir noktada kendinizi hissederek, niye böyle davranış sergiliyorsunuz " diye konuştu. 
     





</TEXT>
</DOC>
