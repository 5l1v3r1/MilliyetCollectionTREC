<DOC>
<DOCNO> 100169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/05/son/sontur18.html </URL>
<DATE> 2002/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
AP yetkilisi Brok "Kopenhag kriterleri hala karşılanmadı" 
</HEADLINE>
<TEXT>

     Avrupa Parlamentosu Dış İlişkiler Komitesi Başkanı Elmar Brok, son AB reformlarıyla Türkiye'nin büyük mesafe kaydettiğini, buna rağmen Kopenhag siyasi kriterlerinin hala karşılanamadığını ileri sürdü. 
     ''AB Haber'' adlı internet sitesinin haberine göre, Brok, BBC'ye verdiği mülakatta, TBMM'de kabul edilen AB uyum paketinin Türkiye'nin üyelik müzakerelerine geçebilmek için yeterli olmadığını savundu. 
     Brok, ''Doğru yönde atılmış bir adım, Türkiye artık ciddi bir aday, ama daha atılacak adımlar olduğunu Türkiye'nin görmesi gerekli'' diye konuştu. 
     Türkiye'nin büyük mesafe kaydettiğini ve bunu takdir edilmesi gerektiğinin altını çizen Brok, ''Türk parlamentosunun son iki üç yılda aldığı kararlar inanılmaz önemde. Türkiye'nin artık Avrupa Birliği için ciddi bir aday olduğunu söylemek gerek. Ama Kopenhag siyasi kriterleri hala karşılanmış değil'' dedi. 
     Yapılması gerekenlere de değinen Brok, ''Tam demokrasi, hukukun üstünlüğü. Ayrıca ordunun siyasi gücündeki belirsizlik sürüyor. Yargının bağımsızlığı sorunu da hala geçerli. Bu yeni yasaların nasıl uygulandığını görmek gerekiyor'' diye konuştu. 
     





</TEXT>
</DOC>
