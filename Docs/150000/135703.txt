<DOC>
<DOCNO> 135703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/07/son/soneko09.html </URL>
<DATE> 2003/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Piyasalar bayram tatiline giriyor... 
</HEADLINE>
<TEXT>

     Piyasalarda 9 günlük Kurban Bayramı tatili başlıyor. 
     İMKB Hisse Senetleri Piyasası ve İstanbul Altın Borsası, bugünkü 2. Seans'tan sonra tatile girecek. Bankalar ise 10 Şubat Pazartesi günü, yarım gün açık olacak. 
     İMKB'de, idari izin sayılan 10 Şubat Arife günü de dahil olmak üzere, Hisse Senetleri Piyasası'nda 10-14 Şubat 2003 tarihleri arasında işlem yapılmayacak. 6 Şubat'ta yapılan işlemlerin takası 17 Şubat, 7 Şubat'ta yapılan işlemlerin takası ise 18 Şubat 2003 tarihinde gerçekleştirilecek. 
     Arife günü, Tahvil ve Bono Piyasası Kesin Alım Satım ve Repo Ters Repo Pazarları'nda 09.30-11.30 saatleri arasında, Uluslararası Pazar Tahvil ve Bono Piyasası'nda 10.00-12.00 saatleri arasında işlem yapılacak. Bu pazarlarda 11, 12, 13 ve 14 Şubat 2003 tarihlerinde işlem olmayacak. 
     Uluslararası Pazar Depo Sertifikaları Piyasası ile Vadeli İşlemler Piyasası da 10-14 Şubat arasında tatil yapacak. 
     
     ALTIN BORSASI 
     İstanbul Altın Borsası'nda, 10 Şubat Pazartesi gününün idari izin kapsamına alınmasından dolayı 10-14 Şubat arasında seans ve takas işlemleri yapılmayacak. 
     Kıymetli madenler piyasalarında 7 Şubat Cuma günü gerçekleştirilecek 2. seans işlemlerinin takası, 17 Şubat Pazartesi günü yapılacak. 
     Bankalar ise 10 Şubat Pazartesi günü öğlene kadar mesai yaptıktan sonra 17 Şubat'a kadar tatile girecek. 
     





</TEXT>
</DOC>
