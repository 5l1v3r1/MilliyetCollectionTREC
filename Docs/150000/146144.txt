<DOC>
<DOCNO> 146144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/29/yazar/theper.html </URL>
<DATE> 2003/03/29/ </DATE>
<TIME>  </TIME>
<AUTHOR> Tamer HEPER  </AUTHOR>
<HEADLINE>
Çözdük mü, karıştırdık mı 
</HEADLINE>
<TEXT>

     Şimdi size önce genel kuralı söyleyeyim, sonra özel bir şeyler söyleyeceğim. 
     Bir yasa Resmi Gazete’de yayımlanır, yayımlandığında büyük çoğunlukla da yürürlük tarihi belirtilir. Sizin sorduğunuz 4822 sayılı kanun 14.3.2003 tarihinde yayımlandı ve yasanın sonunda sizi ilgilendiren geçici 1. maddenin yayımı tarihinde yürürlüğe gireceği belirtildi. Sair hükümler üç ay sonra yürürlüğe girecek. Öyleyse sizi ilgilendiren bölüm yürürlüğe girdi. Bunun uygulanması için ayrıca bir yerlere talimat yazılması veya "bu yasayı uygulayın" emri verilmesi gerekmiyor. Herkes yürürlükteki yasalara uymak ve uygulamak mecburiyetindedir. 
     Bu genel açıklamanın ardından özel bilgi. 
     Son günlerde yayımlanan yasalarda olduğu gibi bu yasa da kaleme alınış biçimi itibariyle hatalı. Zira geçici birinci maddede kredi kartı borçlularının "her türlü takip için ilk taksidi ödemekle takibin duracağı, son taksidin ödenmesi ile tüm sonuçları ile ortadan kalkacağı" hükmü var. 
     Bu demektir ki icra dairesine gidip bir taksidi öderseniz takip duracak. İyi ama sonra bir fıkra daha var. Diyor ki 
     Bu madde hükümleri, tüketicinin kredi verene, kanunun yayımı tarihinden itibaren otuz gün içinde yazılı müracaat etmesi halinde uygulanır. 
     Şimdi önceki fıkrada belirtildiği gibi birinci taksidin ödenmesi ile mi uygulama başlayacak yoksa bankaya dilekçe ile başvurmak sureti ile mi Deyin ki, banka başvurunuzu almadı nitekim almıyor süre de bir ay, o zaman hakkınız bir ay sonra ortadan kalkalacak mı Böyle bir şarta bağlanabilir mi hakkınız Veya bir başka soru, icra dairesine bir taksidi yatırdınız, takibin durması için icra dairesine bankaya başvurduğunuzu belgelemek zorunda mı kalacaksınız Neticeten bu iki şart olayı çözmüyor. Bankaya başvuruyu noter marifeti ile yapın desem, başvuru postayla gidip tebliğ şerhi geri gelene kadar bir ay dolacak Ancak bu belirsizlikler içinde bankalara başvuruyu noter marifeti ile yapın, takip dosyasına ilk taksidi yatırın demekten başka alternatif kalmıyor. 
     
     







</TEXT>
</DOC>
