<DOC>
<DOCNO> 137117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/16/son/sondun44.html </URL>
<DATE> 2003/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
NATO'da Genel Sekreter'den yeni öneri 
</HEADLINE>
<TEXT>

     NATO Savunma Planlama Komitesi DPC toplantısı, aralıklı olarak devam ediyor. 
     Elde edilen son bilgilere göre, olası bir Irak savaşı halinde Türkiye'nin savunması konusunda önlem alınmasına ilişkin karar, Belçika'nın tavır değiştirmemesi nedeniyle somutlaşamıyor. 
     Muhalif tarafta bulunan Almanya'nın tavır değiştirdiği ve son önerileri kabul ettiği belirtiliyor. 
     Genel Sekreter George Robertson'ın yeni bir öneri getirdiği, ''kelimeler üzerinde oynandığı'' bildiriliyor. 
     Belçika, Irak konusunda BM ve NATO parallelliği üzerinde durarak, BM'ye öncelik verilmesini istiyor. Brüksel hükümeti, Türkiye'ye olası bir desteğin, NATO'nun Irak savaşında taraf olarak algılanmayacağının güvencesinin verilmesini de istiyor. 
     Belçikalı yetkililer, ''çok yalnız kaldıklarını'' anlatıyorlar. 
     Genel Sekreter Robertson'a yakın kaynaklar, bu gece bir uzlaşma istendiğini, zamanlamanın önemli olduğunu ifade ediyorlar. 
     Belçika, kararın yarın yapılacak AB zirvesinde, en üst düzeyde ele alınması arzusuyla vakit kazanmaya çalışıyor. 
     Genel Sekreter Robertson'ın yarın Bulgaristan'a yapacağı ziyareti iptal ettiği öğrenildi. 
     





</TEXT>
</DOC>
