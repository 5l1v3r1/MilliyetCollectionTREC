<DOC>
<DOCNO> 144289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/21/son/soneko40.html </URL>
<DATE> 2003/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Ekonomi zirvesi sona erdi 
</HEADLINE>
<TEXT>

     Sermaye Kurulu Piyasası SPK Başkan Yardımcısı Sinan Alp, bireysel emeklilik sisteminin hayata geçirilmesiyle ilgili düzenlemelerin tamamlandığını belirterek, sistemin kamu sosyal güvenlik sistemine destek olurken piyasaların istikrar kazanmasında da önemli rol oynayacağını kaydetti. 
     İstanbul Üniversitesi İktisat Kulübü tarafından düzenlenen Ekonomi Zirvesi, 3. gün yapılan ''Kurumsal Yatırımcıların Sermaye Piyasalarının Gelişimindeki Rolü'' paneliyle sona erdi. 
     Panelde konuşan SPK Başkan Yardımcısı Sinan Alp, konuşmasında kurumsal yatırımcıların ülke ekonomisi için önemine işaret ederek, sektöre ilişkin dünyada ve Türkiye'deki rakamsal büyüklüklere değindi. 
     Alp, gelişmiş ülkelerde kurumsal yatırımcıların aktif büyüklüklerinin giderek arttığını ve son 10 yılda Ekonomik İşbirliği ve Kalkınma Teşkilatı OECD üyesi ülkelerde yıllık ortalama yüzde 12 büyüme kaydettiğini aktardı. 
     Sinan Alp, Türkiye'de Ocak 2003 sonu itibariyle 243 yatırım fonu, 22 yatırım ortaklığı, 9 gayrimenkul yatırım ortaklığı ve 1 risk sermayesi yatırım ortaklığının halka arz edilmiş olarak faaliyetlerine devam ettiğini bildirdi. 
     Son yıllardaki ivmeyle birlikte yatırım fonlarında yatırımcı sayısının 1,5 milyonu aştığını dile getiren Alp, portföy değerleri toplamının ise 7 milyar dolara ulaştığını söyledi. 
     Sigorta şirketleri dahil olmak üzere Türkiye'deki tüm kurumsal yatırımcıların aktif toplamının 8,5 milyar dolar civarında olduğunu anlatan Alp, ''İMKB, repo, ters repo piyasasında işlemlerin yüzde 87'sinin, tahvil piyasası işlem hacminin yüzde 19'unun, Takasbank borsa para piyasası işlem hacminin ise yüzde 84'ünün kurumsal yatırımcılar tarafından gerçekleştirildiği görülmektedir'' dedi. 
     İMKB hisse senedi piyasasında işlem hacminin sadece yüzde 3.68'inin Türkiye'de kurulu kurumsal yatırımcılar tarafından gerçekleştirildiğini belirten Alp, Türkiye'deki kurumsal yatırımcıların toplam portföy büyüklüğünün gayri safi milli hasıla GSMH oranının yüzde 6'sına denk geldiğini söyledi. 
     Alp, şunları kaydetti 
     ''Bireysel emeklilik sisteminin hayata geçirilmesi için gerekli düzenlemeler tamamlanmıştır. İnanıyorum ki bugün temellerini attığımız bu sistem önümüzdeki dönemlerde ülkemizdeki kamu sosyal güvenlik sistemine güçlü bir destek olurken piyasaların istikrar kazanmasında ve tasarrufların etkin bir şekilde yatırımlara dönüşmesinde de önemli bir rol oynayacaktır.'' Kurumsal Yatırımcılar Derneği Başkanı Dr. Gürman Tevfik ise, fon endüstrisinin Türkiye'de büyüme eğiliminde olduğunu ve bireysel emeklilik sistemiyle daha da büyüyeceğinden şüphe etmediğini söyledi. 
     Tevfik, fon endüstrisinin Türkiye'nin gelişimiyle ilintili olduğunu ve herkesin bu konuda destek vermesi gerektiğini kaydetti. 
     





</TEXT>
</DOC>
