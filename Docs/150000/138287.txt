<DOC>
<DOCNO> 138287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/21/son/sontur16.html </URL>
<DATE> 2003/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Cinnet geçiren itfaiyeci katliam yaptı.. 
</HEADLINE>
<TEXT>

     Ankara'nın Çamlıdere İlçesi'nde, cinnet getiren bir itfaiyeci, eşini, yengesini ve ağabeyinin 4 yaşındaki oğlunu bıçaklayarak öldürdü, babasını yaraladı. 
     Kendi oğlunu da kapattığı evi yakmak isteyen itfaiye eri, kapısını ve penceresini kırarak girdiği komşusuna ait evde kendi boğazını kestikten sonra polis tarafından etkisiz hale getirildi. 
     Çamlıdere Belediyesi'nde itfaiye eri olarak görev yapan Selahattin Kayabaşı 28 , saat 07.00 sıralarında cinnet getirerek, ağabeyinin Kayabaşı Mahallesi'ndeki evine geldi. 
     Kayabaşı, önce ağabeyinin eşi Hatice Kayabaşı 30 ve ağabeyinin 4 yaşındaki oğlu İlyas'ı bıçaklayarak öldürdükten sonra geceyi aynı evde geçiren eşi Ayşe Kayabaşı'nı 25 bıçakladı. Ayşe Kayabaşı, kocasının elinden kurtulup komşularının evine sığındı. 
     Selahattin Kayabaşı, 2 yaşındaki oğlunu alarak babasının evine gitti ve burada oğlunu bir odaya kapatıp evi yakmak istedi. Selahattin Kayabaşı, evi yakmasına engel olmak isteyen öz babası İlyas Kayabaşı'na da bıçakla saldırıp elinden yaraladı. İlyas Kayabaşı, torununu oğlunun elinden kurtarmayı başardı. 
     Selahattin Kayabaşı bu kez eşinin sığındığı evin kapısını ve penceresini kırarak içeriye girdi ve yaralı durumdaki Ayşe Kayabaşı'nın boynunu kesti. Genç kadın, vücudunun çeşitli yerlerine aldığı bıçak darbeleri ve boynunun kesilmesi sonucu olay yerinde can verdi. 
     Kayabaşı Mahallesi sakinlerinin dehşet içinde izlediği olayda, Selahattin Kayabaşı, daha sonra karısını öldürdüğü evde kendi boğazını kesti. Çamlıdere Emniyet Müdürlüğü ekipleri, yaralı durumdaki Kayabaşı'nı etkisiz hale getirerek, Sağlık Ocağı'na götürdü. 
     Durumu ağır olan Kayabaşı, Ankara Numune Hastanesi'ne sevk edildi. 
     Olayla ilgili soruşturmanın sürdürüldüğü bildirildi. 
     





</TEXT>
</DOC>
