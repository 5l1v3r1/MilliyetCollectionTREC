<DOC>
<DOCNO> 135316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/05/son/sontur15.html </URL>
<DATE> 2003/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan ''Söz verdim mi ölürüm yerine getiririm'' 
</HEADLINE>
<TEXT>

     AKP Genel Başkanı Tayyip Erdoğan, AKP olarak seçim öncesinde verdikleri tüm sözleri yerine getireceklerini belirterek, "Eğer ben birşey konuşursam ölürüm onu yerine getiririm" dedi. 
     Erdoğan, Esnaf Kredi Kooperatifleri Birliği'nin düzenlediği toplantıda yaptığı konuşmada, hükümetin memurlara yaptığı zammın, işçi ve Bağ-Kur emekli ücretlerinde yapılan iyileştirmelerin, Vergi Barışı ve Çek Yasasındaki düzenlemelerin bir şekilde esnafı da etkilediğini söyledi. 
     
     ESNAFA KREDİ MÜJDESİ 

     Erdoğan, esnafın geçtiğimiz yıllardaki kriz nedeniyle işletme olarak daraldığını, hapis ve icra gerçeğiyle yüzyüze geldiğini, prim borçları nedeniyle yeni kredi alamadığını bildiklerini anlattı. Erdoğan, tüm bu sorunlara çözüm getirmek için hükümetin bir hazırlık yaptığını, bayramdan sonra bu hazırlığın Bakanlar Kurulu'na geleceğini bildirdi. 
     Erdoğan buna göre esnaf ve sanatkarların kredi kullanmalarına ilişkin 31 Aralık 2002 tarihinde süresi dolan kararnamenin süresinin uzatılacağını, ve kararnamedeki "Vadesi geçmiş prim borcu olanlara" ifadesinin kaldırılacağını kaydetti. Erdoğan kararnameyle aynı zamanda kredilere ilişkin takip oranını yüzde 60'tan yüzde 100'e çıkaracaklarını da söyledi. Aslında ideal olanının takip oranının tamamen kaldırılması olacağını belirten Erdoğan, "Ancak her ideal olanı her şartta yerine getirmek mümkün olmamaktadır" dedi. 
     AKP iktidarının ülkenin ve insanının imkan ve güçlerini çok iyi bildiğini kaydeden Erdoğan, "Biz buraya gildişi kuleden gelmedik" diye konuştu. Erdoğan, Irak krizinin ekonomiyi olumsuz etkilediğine de dikkat çekerken, "Irak krizi aynı zamanda Türkiye'yi de tarihi sorumlulukla karşı karşıya bırakıyor" ifadesini kullandı. Toplantıda esnafa kendisi tarafından hiçbir zaman yazılı ya da sözlü ifade edilmeyen vaatlerinden de sözedildiğini belirten Erdoğan, "Karakterimde olan birşey var. Eğer birşeyi konuşursam ölürüm onu yerine getiririm" dedi. 
     Erdoğan, esnafın kendilerine güvendiklerini bildiklerini de ifade ederken, Cumhurbaşkanı Ahmet Necdet Sezer tarafından veto edilen Vergi Barışı Yasasına da değinerek, bu yasanın bir af olmadığı görüşünü yineledi. 
     Yasayla işadamını, sanayiciyi, tüccarı ayakta tutmayı amaçladıklarını, böylece ekonomiyi ayakta tutmayı hedeflediklerini belirnten Erdoğan, temerrüt faizi için de "zulüm" nitelemesinde bulundu. 
     





</TEXT>
</DOC>
