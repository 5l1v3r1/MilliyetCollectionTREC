<DOC>
<DOCNO> 113099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/15/son/sonspo03.html </URL>
<DATE> 2002/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Sami Yen Stadı'nda Milli Takım kazanıyor... 
</HEADLINE>
<TEXT>

     A Milli Futbol Takımı, 12. Avrupa Şampiyonası 7. Eleme Grubu'nda Liechtenstein ile yarın yapacağı maçı oynayacağı Ali Sami Yen Stadı'nda, resmi maçlarda genelde başarılı sonuçlar alıyor. 
     Türkiye, Ali Sami Yen Stadı'nda son 19 yılda yaptığı 16 resmi maçtan 11'ini kazanırken, 4'ünü yitirdi, 1'inde de berabere kaldı. 
     Bu maçlarda rakip filelere toplam 47 gol atan ay-yıldızlı ekip, kalesinde ise 17 gol gördü. 
     
     AVUSTURYA ZAFERİ VE SLOVAKYA STARTI 
     Ay-yıldızlı ekip, Mecidiyeköy'de yaptığı son 2 maçta, Avusturya'yı baraj rövanş maçında 5-0 yenerek, 17. Dünya Kupası vizesini aldı, Slovakya'yı da 3-0 mağlup ederek, 12. Avrupa Şampiyonası elemelerine iyi bir başlangıç yaptı. 
     Milliler ayrıca, Ali Sami Yen Stadı'ndaki son 16 resmi maçın hepsinde gol atmayı başarırken, 8 maçta kalesini gole kapattı. 
     
     GÜNEŞ DÖNEMİNDEKİ MAÇLAR 
     A Milli Futbol Takımı, Ali Sami Yen Stadı'nda Şenol Güneş yönetiminde şimdiye dek 5 maç yaptı. 
     Milliler, 17. Dünya Kupası Eleme Grubu'nda Moldova'yı 2-0 yendiği statta, Slovakya ile 1-1 berabere kalıp, İsveç'e 2-1 yenildi. 
     Dünya Kupası'na katılma yolunda Avusturya ile yapılan baraj rövanş maçında rakibini 5-0 yenen A milliler, son karşılaşmada ise Slovakya'yı 3-0 mağlup etti. 
     





</TEXT>
</DOC>
