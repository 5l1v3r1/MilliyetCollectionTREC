<DOC>
<DOCNO> 129525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/08/son/soneko29.html </URL>
<DATE> 2003/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Karayolları Otoyol zammı gerekiyorsa yapmamız lazım... 
</HEADLINE>
<TEXT>

     Karayolları Genel Müdür Vekili Sabri Erbakan, köprü ve otoyol ücretlerinde 2001 fiyatlarının uygulandığını hatırlatırken, ''eğer zam gerekiyorsa yapmamız lazım'' dedi. 
     Erbakan, 2001 yılının fiyatlarının uygulandığı köprü ve otoyol ücretlerinin enflasyonun altında kaldığını söyledi. 
     Geçen yıl otoyollarda yüzde 200, köprülerde de yüzde 40 oranında zam yaptıklarını, ancak bu konuda, birini Tüketici Derneği'nin açtığı 3 davanın gündeme geldiğini belirten Erbakan, bu davalardan 2'sini kazanmalarına rağmen, 25 mayıs 2002 tarihinde zamları geri almak durumunda kaldıklarını hatırlattı. 
     Erbakan, normal şartlarda köprü ve otoyol geçiş ücretlerinde yılın ilk yarısında yüzde 50, ikinci yarısında da yüzde 50 olmak üzere yüzde 100'lük bir zam yapılması gerektiğini belirtirken, şunları kaydetti 
     ''Bu otoyol ve köprü paraları, bizim için önemli kaynaktır. Karayollarının, köprülerin ve viyadüklerin bakımını, bu kaynakla yapıyoruz. Bunlar oralarda kullandığımız paralardır. 
     Köprü ve otoyol ücretlerinde şu anda 2001 yılı fiyatları uygulanıyor. Eğer zam gerekiyorsa yapmamız lazım. Çünkü her sene bu zam yapılıyor. 2002 yılında yapılan zam geri alınınca, zam yapılmamış oldu. 2003'e girdik, demek ki enflasyonun altında kalıyoruz.'' 
     





</TEXT>
</DOC>
