<DOC>
<DOCNO> 133798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/29/spor/spo04.html </URL>
<DATE> 2003/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Gergin bekleyiş 
</HEADLINE>
<TEXT>

Başkan Özkan Sümer’in Trabzon’a dönmemesi nedeniyle Aurelio krizi dün de çözüme kavuşmadı. Sambacının tüm haklarını bir menajerlik şirketine sattığı iddiası ortalığı karıştırdı 
     ERGUN ATA 

     Zirve gerçekleşmedi 
     TRABZONSPOR’DA Aurelio krizi dün de çözüme ulaşmadı. Başkan Özkan Sümer ile Brezilyalı futbolcu ve menajerinin dün yapması gereken son görüşme gerçekleşmedi. Başkan Sümer’in liman ihalesi girişimleri için gittiği Ankara’da işlerinin uzaması nedeniyle transfer zirvesi rötar yaptı. Tarafların bugün Trabzon’da biraraya geleceği ve sorunu çözüme kavuşturacağı öğrenildi. 
     
     Şaşırtan iddia 
     BORDO - MAVİLİLER imzanın bugün atılacağını belirtirken dün şaşırtan bir iddia ortaya atıldı. Türk menajer Ayhan Yeşilbaş, Aurelio’nun eski kulüp başkanı Moreira’nın menajerlik şirketi kurduğunu, yıldız oyuncunun da tüm transfer haklarını bu şirkete 500 bin dolar karşılığında verdiğini ileri sürdü. Ancak bu iddialar hem Trabzonspor cephesinden, hem de Aurelio’nun menajeri Miranda tarafından yalanlandı. 
     
     Liman için yeni umut 
     TRABZONSPOR’UN iki gündür başkentte sürdürdüğü girişimler olumlu sonuç verdi ve liman ihalesine katılma konusunda gelişme kaydedildi. Başkan Özkan Sümer ve yöneticilerin başbakan yardımcısı Abdüllatif Şener ile yaptığı görüşme sonrası, Şener’in söz konusu ihalenin durdurulması yolunda talimat verdiği öğrenildi. Özelleştirme İdaresi’ne verilen itiraz dilekçesinin ise cuma günü görüşüleceği bildirildi. 
     
     Giresunspor sınavı 
     TRABZONSPOR dün öğleden sonra yaptığı taktik çalışmayla hazırlıklarına yeniden başladı. Teknik Direktör Samet Aybaba, antrenmanda özellikle kombine ataklarda tek vuruşla gol bulma üzerinde durdu. Bordo - Mavililer bugün saat 13.30’da Keşap Belediyespor’a yardım için Giresun’da Giresunspor ile karşılaşacak. 
     



 SPOR 























</TEXT>
</DOC>
