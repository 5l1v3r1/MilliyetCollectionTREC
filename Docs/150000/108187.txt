<DOC>
<DOCNO> 108187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/18/siyaset/siy03.html </URL>
<DATE> 2002/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Küskünler paramparça 
</HEADLINE>
<TEXT>

Küskünler, Sezer ve İzgi’nin açıklamalarıyla köşeye sıkıştı. ANAP, küskünlere kapılarını kapattı. YTP de geri çekildi 
     SALİHA ÇOLAK Ankara 

     Cumhurbaşkanı Ahmet Necdet Sezer’in, "barajın düşürülmesinin ardında seçimleri erteletme çabalarının yattığı" yönündeki sözleri, 3 Kasım karşıtı blok üzerinde etkili oldu. Olağanüstü toplantı çağrısı yapmaya hazırlanan küskünlerin umudu, TBMM Başkanı Ömer İzgi’nin "Geç kaldılar" sözleriyle iyice sönerken, "hareketin lideri" görüntüsünden rahatsız olan YTP Genel Başkanı İsmail Cem, "harekette yer almadıklarını açıklama noktası"na geldi. 
     
     Taktik değiştirdiler ama 
     Sezer’in çıkışı üzerine yeni yollar arayan YTP, SP ve ANAP’lı küskünler, paketin seçimi erteleme girişimi olarak algılanmasını önlemek ve Sezer’in veto riskini ortadan kaldırmak için taktik değiştirdi. SP’nin ittifak ve tercih gibi seçimin ertelenmesine yol açacak düzenlemelerin yürürlük tarihinin ileriye atılması, barajın yüzde 5’e indirilmesine ilişkin hükmün bu seçimde uygulanması önerisine YTP sıcak baktı. Önerinin götürüldüğü ANAP’ın Grup Başkanvekili Beyhan Aslan, "Değişiklikleri destekliyoruz, ama 4. partinin desteği şart. Sonuç alınamayacak macerada Don Kişotluk yapmayız" diyerek, küskünlere kapıları kapattı. 
     Sezer ve İzgi’nin uyarısı, ANAP’ın "4. parti olmadan olmaz" mesajıya büyük darbe yiyen küskünler blokunun toplantı yeter sayısı olan 184’e ulaşılamaması da, siyasi kulislerde girişimin başarısızlığına gerekçe gösterildi. 
     Bu gelişmeler üzerine, Genel Sekreter İstemihan Talay’ın, "hareketin önderliğini YTP’nin yaptığı" yönündeki açıklamasından rahatsız olan YTP’liler gün boyu Cem’le görüştü. "Bu sevdadan vazgeçin. Bu hareket bize oy kaybettirecek. Meydanlara çıkalım" diyen YTP’lilerin tepkisi üzerine bugün saat 11.00’de MYK’yı toplayacak olan Cem’in, toplantıda "Yolumuza devam ediyoruz" yönünde açıklamalarda bulunacağı dile getirildi. 
     



 SİYASET 














</TEXT>
</DOC>
