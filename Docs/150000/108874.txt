<DOC>
<DOCNO> 108874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/21/son/sontur04.html </URL>
<DATE> 2002/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk turizmi yükselişte, rakipler düşüşte 
</HEADLINE>
<TEXT>

     Alman Seyahat Pazarı'nın en büyük iki tur grubu TUI ve Thomas Cook, İspanya ve Yunanistan'da kış fiyatlarını indirirken Türkiye'de yükseltti. 
     İnernette yayınlanan ''turizm gazetesi.com'' sitesinde yer alan haberde, Türkiye'deki otellerin bu yıl ki kış kontratlarında fiyatların geçen yıla göre yüzde 2 ile yüzde 5 arasında artırıldığı belirtildi. 
     Tur operatörlerinin rakip ülkelerde fiyat indirimine giderken Türkiye'de fiyat artırmasının, talepteki yükselişten kaynaklandığı belirtilirken, Türkiye'ye yönelik talebin artmaya devam ettiği kaydedildi. 
     Thomas Cook'un genel politikaları doğrultusunda Akdeniz ve Afrika destinasyonlarında önümüzdeki kış dönemi fiyatlarında ortalama yüzde 5 dolayında indirime gideceği belirtilen haberde, indirime gidilecek destinasyonlar arasında Türkiye yer almıyor. 
     TUI ve Thomas Cook, İspanya ve Yunanistan'da kış fiyatlarını yüzde 5 oranında indirirken, Türkiye'de yüzde 2 ile yüzde 5 arasında fiyat yükseltecek. 
     
     MAYORKA'DA DA FİYATLAR DÜŞÜRÜLDÜ 

     Kış dönemi için belirli pazarlarda önemli oranlarda fiyat düşürüleceği ifade edilen haberde, indirimlerin Tunus pazarına yönelik paket seyahatlerde yüzde 6, İspanya seyahatlerinde de yüzde 5 olacağını ifade ettiler. Kış fiyatlarındaki indirimin İspanya'nın Mayorka Adaları için de yüzde 3 oranında öngörüldüğü bildirildi. 
     -MISIR VE FAS'TA DA İNDİRİM- Alman tatilcilerin sıklıkla gittikleri Akdeniz destinasyonlarında da indirimlere gidildiği yer alan haberde, Mısır ve Fas pazarlarına yönelik paket seyahatlerin fiyatlarında da yüzde 2'den başlayan indirimler uygulanacağı belirtildi. 
     Haberde en büyük fiyat indirimine Güney Afrika pazarında gidileceği ifade edilerek, önümüzdeki kış dönemi için bu bölgeye olan paket turların fiyatlarında yüzde 8 dolayında indirim yapılması planlanıyor. 
     Öte yandan Dominik Cumhuriyeti'ne yönelik seyahatlerde indirimlerin yüzde 4 olması beklenirken, Brezilya, Barbados ve Maldivler'de fiyat düşüşlerinin yüzde 3 dolayında olmasının planlandığı ifade edildi. 
     
     TÜRKİYE'YE İLGİ ARTIYOR 

     Tur operatörü ''Neckermann'', satışını yaptığı pek çok destinasyonun fiyatlarında indirime giderken, aralarında Türkiye'nin de bulunduğu ve konan hedeflere daha yakın duran destinasyonlar için yeni kataloglar basarak bu pazarlara destek vermeyi sürdüreceği kaydedildi. 
     Bu arada Alman seyahat devi TUI'nin ise rakiplerinin tersine 2002 kış dönemi fiyatlarında büyük oranlarda değişiklik yapmayacağı kaydedilen haberde, Türkiye fiyatlarında yüzde 2 dolayında artış olduğu bildirildi. 
     





</TEXT>
</DOC>
