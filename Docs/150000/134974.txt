<DOC>
<DOCNO> 134974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/04/yazar/dundar.html </URL>
<DATE> 2003/02/04/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
Goodbye Mr. Pearson 
</HEADLINE>
<TEXT>

     ABD’nin Ankara Büyükelçisi Robert Pearson görevden alınıyormuş. 
     Yerine Başkan Yardımcısı Dick Cheney’in ulusal güvenlik danışmanlarından Eric Edelman’ın atanması planlanıyormuş. 
     Halbuki Pearson geleli 2 yılı yeni geçmişti. 
     Gazete haberinde "Geçen yıldan beri Türkiye’nin stratejik rolünün arttığını, bu yüzden de Amerikan elçilerinin işlevinin siyaseten daha önemli, diplomatik olarak da daha zor hale geldiğini" yazıyor. 
     Washington’un bu zorlu dönemde önemi artan müttefikiyle ilişki için daha "iş bilir" birini düşündüğü anlaşılıyor. 
     
     Pearson, ABD - Türkiye ilişkilerinin en kritik kavşağında hükümet ve kamuoyuna yönelik negatif tavırlarıyla gündeme gelmişti. 
     Daha 10 gün önce, bizim "ABD - PKK görüşmesi" haberini okur okumaz, pek örneği görülmedik bir acullukla soluğu NTV stüdyosunda almış ve elindeki Milliyet’i sallayarak bağırmıştı 
     "11 Eylül saldırısında yakınlarını kaybedenlere, en yakın müttefiklerimizden birinin gazetesinde böyle iğrenç yalanlar çıktığını nasıl açıklarım " 
     Oysa asıl açıklama bekleyen, Türkiye’deki terör mağdurlarıydı. 
     
     Ne çare ki, kimi Amerikan elçileri, kamuoyundaki anti - Amerikan hissiyata kafa yormak ve ilişkileri sağlıklı bir zemine oturtmaya çalışmak yerine "sömürge valisi" tavrıyla iş yapabileceğini sanıyor. 
     Amerikan’ın eski Büyükelçisi Marc Parris de geçenlerde "Savaşa girmekte gecikirseniz, yarın barış masasının bir kenarında paltonuzla beklersiniz. Beyaz Saray telefonu da meşgul çalar" tehdidi savurmuştu. 
     Ardından Pearson, diplomatik teamülleri çiğneyerek Meclis Başkanı’nı, grup başkanvekillerini ve ilgili komisyonlara üye milletvekillerini bilgi vermek için ayağına çağırmış, Başkan Bülent Arınç bu daveti "TBMM Başkanı bir büyükelçinin davetine önce gitmez, Büyükelçi, Meclis Başkanı’nı tebrike gelir" diye diplomasi dersi vererek geri çevirmişti. 
     Milletvekillerinin tepkisi üzerine randevu Meclis’e alınınca da Pearson, son anda görüşmeyi iptal etmişti. 
     
     Geçen perşembe, Pearson’ın ekibi Meclis’te İnsan Hakları Komisyonu’nu ziyaret etti. Görüşmede Komisyon Başkanı Mehmet Elkatmış, PKK ile görüşmeleri sorunca ortam gerildi. Amerikalı diplomatlar "Öyle şey yapmayız" diye yalanlamaya çalıştı. Elkatmış, "Bunu sizlerin bir temennisi kabul ediyorum" deyince, konuklar susmayı tercih etti. 
     Tam Amerikan askerlerinin Türkiye’de konuşlanması izninin Meclis’te görüşülmesi arifesinde bu da, Washington açısından talihsiz bir görüşme oldu. 
     
     Biz - ekrandan öfkeyle salladığı gazetenin ve kızdığı haberin yazarı olarak - Pearson’a "Uğurlar olsun" derken, yeni gelecek elçinin, Türkiye’nin "ABD’ye eli mahkum bir sömürge" olmadığını bir an önce anlamasını ve paltolu, telefonlu ucuz tehditlere başvurmadan, Meclis’le hükümeti hafife almadan karşılıklı çıkar esasına dayalı bir ilişkiye öncülük yapmasını diliyoruz. 
     
     







Kıbrıs ak-kara değil... 


Yücel tedirgin... 


Baykal’ın koşulu 


Özal’la Demirel, Gül’le Baykal... 


ABD Mars’tan... 


Goodbye Mr. Pearson 


Altan Öymen ile dünden bugüne 


Enflasyondaki düşüş bu yıl zorlanacak görünüyor 


Takvim ayarı... 


Bağımsızlık iyi de çalınan paralar nasıl geri gelecek 


Irak ve Arapların geleceği 


Özkan DYP’ye girecek olursa şaşırmayın 


İşçiler döviz göndermez oldu 


Tayyip’e denizci düğümü 


</TEXT>
</DOC>
