<DOC>
<DOCNO> 130584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/13/son/sonspo25.html </URL>
<DATE> 2003/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Rüştü, UEFA Anketi'nde zirvede... 
</HEADLINE>
<TEXT>

     Fenerbahçe ve A Milli Futbol Takımı'nın başarılı file bekçisi Rüştü Reçber, UEFA'nın resmi internet sitesinde devam eden ''2002 Yılının Takımı'' anketinde en fazla oyu alan kaleci oldu. 
     UEFA'nın resmi internet sitesinde yapılan açıklamada, ankete ilk 1 haftada 450 bin kişinin katıldığı belirtilirken, kategorilerinde birinci sırada bulunan isimler oy sayıları belirtilmeksizin verildi. 
     En iyi kaleci katgorisinde Rüştü'nün kullanılan oyların yüzde 33'ünü alarak zirvede bulunduğu, Bayern Münihli file bekçisi Oliver Kahn'ın da yüzde 30 oy oranıyla onu takip ettiği belirtilirken, Rüştü için, ''Dünya Şampiyonası'nın yıldızı'' tanımı yapıldı. 
     
     ''GÜNEŞ-BOSQUE ÇEKİŞMESİ 
     2002 Yılının Takımı anketinin teknik direktör kategorisinde ise Real Madrid Teknik Direktörü Vicente Del Bosque ile A Milli Takımı'nın teknik patronu Şenol Güneş arasında çekişme yaşanıyor. 
     Her iki teknik direktörün de diğer rakiplerine büyük oy fark attığı belirtilen açıklamada, Bosque'nin yalnızca 50 oy farkla ilk haftayı önde kapadığı kaydedildi. 
     
     ZİRVEDEKİ İSİMLER 
     Hasan Şaş, Ümit Davala, Yıldıray Baştürk gibi Türk futbolcuların da adaylar arasında bulunduğu 2002 Yılının Takımı anketinde ilk hafta sonunda zirveye çıkan isimlerden oluşan 11 kişilik kadro ise şöyle 
     Takım Rüştü Reçber - Cafu, Roberto Carlos, Alessandro Nesta, Cristian Chivu - Clarence Seedorf, Michael Ballack, Zinedine Zidane, Damien Duff - Thierry Henry, Ronaldo. 
     Teknik Direktör Vicente del Bosque Anket, 31 Ocak tarihinde sona erecek ve 3 Şubat'ta da resmi sonuçları açıklanacak. 
     





</TEXT>
</DOC>
