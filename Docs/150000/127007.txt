<DOC>
<DOCNO> 127007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/26/son/soneko06.html </URL>
<DATE> 2002/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Zahmetsiz hindi dolması 60 milyon liradan başlıyor... 
</HEADLINE>
<TEXT>

     Yılbaşında evlerinde zahmetsiz hindi ziyafeti çekmek isteyenler, sadece yılbaşında faaliyet gösteren bir faaliyet alanı yarattı. 
     Yılbaşı gecesi ailesi ve dostlarına hindi dolması sunmak isteyen kişilere hizmet veren catering firmaları ve restoranlar sipariş toplamaya başladılar. Zahmetsiz hindi dolmasının masrafı yaklaşık 60 milyon liradan başlıyor. 
     Firma ve restoran yetkilileri, geçtiğimiz yıllarda yılbaşının Ramazan ayına rastlaması dolayısıyla siparişlerde düşme olduğunu belirterek, bu yıl ise siparişlere yetişmekte zorlanabileceklerini ifade ettiler. 
     Ev yemekleri sunan Ayşe Teyze restoranı geçen yıl memnun kaldığı yılbaşı hazırlıklarına bu yıl da ağırlık vermiş. 
     29 Aralık tarihine kadar sipariş kabul edecek olan restoranda, 4 kiloluk hindi ve iç pilav 10 kişilik 60 milyon lira, 5 kiloluk hindi ve iç pilav 12 kişilik 75 milyon lira, 6 kiloluk hindi ve iç pilav 15 kişilik 90 milyon liraya mal oluyor. 
     Ayrıca, bu restoranın iç pilavli hindi, çerkez tavuğu, Amerikan salata, fava, zeytinyağlı taze fasulye, yaprak sarma, peynirli sigara böreği, profiterol ve işkembe çorbasından oluşan 10 kişilik yılbaşı mönüsü 120 milyon liraya sunuluyor. 
     Yılbaşını evde karşılayacaklar için yılbaşı sofrası hazırlayan Cousine Catering de kestaneli iç pilavlı hindi dolması için 3 ayrı boy ve porsiyon olarak sipariş kabul ediyor. 
     
     PORSİYONU 7.5 MİLYON LİRA 
     Fiyat ise kestaneli ve iç pilavlı küçük boy hindi dolmasında 12 kişilik 60 milyon lira, orta boy hindi dolmasında 13-16 kişilik 75 milyon lira, büyük boy hindi dolmasında 17-20 kişilik 90 milyon lira, porsiyonu ise 7.5 milyon lira olarak belirlendi. 
     Meze ve salataları da ambalajlanmış özel kaplarda teslim eden şirket, çerkez tavuğu, acılı ezme, İtalyan salatası, közde patlıcan salatası, şakşuka, Çin salatası, zeytinyağlı lahana, yaprak sarması, ve karidesli karnıbahar gibi meze ve salataları da özel kaplarda teslim ediyor. Ayrıca, hindi sevmeyenler için değişik piliç siparişleri alınıyor. 
     Yılbaşı mönüsü sunan Tribeca'da 4 kilo 4-6 kişilik hindi ve stuffing Amerikan tarzı hazırlanmış özel yılbaşı hindi içi , kestaneli pilav, ev yapımı patates püresi kurutulmuş domatesli , balkabağı püresi, kremalı mısır, sebze sote, sıcak turşu, odun fırınında özel pişirilmiş mısır ekmeği, 6 adet çikolata soslu Brownie veya Carrot Cake, işkembe veya domates çorbasından oluşan ziyafetin maliyeti 125 milyon lira. 
     Ayrıca siparişlerde 6-8 kişilik mönü de 175 milyon liraya sunuluyor. 
     





</TEXT>
</DOC>
