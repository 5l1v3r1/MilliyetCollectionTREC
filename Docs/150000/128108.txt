<DOC>
<DOCNO> 128108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/31/son/soneko27.html </URL>
<DATE> 2003/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
İSO ve İTO başkanları 2003 yılını değerlendiriyor... 
</HEADLINE>
<TEXT>

     İstanbul Sanayi Odası İSO Yönetim Kurulu Başkanı Tanıl Küçük, ekonomideki iyileşmenin gerçekliğine olan inanç güçlenip, güven arttıkça ekonominin çok daha çabuk rahatlayacağını bildirdi. 
     Küçük, 2002 Kasım seçimlerinde sağlanan siyasi istikrara, kurulan yeni hükümetin ekonomik istikrar programını sürdürmek konusundaki kararlılığı da eklenince, makroekonomik göstergelerdeki iyiye gidişin, 2003 yılında da devam ettiğini söyledi. 
     Tanıl Küçük, ''Ekonomideki iyileşmenin gerçekliğine olan inanç güçlenip, güven arttıkça ekonomi çok daha çabuk rahatlayacaktır. Bu iyimserlik ortamında, önceki dönemlerde sahnelenmiş olan rehavete kapılma senaryoları, bu kez tekrar sahneye konulmamalıdır'' dedi. 
     Ekonomik istikrarın sağlanması ve kalıcı kılınmasında, kamunun daha az kaynak kullanarak, daha verimli çalışacak ve borçlanma ihtiyacını azaltacak şekilde yeniden yapılanmasının büyük önem taşıdığını vurgulayan Küçük, böyle bir yeniden yapılanmanın, ekonominin gerçek aktörleri olan reel ve mali sektörler üzerindeki baskıyı azaltarak, sanayinin rekabet gücünü son derece olumlu etkileyeceğini ifade etti. 
     Küçük, makroekonomik göstergelerdeki olumlu gelişmelere karşın, 2003 yılında, yapısal reformlar konusunda yeterince yol alınamadığını belirterek, 2004 yılında sosyal güvenlik sisteminin yeniden yapılanması, vergi reformunun başlatılması, özelleştirmelerin tamamlanması, adalet ve eğitim alanlarındaki reformların gerçekleştirilmesinin büyük önem taşıdığını kaydetti. 
     Son iki yıldır sağlanan büyümenin lokomotifinin, sanayi üretimi ve ihracat olduğunu, ancak bu süre içinde gerçekleştirilen üretim rakamlarına mevcut kapasitelerin kullanımıyla ulaşıldığını belirten Küçük, şöyle dedi 
     ''Büyümenin 2004'de de devam etmesi için, özellikle ihracat ağırlıklı sektörlerde ilave yatırımlara ihtiyaç vardır. Bu nedenle, ülkemizdeki yatırım iklimi, sanayimizin uluslararası rekabet gücünü artıracak şekilde mutlaka iyileştirilmelidir. 2004 yapısal reform ve yatırım yılı olmalıdır.'' 
     
     İTO BAŞKANI TÜRKİYE, 2004'E İLİŞKİN İYİ TABLO SERGİLEMİYOR 
     İstanbul Ticaret Odası İTO Yönetim Kurulu Başkanı Mehmet Yıldırım da, 3 Kasım seçimleriyle ilk defa tek partili bir iktidarı yakalama fırsatı bulan Türkiye'de bunun iyimserliğinin yılın ilk aylarında bütün piyasalara yansıdığını, dolayısıyla bu yılın başında 2003'e dair bütün kesimlerde iyimser bir tablonun oluşacağı beklentisi doğduğunu anımsattı. 
     Hükümetin, beklentilerin aksine bu yıl gerekli radikal reformları gerçekleştirici bir yapı sergileyemediği görüşünü savunan Yıldırım, şu görüşleri dile getirdi 
     ''Zaten iktidarlarının ilk bir yılında yapacaklarını ifade ettikleri reformların ancak 5-6 tanesini yapabildiler. 50'nin üzerindeki konuya hiç dokunulmadı. Böyle olunca Türkiye 2004'e 2003'ün durgunluğu içerisinde giriyor. Bundan dolayı da biraz şüpheler oluşmaya başladı. Hükümetin artık IMF'nin politikası ve Avrupa Birliği AB dış politikası dışında herhangi bir uygulama yapıp yapamayacağı ortaya çıkacak. Bunu 2004'ün ilk 3 ayında göreceğiz. 
     Türkiye, şu an için 2004'e dair çok iyimser bir tablo sergilemiyor. Çünkü ben rakamlara inanmıyorum. Rakamlara inanmadığım için, 2004 yılındaki oluşumlara ve beklentilere güvenmiyorum. Yüzde 6'lık kalkınma dendiğinde 1 milyon işsize iş bulunması gerekir. 1 milyon kişiye iş bulduk mu Hayır. O zaman yüzde 6 kalkınma yok.'' Mehmet Yıldırım, bu yılın 9 ayında sanayi üretiminin yüzde 7.5 oranında arttığını, ancak yatırım ve istihdam alanında herhangi bir artış yaşanmadığını belirterek, ''demek ki bir yerlerde eksiklik var. Büyüme var deniyor ama işsizlik artmış. Bunları bilelim ülkeyi ona göre yönetelim'' diye konuştu. 
     
</TEXT>
</DOC>
