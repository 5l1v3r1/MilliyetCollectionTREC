<DOC>
<DOCNO> 137587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/19/dunya/adun.html </URL>
<DATE> 2003/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaşa karşıyım’ 
</HEADLINE>
<TEXT>

NATO Genel Sekreteri Lord George Robertson Milliyet’e, Bizim görevimiz savaşları durdurmak, başlatmak değil. Ama Saddam BM kararlarına uymalı, silahsızlandığını kanıtlamalı. Türkiye’ye yönelik tehdit, gerçek’ dedi 
     BRÜKSEL 
GÜVEN ÖZALP 

     Türkiye’nin savunmasına yönelik talepleri gidermek için tartışmalar, restleşmeler ve zaman zaman diplomasi sınırlarını aşan adımlarla geçen 11 gün ve bu 11 güne sığdırılan bir sessizlik süreci, beş Kuzey Atlantik Konseyi toplantısı ve 13 saat süren bir Savunma Planlama Komitesi... Bu veriler tarihinin en büyük krizine tanık olan NATO’da geçtiğimiz günlerde yaşanan gelişmelerin bir özeti. Bu krizi aşmaya yönelik süreçte en aktif rollerden birini de NATO Genel Sekreteri Lord George Robertson üstlendi. Robertson’ın bu 11 gün boyunca belki de en çok kullandığı cümlelerden biri, "Türkiye’nin savunulması bizim için çok önemli" idi. "Irak’a diş gösterme" amacı da taşıyan Türkiye’nin savunulmasına yönelik paketin kabulünden sonra sonuca varabilmenin rahatlığını yaşayan Robertson’ın verdiği mesaj da dikkat çekici "Ben de savaşa karşıyım." 
     
     ÖNLEMLER SAVUNMA İÇİN 
     NATO bünyesinde alınan önlemlerin sadece Türkiye’nin savunmasıyla ilgili olduğunun ve savaşa yönelik olarak atılmış bir adım olmadığının altını ısrarla çizen Robertson, "Ben de savaşa karşıyım. Bizim görevimiz savaşları durdurmak, savaşları başlatmak değil. Bosna’da, Kosova’da Makedonya’da bu böyle oldu. Ben Irak’a yönelik savaşa da karşıyım. Ancak Saddam, Birleşmiş Milletler BM kararlarına uymalı, işbirliği içinde olmalı, silahsızlanmalı ve silahsızlandığını kanıtlamalı. Ancak bunları yaparsa bir askeri eylemin önüne geçebiliriz" diyor. 
     Robertson, Türkiye’ye yönelik tehdidin gerçek olduğunu vurguluyor. 
     
     IRAK SALDIRABİLİR 
     Daha NATO’daki krizin başında Askeri Komite Başkanı’nın Kuzey Atlantik Konseyi’ne KAK verdiği brifingin tehdidin varlığını gözler önüne serdiğini belirten Robertson, bu brifingde Irak’ın kendisine yönelik bir girişimden önce davranarak komşularına saldırabileceğinin ifade edildiğini söyledi. "Geçen hafta Avrupa Müttefik Kuvvetler Komutanı bana bir mektup gönderdi. O mektupta da Irak’taki güçlerin konfigürasyonunun ve bazı füzelerin konuşlandırılma biçimlerinin kendisine saldırılmadan önce olası saldırılarda bulunabileceğinin işaretleri olarak algılandığı rapor ediliyordu" diyen NATO Genel Sekereteri, tehdidin 1991’den daha büyük olduğunu, alınan önlemlerle Türkiye’nin rahatladığını söyledi. 
     
     HAYAL KIRIKLIĞI 
     Robertson’ın en çok eleştirildiği konulardan birini konsensüsü garantiye almadan "sessizlik süreci"ni başlatmış olması oluşturuyor. "Sessizlik süreci", bir önergeye verilen süre içinde itiraz edilmemesi halinde bunun otomatikman kabul edilmesi demek. Robertson, Fransa, Almanya ve Belçika’nın süreci kırmasından duyduğu hayal kırıklığını gizlemiyor "Sessizlik sürecini devreye sokmamın nedeni gerçekleştirdiğim temaslar sonucunda yeni bir belgenin ortaya çıkmış olmasıydı. Ve başkentlere değerlendirme zamanı bırakmak istedim. Konsensüs sağlanacağını tahmin ediyordum. Almanya İsrail’e Patriot, Kuveyt’e NBC savunma unsurları gönderdikten Fransa, Charles de Gaulle Uçak Gemisi’ni Akdeniz’e yolladıktan sonra niye ihtiyati savunma kararları alamayalım diye düşündüm. Sessizlik süreci kırılınca hayal kırıklığına uğradım." 
     
Mister NATO’ da Milliyet’i seçti      Tarihinin en büyük krizlerinden birini 11 gün süren bir maratonla aşan NATO, kendine gelmeye çalışıyor. Kriz boyunca eleştirilerin odak noktası haline gelen NATO Genel Sekereteri Lord George Robertson, daha tartışmaların sıcaklığı tam anlamıyla geçmeden bu süreçte yaşananları ve perde arkasında konuşulanları ABD ve Avrupa’nın her biri kendi ülkesinde lider konumda olan gazeteleriyle paylaştı. ABD’den The Wall Street Journal, Fransa’dan Le Monde, İngiltere’den The Guardian, İspanya’dan El Pais, Almanya’dan Frankfurter Allgemeine Zeitung, Belçika’dan La Libre Belgique ve De Standaard gazetelerinin uzman muhabirlerinden oluşan grupta Türkiye’den tek gazete yer aldı MİLLİYET. 
     
İddiaya girdim, İskoç viskisi kaybettim      Yaşananların İttifak’a, İttifak’ın inanılırlığına ve ABD’yle diğer ülkeler arasındaki ilişkilere zarar verdiğini söyleyen Robertson, "İttifak’ın her zaman yaptığı gibi bir sonuca vardık. Ben sonuca daha önce ulaşabileceğimizi umuyordum. Hatta bu konuda bir Alman gazeteciyle iddiaya girdim. Ben cuma günü çözüme ulaşacağımızı savundum ancak 48 saatle kaybederek bir şişe kırmızı şarap kazanmak yerine bir şişke İskoç viskisi kaybettim" diyor. 
     
Halepçe’de gazlanan insanları gördüm      Robertson’ın, Irak konusunda Türkiye’de karşılaştığı acı hatıralar da var. Robertson, o günleri şöyle anlatıyor "1988’de Türkiye’ye gittim. Önce Diyarbakır, daha sonra da Mardin’e geçtim. Orada Halepçe’de gazdan etkilenmiş insanları gördüm. İnsanları dinledim, kadınların ve çocukların sokaklarda öldüklerini gören insanların gözlerindeki yaşları gördüm. Irak yönetiminin kendi halkına karşı kimyasal silah kullandığı dönemden bunları hatırlıyorum." 
     



 DÜNYA 










</TEXT>
</DOC>
