<DOC>
<DOCNO> 112717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/13/son/sondun07.html </URL>
<DATE> 2002/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bali dehşeti... ABD, Endonezya'daki varlığını gözden geçiriyor... 
</HEADLINE>
<TEXT>

     ABD, Endonezya'nın turistik Bali adasında dün gece düzenlenen bombalı saldırıdan sonra, bu ülkedeki varlığını gözden geçiriyor. 
     Endonezya'nın başkenti Cakarta'daki ABD Büyükelçiliği'nin internet sitesinde yayınlanan açıklamada, ''ABD Büyükelçiliği, şu anda Endonezya'daki Amerikan varlığını gözden geçiriyor'' ifadesi kullanıldı. 
     Açıklamada, Endonezya'yı ziyaret eden veya bu ülkede ikamet eden Amerikalılara, burada kalma gerekçelerini gözden geçirme tavsiyesinde bulunuldu ve Bali'deki saldırının, Endonezya'da Amerikalılara yönelik tehditin artığını gözler önüne serdiği belirtildi. 
     Endonezya da, bazıları yabancı sermaye tarafından işletilen enerji kuruluşları ve madenlerde güvenlik önlemlerini artırdı. 
     Güvenlik Bakanı Susilo Bambang Yudhoyono, gazetecilere yaptığı açıklamada, Aceh bölgesinde, Amerikan şirketi Exxon-Mobil'in hissesi bulunan, devlete ait Pertamina petrol şirketinin işlettiği doğalgaz tesisi Arun LNG'de güvenlik önlemlerinin artırıldığını söyledi. 
     Yudhoyono, ''Ordu, teröristlerin hedefi olacağı yönündeki bilgi üzerine, enerji sektörü başta olmak üzere Endonezya'daki tüm önemli bölgelerde polisi desteklemeye yönelik adımlar attı'' dedi. 
     Güvenlik Bakanı, önlemlerin artırıldığı diğer kuruluşların, Borneo adasının Kalimantan bölgesindeki Fransız TotalFinaElf ve Papua bölgesindeki Freeport kentinde, Amerikan şirketi Freeport-McMoran Copper and Gold'un işlettiği dünyanın en büyük bakır ve altın madeni olduğunu bildirdi. 
     Bu arada, Endonezya'nın turistik Bali adasında dün gece düzenlenen bombalı saldırıda ölenlerin sayısı 187'ye yükseldiği belirtildi. 
     Resmi makamlar, yaralı sayısını son verilere göre 132 olarak açıklarken, bazı haber ajansları patlamalarda 300'ü aşkın kişinin yaralandığını bildiriyor. 
     





</TEXT>
</DOC>
