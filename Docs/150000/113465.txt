<DOC>
<DOCNO> 113465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/17/son/soneko14.html </URL>
<DATE> 2002/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Türker ''Yeni bakanınız Ecevit'in öğrencisidir'' 
</HEADLINE>
<TEXT>

     Ekonomiden sorumlu Devlet Bakanı Masum Türker, önemli konularda ulusal bir duruş içinde olmak gerektiğini söyledi. 
     Ankara Expo Center'da 3. Gıda Yiyecek İçecek Ürünleri ve Teknoloji Fuarı'nın FOODEX açılışına katılan Türker, burada yaptığı konuşmada, herkesin ''devlet bize yardım etsin'' dediğini hatırlatarak, bunu demenin kolay olduğunu belirterek, ''peki biz ne yapmışız Biz kendimize düşeni niye gerçekleştirmemişiz'' diye sordu. 
     Bakan Türker, konuşmasında kendisinin ve partisinin neler yaptığını veya yapacağını anlatmayacağını, ancak ekonominin içinde sorumlu olduğu süre içinde ve yaşamı boyunca felsefesini oluşturan kurallarından bahseceğini söyledi. Bunun, aynı zamanda DSP'nin de felsefesi olduğunu vurgulayan Bakan Türker, insanların felsefelerinin bilinmemesi halinde, başkalarının yazdıklarının okunarak karar verilebileceğini bildirdi. Birtakım kişilerin bunları okuyarak, şunu yapacağız, bunu yapacağız dediklerini ama söylediklerinin de birbirleriyle karşılaştırılmaları gerektiğini bildirdi. 
     ''Biraz önce bir liderimizin söylediklerini deşifre ettirin, okuyun. Cümle cümle analiz ettirin'' diyen Türker, bu liderin 50 ilin vergiden muaf tutulacağını program olarak getireceklerini ifade ettiğini kaydederek, ''böylece, koskaca sistemi bozacaksınız'' diye konuştu. 
     ''Ulusal bir duruş içinde olmak lazım'' diyen Türker, ''Ulusun, halkın vatandaşın önemini ikinci plana atmaya kimsenin hakkı yoktur'' dedi. Kişisel olguların topluma karşı durularak yapmanın doğru olmadığını belirten, kendisine iki konuda popülizm yaptığının söylendiğini anlatan Türker, şunları söyledi 
     ''Bana iki konuda popülizm yapıyor diyorlar. Evet, ben, iki konuda popülizm yapıyorum. Bunlar ulusçu ve halkçılıktır. Ben halka karşı olan hiçbir şeyin karşısında olmam, ulusun çıkarlarını indiren hiçbir şeyin içinde olmam. Eğer ulusçu, halkçı olmak suçsa, ben halkın önünde suçlu olmaya hazırım. 
     Dün, IMF açıklama yaptı gitti. Dün uluslararası piyasalarda Türkiye'nin faizi 3 puan düştü. Borçlanma maliyetimiz 3 puan düştü. Faiz düştüğü gibi döviz oynamıyor, borsa da düşmüyor. Ama bundan rahatsız olanlar, IMF mektubu yok, imza attı atmadı kavgasına getirdiler işi.'' 
     
     ''SÖYLENENLERİN TERSİNİ SÖYLEYECEĞİM'' 

     Bakan Türker, konuşmasında, söylenenlerin tersini söyleyeceğini ama bunların yer almayacağını çok iyi bildiğini ileri sürererek, ''ben emeğin hakkını gözetirim. İş güvencesinden yanayım. İş güvencesini savundum, bu ülkeye de gereklidir'' dedi. 
     Türker, şunları kaydetti 
     ''Ancak, işverenin de iş güvenliğinden sorumluyum. Yani, hem işvereni, hem de işçiyi savunan bir kişiyim. Çünkü işveren ve işçi yoksa iş zaten olmaz. Ama bunun birincisini söyleyip, ikincisini söylememek.. işte ulusçu olmamak, halkçı olmamaktır. Bunu bugün söylemiyorum, bunu bakan olmadan önce de söyledim. 
     Sizin yeni bakanınız böyle bir bakan. Yeni bakanınız Bülent Ecevit'in öğrencisidir. Neyi, nerde, ne zaman nasıl söyleyeceğini bilen bir bakandır. O nedenle, hayat felsefem emeğin hakkını gözeten her türlü girişimciliği özendiren destekleyen, onların da güvenliğini sağlayan kişidir. Köylüyü göç etmeye yollanmadan, yöresinde kalkınmayı amaçlayan, pazar ekonomisini işletirken, sosyal boyutu ihmal etmeyen, kartellerin ve tekellerin egemenliklerinin kırılmasını isteyen, vurgunu önlerken dürüstlüğü de ödüllendirmeye çalışan biri..'' Bakan Türker, kendini anlatmaya devam ederken, ekonomiyi dünyaya açarken, küreselleşmeye doğru yol alırken, vatandaşlarının bağımsızlığını ve özgürlüğünü güçlendirmek isteyen bir kişi olduğunu ifade etti. Türker, ''Evet dünyada yer alalım ama özgür ve bağımsız ulusal bir duruş içinde onurlu olalım. Bunu isteyen, hayatı boyunca haksızlık ve yolsuzluk yapanlarla mücadele etmeyi, ulusal duruşunu kişisel çıkarların önüne almayı amaçlayan bir kişiyim'' dedi. 
     
     AÇIKLAMALARIN OLUMSUZ ETKİSİ 

     Siyasilerin ''şu vergiyi kaldıracağım, af getireceğim'' şeklindeki açıklamaları nedeniyle kimsenin vergi ve sigorta ödemeyeceğini, bunun sonucu olarak da emekliye bile maaş verilemeyeceğini anlatan Türker, ''Kahkonen'in mali baskı var dediği budur'' dedi. Bakan Türker, şöyle devam etti 
     ''Niyet mektubuna göre, yedek ödenekler 350 trilyon lira iptal edilip dondurulurken, bütçede tarıma ait 1 katrilyon 859 trilyon liraya dokunulmayacak. Planlanmış sosyal harcamalara Sosyal Yardımlaşma ve Dayanışma Fonu marifetiyle yapılanlar muhafaza edilecek. Bu program uygulandığı sürece vergi iadesinin kaldırılması gündeme gelmeyecek. Ya bunu iptal edecek ya da tarıma ayrılandan kullanacaktık.'' ''Ulus Duruş nedir bilmeyenler öğrensin'' diyen Bakan Türker, devamla şöyle konuştu 
     ''Pazarlığı bitmiş hiç bir şey, halktan gizli tutulamaz. Fakir fukaranın parasına el konulduğunu anlatacağım. Halk beni anlıyor, gerisi önemli değil. Gerisinin aklı fikri ihtilal yapmakta, ihtilalin envai çeşidini biliyorlar. Bir partiyi bölüyorlar, ihtilal yapıyorlar ama sağlamlara karşı duramıyorlar. Sonra seçim yapacağız diyorlar, korkuyorlar seçimi iptal edelim diyorlar. Ya da her yeri pompalayarak bu iki parti gelecek bu kötüdür diyorlar.'' Ulusal Duruş'unu kavga konusu yapıp, dikkatini dağıtmaya çalışanlar olduğunu kaydeden Bakan Türker, paranın alınacağını göstereceğini, bunun henüz zamanının olduğunu ve paranın bugüne kadar alınamamasının sebebinin de bütçenin bugün gelmesi olduğunu kaydetti. 
     Seçim olmaması halinde, IMF heyetinin yarından sonra gelmesi gerektiğini belirten Türker, seçim sürecine girildiği için katıldığı ikinci Bakanlar Kurulu'nda hem IMF'nin hem Türkiye'nin hesabını verdiğini, 1.6 milyar doların yıl sonuna kadar gelebilmesi için yapılması gerekenleri sıraladığını, Bahçeli'nin de buna uyacağını belirterek uyduğunu anlattı. 
     Gözden geçirmenin gecikmesinin, İcra İflas Kanunu tasarısının hazır olmadığına bağlandığını kaydeden Türker, ''Hayır, hazır elimizde. Sayın Adalet Bakanımız bugün yarın kamuoyuna tartışmaya açacak'' dedi. 
     Daha önce gündeme getirdiği IMF gazeteciliğini ise ''kendisi ve IMF'nin konuşmadığı şeyleri dayatmak'' olarak özetleyen Türker, 3. mektupta Kasım sonu dendiğini, bunun gözden geçirmenin Aralık ayına kadar süreceği anlamına geldiğini kaydetti. 
     
     BURSLAR ERKEN VERİLECEK 

     Bu arada, bugüne kadar bursların okul açıldıktan sonra Mayıs, Haziran'a kadar ödenmediğini, bunun nedeninin de Sosyal Yardımlaşma Fonu'nun yüzde 40'ının bloke olmasından kaynaklandığını belirten Türker, bursların artık okullar açıldığında ödenmeye başlayacağı müjdesini verdi. 
     Söz konusu kaynağın bugün itibariyle hazır olduğunu, Maliye Bakanı Oral'ın bugün kararı onaylamasıyla derhal Başbakan'ın da onay vereceğini belirten Türker, rektörlerin, dekanlara talimak vermesini isteyerek, Sosyal Yardımlaşma Fonu'ndan burs alan öğrencilerin geçen yılki sınıf geçme durumlarını iki gün içinde Fon'a ulaştırılmasını istedi. Türker, şunları kaydetti 
     ''Burslar artık Haziran'da değil okulun açıldığında verilecek hale geldi. Sosyal riski eksiltme parası gelmiş onu kullandırıyorum. Washington'da bunu görüşürken, Dünya Bankası'na ya şimdi verirsin ya kesin dediğim zaman hemen veriyoruz dediler. Çünkü bunlar Türkiye'de yoksulluk olmasın, Arjantin olmasın diye program yapılırken konmuş hükümlerdir. 
     Bu mektup onun için onurludur. 3 Kasım'da seçim var. Seçim artık sadece liderlerin değil, kadroların da seçimidir. Siz karar vereceksiniz. Birileri dayatıyor, Ecevit'siz ve DSP'siz bir hükümet istiyor. Irak savaşını birilerinin yaptığı gibi para alırız da savaşea gireriz mantığı ile değil, onurlu bir şekilde bir gencimizin burnu kanamasın diye hareket edilecek.'' Kendisini popülizmle suçladıklarına işaret eden Türker, bunun halkçılık anlamına geldiğini, bunun seve seve kabul ettiğini söyledi. 
     IMF'nin açıklamalarının ardından, Türkiye'nin uluslararası piyasalarda borçlanma maliyetinin 3 puan düştüğünü, kendisinin göreve geldiği günden bugüne borsanın büyük değerler kaybetmediğini, faizin fazla oynamadığını anlatan Türker, bu durumdan rahatsız olanların ''imza yok'' dediklerini söyledi. 
     Kendisinin hiç bir düşüncesini yalılarda açıklamadığını, halk kendisini nerede görüyorsa, ''yalılarda oturanların'' da orada görmeye gelmesini söyleyen Türker, İş Güvencesi'nin yanında olduğunu, ancak işyeri ve işverenin de güvenliğinden sorumlu olduğunu ifade etti. 
     Kendisinin Ecevit'in öğrencisi olduğunu ve dürüst bir bakan olduğunu ifade eden Türker, kartel ve tekellerin egemenliğinin kırılmasını, ekonomiyi dünyaya açarken özgür, bağımsız ve ulusal duruş içinde onurlu olunmasını yoksulluk, işsizlik, eşitsizlik, haksızlık ve yolsuzlukla mücadele etmeyi kendisine şiar edindiğini anlattı. 
     Reel sektörün canlandırılması gerektiğine işaret eden Türker, sosyal riskin azaltımması için Dünya Bankası'ndan kredi alındığına işaret etti. 
     Türker konuşmasının sonunda, ''Yemin ederim ki benim yönetimim boyunca, dövizde spekülasyon yapanı, isterse Türkiye'nin en büyük adamı olsun açıklayacağım. Hiç kimsenin bir gecede dövizle oynayıp kimsenin ekmek alım gücünü düşürmeye hakkı yok. Bunları söylerken risk alıyorum'' ifadesini kullandı. 
     





</TEXT>
</DOC>
