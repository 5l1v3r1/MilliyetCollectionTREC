<DOC>
<DOCNO> 118017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/10/dunya/dun02.html </URL>
<DATE> 2002/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak’tan BM’ye kabul sinyali 
</HEADLINE>
<TEXT>

     DIŞ HABERLER SERVİSİ 

     Irak yönetimi, ülkelerini BM’nin silah denetçilerine açmalarını öngören BM Güvenlik Konseyi kararını incelediklerini ve birkaç gün içinde gerekli cevabı vereceklerini açıkladı. Irak’ın yarı resmi yayın kuruluşları ise, Bağdat’ın kendisine 7 gün süre tanıyan BM kararını kabul edeceği yolunda güçlü sinyaller verdi. 
     Irak Dışişleri Bakanı Naci Sabri, birkaç gün içinde karar alacaklarını açıklarken, ABD’nin ülkesine saldırmak için BM Güvenlik Konseyi kararını kılıf olarak kullanma girişimlerinin uluslararası topluluk tarafından boşa çıkarıldığını vurguladı. Sabri’nin bu sözleri, Irak yönetiminin BM ültimatomuna uyacağı ve BM silah denetçilerinin ülkeye gelerek kontrol yapmasına izin vereceğine dair güçlü bir işaret olarak yorumlandı. 
     Saddam Hüseyin’in büyük oğlu Uday yönetimindeki Babil gazetesi de, Bağdat’ın BM kararına uyacağına ilişkin güçlü bir işaret verdi. Saddam’ın, ABD’ye saldırı gerekçesi vermeyeceğini belirten gazete, Irak’ın saklayacak bir şeyi olmadığını ve silah denetçilerini memnuniyetle karşılayacaklarını kaydetti. 
     



 DÜNYA 












</TEXT>
</DOC>
