<DOC>
<DOCNO> 130566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/13/son/sonspo07.html </URL>
<DATE> 2003/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA... Hido, 4 sayı kaydetti... 
</HEADLINE>
<TEXT>

     ABD Profesyonel Basketbol Ligi NBA'de Batı Konferansı'nda yapılan maçta, Pasifik Grubu lideri Sacramento Kings, Ortabatı Grubu altıncısı Memphis Grizzlies'i 106-98 yenerken, Hidayet Türkoğlu 4 sayı atabildi. 
     Sacramento'daki karşılaşmada oyuna sonradan giren ve toplam 9 dakika oynayan Hidayet, 6 şuttan 2'sini değerlendirirken, 2 sayılık atışlarda 5'te 2 isabet sağladı. 1 kez denediği 3 sayılık atışta topu çemberden geçiremeyen Hidayet, ayrıca 2'si hücumdan, 2'si savunmadan toplam 4 ribaund aldı, 1 de asist yaptı. 
     Son 6 maçında 5. galibiyetine imza atan Kings'de Yugoslav forvet Predrag Stojakoviç, 30 sayıyla bu sezon en skorer oyununu çıkarırken, 8 de ribaund alarak, takımın en başarılı ismi oldu. Takımda Chris Webber 22 sayı, 10 ribaund, Mike Bibby 17 sayı gerçekleştirdi. 
     Sacramento'da üst üste 10. yenilgisine uğrayan Grizzlies'de ise takımın İspanyol forveti Pau Gasol, 26 sayı, 11 ribaundla en iyi istatistiği yakaladı. 
     Gecenin bir diğer maçında, Ortabatı Grubu lideri Dallas Mavericks, Pasifik Grubu sonuncusu Los Angeles Clippers'ı deplasmanda 96-90 yenerek, üst üste 6. galibiyetini aldı ve NBA Ligi'nin normal sezondaki en başarılı takımı rekorunu geliştirdi. Şu anda ligin en başarılı takımı konumundaki Mavericks'in bu sonuçla 5 yenilgiye karşın galibiyet sayısı 31'e ulaştı. 
     Los Angeles'daki karşılaşmada Mavericks'de Steve Nash 24 sayı, 9 ribaund gerçekleştirirken, Dirk Nowitzki 23 sayı, 6 ribaund üretti, skora Michael Finley 21 sayı ekledi. 
     Bu sezon 2. kez üst üste 3. galibiyetini alma şansını kaçıran Clippers'da Elton Brand 19 sayı, 12 ribaund, Corey Maggette 18 sayı, Lamar Odom 17 sayı gerçekleştirdi. 
     
Sonuçlar şöyle 

Toronto Raptors-Minnesota Timberwolves 105-91 
Los Angeles Clippers-Dallas Mavericks 90-96 
Philadelphia 76ers-Orlando Magic 105-107 
San Antonio Spurs-Boston Celtics 81-80 
Phoenix Suns-Utah Jazz 107-99 
Sacramento Kings-Memphis Grizzlies 106-98 
Seattle Supersonics-Cleveland Cavaliers 79-87 
Los Angeles Lakers-Miami Heat 106-81 
     





</TEXT>
</DOC>
