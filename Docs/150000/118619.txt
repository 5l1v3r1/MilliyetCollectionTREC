<DOC>
<DOCNO> 118619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/13/son/sondun18.html </URL>
<DATE> 2002/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
BM'nin Kıbrıs planı Fransız basınında... 
</HEADLINE>
<TEXT>

     Birleşmiş Milletler Genel Sekreteri Kofi Annan'ın Kıbrıs'ta taraflara sunduğu barış planı, Fransız basınında geniş yer aldı. 
     Liberation gazetesinde çıkan haberde, tarafların BM planını ihtiyatlı iyimserlikle ele aldıkları belirtildi ve ''umutlar hala gerçek, ancak kırılgan'' ifadeleri kullanıldı. 
     Gazete, BM tarafından şu ana kadar hazırlanmış en kapsamlı çözüm planı olma özelliği taşıyan önerinin bir ''uzlaşı'' belgesi olduğu yorumunu yaparken, çözüm için anahtarın hala Ankara ve Atina'da olduğunu yazdı. 
     Le Figaro gazetesinin Atina'daki muhabiri tarafından ''Ankara ve Atina, Barış Planını Selamlıyor' başlığıyla verilen haberde ise planın daha çok Yunanistan tarafından nasıl değerlendirildiğine ilişkin yorumlara yer verildi. 
     ''Kıbrıs'ın AB'ye girmesinin, Yunanlılar için ulusal stratejik öncelik'' olduğu belirtilen haberde, Yunanistan Dışişleri Bakanı Yorgo Papandreu'nun, ''Türkiye'nin AB yolunda ilerlemesinin, iki ülke arasındaki gerilimi düşüreceği ve Kıbrıs sorununun çözümüne yardımcı olacağı'' görüşlerine işaret edildi. 
     Le Figaro, bir Yunanlı dış politika yazarının, ''Türkiye'nin AB'den başka seçeneği yok'' açıklamasına da dikkat çekti. 
     





</TEXT>
</DOC>
