<DOC>
<DOCNO> 149972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/15/son/soneko27.html </URL>
<DATE> 2003/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Ömer Arasıl Aria'nın açtığı dava, büyük bir haksızlıktır 
</HEADLINE>
<TEXT>

     Telekomünikasyon Kurumu Başkanı Ömer Arasıl, Aria'nın açtığı tahkim davasına ilişkin olarak, ''Kişisel kanaatim çok büyük bir haksızlıktır, hukuken de hiç geçerliliği yoktur, etik olarak da kabul edilebilir bir şey değildir'' dedi. 
     2. Uluslararası Türkiye, Orta Asya, Hazar ve Karadeniz ülkeleri Telekomünikasyon Konferansı'nda bir konuşma yapan Telekomünikasyon Kurumu Başkanı Ömer Arasıl, 
     Aria'nın tahkime başvurmasıyla ilgili soruları da yanıtladı. 
     Arasıl, şunları kaydetti 
     ''Bütün niyetimiz uzlaşmadır. Biz, Aria'yı çok seviyoruz, onların da bizi sevdiğini biliyoruz. Burada bizi üzen tek konu Türkiye'nin uluslararası alanda hak etmediği bir yargılama sürecine girmesidir. Yoksa gerek Telekomünikasyon Kurumu gerekse ilgili bakanlık olan Ulaştırma Bakanlığı, Aria'ya hukuki olarak yapılabilecek her türlü desteği vermiştir. Şu anda o süreç boyunca da bizim Aria ile görüşmelerimiz hep devam etti ve ediyor. Bu konunun uzlaşma ile çözüleceğine inancımız tam.'' Ulusal dolaşımın dünyanın her tarafında ticari bir konu olduğunu, iki tarafın ticari güçleri oranında çözümün sağlanabileceğini kaydeden Arasıl, ''Biz, uzlaşma görevimizi bu süreç içerisinde hem şekil olarak hem de gönül olarak diyeyim fazlasıyla yerine getirmişiz, getirmeye de devam edeceğiz'' dedi. 
     Bir gazetecinin ''Böyle bir dava açılacağını siz öngördünüz mü '' sorusu üzerine Arasıl, şunları söyledi 
     ''Aria durduk yerde bize sürpriz yaptı, tahkime gitti diye bir şey olmadı. Bunları ben kendi adıma hissettim, yetkililerle konuştuk ama roaming tamamen ticari bir anlaşma. Burada müdahil olma gibi bizim bir şansımız asla yok. Dünyada sanırım birkaç ülke dışında da bunun dayatma ile yapıldığı başka ülke örneği yok. Yani bizim alabileceğimiz bir tedbir yoktu. Artık yapılabileceklerin hepsi fevkinde yapılmıştı. Sadece yönetmelik, kanun ve bizim uzlaşma görevimizin dışında değil, artık uzlaşmanın da uzlaşması bir gayret içine girdik. Sıkça tarafları biraraya getirdik konuştuk. Ancak 2 yıldır yaşanan büyük ekonomik krizler, onların da hesaplarını altüst etti ve sanırım bu anlamda anlaşılmaz bir noktaya gelindi. Ama yine bunun çözüleceğine yürekten inanıyoruz, yani bir uzlaşma ortamının sağlanabileceğine inanıyoruz. Çünkü bu kuruma değil, Türkiye Cumhuriyeti devletine karşı açılan bir davadır. Benim kişisel kanaatim çok büyük bir haksızlıktır, hukuken de hiçbir geçerliliği yoktur, etik olarak da kabul edilebilir birşey değildir.'' 
     
     ''ÇOK ÖZÜR DİLEYEREK TAHKİM NİYETLERİNİ SÖYLEDİLER'' 
     Telekomünikasyon Kurumu Başkanı Arasıl, Aria'nın açtığı davanın ne kadar sürebileceğine ilişkin soru üzerine, bu tip davaların 6 ay ile 1 yıl sürdüğünün söylendiğini belirterek ''Temenni etmiyoruz ama bu işlerse ben maksimum 1.5 yıl gibi bir zamanda nihayete ereceğini düşünüyorum. Ama o ihtimal de çok az. Bence bu işi uzlaştıracağız'' dedi. 
     Aria ile davayı açmadan önce görüşmelerde bulunduklarını, tahkime gidebilecekleri hususunun sözleşmede var olduğunu kaydeden Arasıl, ''Sağ olsun Aria yetkilileri de çok özür diyerek böyle bir niyetleri olduğunu söylediler. 'Başka yapacağımız birşey yok' diyerek son çaresizlik içerisinde bunu bize kendileri iletmişlerdi.'' ''Irak'ın yeniden yapılanmasında telekomünikasyonda çok fazla iş potansiyeli olacak, bununla ilgili birşeyler yapacak mısınız '' sorusunu cevaplarken Arasıl şöyle dedi 
     ''İlgili bakanlıklarımızdan dün yazı geldi 'telekomünikasyon sektöründe Irak'ın yeniden yapılandırılmasında yapabileceklerimiz' diye. İki uzman arkadaşımızı görevlendirdik. Telekomünikasyon sektörü olarak özel sektörümüzü, telekomünikasyonumuzu oralara bir şekilde kanalize etme uğraşı içerisinde olacağız.'' 
     





</TEXT>
</DOC>
