<DOC>
<DOCNO> 109788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/27/ekonomi/eko03.html </URL>
<DATE> 2002/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni model iptal, Doblo bile tehlikede 
</HEADLINE>
<TEXT>

Fiat İş Geliştirme Bölüm Başkanı Nahum, Türkiye’nin kriz nedeniyle yeni model üretimini rakip ülkeye kaptırdığını, böyle giderse Doblo’nun bile tartışma konusu olacağını söyledi 
     ŞULE YÜCEBIYIK PARİS 

     İtalyan otomotiv devi Fiat’ın Uluslararası İş Geliştirme Bölümü Başkanı Jan Nahum, Fiat’ın yeniden yapılanma çerçevesinde masraflarını yüzde 20 kısmaya çalıştığını, Türkiye’de ise şimdilik üretimi kısmak gibi bir niyetleri olmadığını söyledi. 
     İç pazardaki düşük satış hacmine dikkat çeken Nahum, "Türkiye pazarı beş - altı yıl daha düşük satış hacmini sürdürürse Fiat için ve otomotiv sanayi için fırsat pazarı olmaktan çıkar. Bu satışlarla stratejik pazar olma özelliğini kaybetmeye mahkum" dedi. 
     
     Çinli bayi bile daha çok satıyor 
     Türkiye pazarının bu yıl satışlarda 20 yıl geriye gittiğini vurgulayan Nahum, yıllık 85 bin satış rakamının komik olduğunu belirterek, "Örneğin Çin’de tek bir bayi 45 bin adet araba satıyor. Çin aynı zamanda yerli otomotiv sektörünü de koruyor ve kolluyor. Türkiye, bizim için hala stratejik. Ama bunun diğer ayağı eksik. Bu nedenle Fiat’ın ne Alfa Romeo’yu ne de diğer modellerin üretimini Türkiye’ye kaydırması mümkün değil" dedi. 
     Türkiye’nin krizden sonra çok önemli bir fırsat kaçırdığını öne süren Nahum, "Tıpkı Doblo gibi ihracatı sürükleyecek bir modelin Türkiye’de üretimi gündeme geldi. Ancak, pazarın küçülmesinden ötürü bu fırsat kaçtı. Bu modelin Türkiye’de üretimi verimli bulunmadı. Üretim, en büyük rakiplerimizden olan bir başka ülkeye kaptırıldı" dedi. 
     Nahum, Türkiyede ekonomik şartların bu şekilde sürmesi halinde en geç beş - altı yıl sonra Doblo’nun üretiminin de tartışılacağını belirterek, "Şu anda Doblo’dan memnunuz. Fiat’ın en başarılı modelleri arasında ama Türkiye’de şartlar böyle sürerse rekabetçi gücünü yitirir. Ve üretimi gelecekte başka ülkeye kaydırılabilir" diye konuştu. "Dünyanın hiç bir ülkesinde otomotive yüzde 50 vergi konulmuyor ve talep bu şekilde bastırılmıyor" diyen Nahum, Türkiye’deki krizin nedenlerinden birinin ithal otomobile aktarılan kaynak olduğunu kaydetti. 
     
     Türkiye bana yardımcı olmuyor 
     Fiat’ın mali sıkıntısını aştığını kaydeden Nahum, Görevde kalacak mısınız ’ sorusunu şöyle yanıtladı "Benim görevde kalabilmem için sorumlu olduğum pazarların iyi sonuç vermesi lazım. Türkiye, bu konuda yardımcı olmuyor. Çin çok iyi gidiyor. Üç ay daha bekleyip görmek lazım." 
     
Fiat, üretimini yüzde 20 azaltacak      Fiat Oto’nun CEO’su Giancarlo Boschetti, Türkiye dahil üretimlerini yüzde 20 30 arasında azaltacaklarını açıkladı. 
     Boschetti, Paris’te gazetecilere verdiği demeçte, daha önceden açıklandığı gibi eğer üretimi yüzde 20 oranında azaltmayı başarırlarsa yeni yatırımlar için kaynak bulabileceklerini ancak, satışların düşmesinden dolayı üretimin yüzde 30’a varan oranda azaltılabileceğini kaydetti. 
     Fiat Oto’nun Torino’daki merkezinden alınan bilgilerde de, üretimin azaltmasının Türkiye dahil tüm dünyada gerçekleştirileceği, ancak otomobil satışlarında genel anlamda büyük düşüş yaşanmasından sürekli şirket içinde yeni kararlar alındığı ifade edildi. Bu arada Boschetti, üretimi azaltacak olmalarına karşın yeni bir işçi çıkarma operasyonun öngörülmediğinin altı çizildi. 
     



 EKONOMİ 




















</TEXT>
</DOC>
