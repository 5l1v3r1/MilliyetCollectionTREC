<DOC>
<DOCNO> 125934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/20/son/sontur26.html </URL>
<DATE> 2002/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Kanadoğlu "Siyasi cinayetlerin tekrar başlamasından endişeliyim" 
</HEADLINE>
<TEXT>

     Yargıtay Cumhuriyet Başsavcısı Sabih Kanadoğlu, ''siyası cinayetlerin tekrar başlaması'' endişelerini paylaştığını belirterek, ''Buna karşı milletçe gerekli önlemleri almamız lazım. Evvela yılgınlığa kapılmamamız lazım'' dedi. 
     Kanadoğlu, silahlı saldırı sonucunda öldürülen Dr. Necip Hablemitoğlu'nun Portakal Çiceği Sokak'taki evine gelerek ailesine başsağlığı ziyaretinde bulundu. 
     Yaklaşık 20 dakika süren ziyaretin ardından gazetecilerin sorularını yanıtlayan Kanadoğlu, ''Türkiye, fedakar bir evladını kaybetti. Ancak hedeflenen Atatürk ilke ve devlerimlerine bağlı laik, demokratik Cumhuriyet, sonsuza kadar yaşatılacaktır'' dedi. 
     Bir gazetecinin ''Saldırının faileri yakalanabilecek mi '' sorusu üzerine ''Ümit ederim'' karşılığını veren Kanadoğlu, '' Dışarıdan yönlendirme olabilir diyorlar'' sözleri üzerine de ''Olabilir'' dedi. 
     Sabih Kanadoğlu, ''Siyasi cinayetlerin tekrar başlayacağı endişesini taşıyor musunuz '' sorusuna da ''Endişe duymamak mümkün değil. Buna karşı milletçe gerekli önlemleri almamız lazım. Evvela yılgınlığa kapılmamamız lazım'' karşılığını verdi. 
     Avrasya Stratejik Araştırma Merkezi ASAM Başkanı Ümit Özdağ da, yakından tanıdığı Dr. Hablemitoğlu'nun öldürülmesinin çok üzücü olduğunu ifade etti. 
     Özdağ, bir soru üzerine ''Saldırının iç kaynaklı olduğunu hiç sanmadığını'' belirtti. 
     
     EŞİ ''TEHDİT EDİLİYORDU'' 
     DGM Savcısı Hamza Keleş ve Şengül Hablemitoğlu'nun üniversiteden arkadaşları da başsağlığı ziyaretinde bulundular. 
     Şengül Hablemitoğlu, gazetecilerin ''Dr. Necip Hablemitoğlu tehdit ediliyor muydu '' sorusuna, ''Gayet tabii... Hulki Cevizoğlu da bunlardan bahsetti'' karşılığını verdi. 
     Bayan Hablemitoğlu, ''Saldırı günü sabah saatlerinde şüpheli bir kişiyi gördüğünüz söyleniyor'' sözleri üzerine ise ''Görmüş olsam bile söylemek durumunda değilim'' dedi. 
     Şengül Hablemitoğlu, kameralar karşısına çıkıp konuşmak istemediğini de vurguladı. 
     Öte yandan, Hablemitoğlu'nun evini ziyaret eden öğrencileri, apartman girişine konulan taziye defterine duygularını dile getirdiler. 
     





</TEXT>
</DOC>
