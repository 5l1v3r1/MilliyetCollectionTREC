<DOC>
<DOCNO> 145797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/27/son/sontur06.html </URL>
<DATE> 2003/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbolcu gözüyle uyuşturucu... Galatasaraylı Ergün konuştu... 
</HEADLINE>
<TEXT>

     Galatasaraylı milli futbolcu Ergün Penbe, İstanbul narkotik polisiyle yaptığı söyleşide, gençlerin anlık heveslerden uzak kalmasının tek yolunun, bilinçli anne babalar yetiştirmek olduğunu düşündüğünü söyledi. 
     Penbe, kamuoyunu uyuşturucu maddeler ve zararları konusunda bilgilendirmek amacıyla ünlülerle söyleşiler yapan İstanbul Narkotik Şube Müdürlüğü'nde görevli Komiser Zafer Ercan ile yaptığı söyleşide, uyuşturucu, futbol ve özel yaşamıyla ilgili soruları yanıtladı. 
     İstanbul Emniyet Müdürlüğü'nün internet sitesinde de yayınlanan söyleşide, ''Kendisini örnek alan gençlere, uyuşturucudan korunmaları için mesajının ne olduğu'' sorulan Penbe, ''Onlara tavsiye edeceğim şey kendilerini yetenekleri doğrultusunda yönlendirmeleri ve yeteneklerine güvenmeleri. Kötü maddelerden kendilerini, gerçek faydalı şeyleri keşfederek kurtarabilirler. Bunlardan en faydalısının da kendimce spor olduğunu düşünüyorum'' dedi. 
     Penbe, ''Sizce insanlar neden bu maddeleri kullanırlar '' şeklindeki soru üzerine de şunları söyledi 
     ''Kesinlikle bunun bir gencin ilk eğitim alanı olan aile yapısından ve yanlış arkadaş seçiminden kaynaklandığını düşünüyorum. Gençlerin bu tarz günlük, hatta anlık heveslerden uzak kalmasının tek yolunun, bilinçli anne babalar yetiştirmek olduğunu düşünüyorum.'' 
     
     BAŞARININ SIRRI 
     ''Futboldaki istikrarlı başarısını nasıl sağladığı'' sorulan Penbe, işini çok severek yaptığını ve severek yapmanın yanı sıra çok da saygı duyduğunu belirterek, ''Profesyonel olmam, kendime çok iyi bakmamı gerektiriyor. Her gün kendimi fiziksel ve ruhsal olarak işime itina ile hazırlıyorum. Ve tabii ki takım olmak ve takım arkadaşlarına sahip olmak çok özel bir durum. Böyle bir durumda ve takımda olduğum için kendimi çok şanslı sayıyorum ve elimden geldiğince bu şansımın hakkını vermeye çalışıyorum'' diye konuştu. 
     
     ''EN GÜZEL DÖNEMİMDE BIRAKMAK İSTERİM'' 
     Penbe, ''geleceğe ilişkin planları'' hakkındaki soruyu ise şöyle yanıtladı 
     ''Futbol bugüne kadar hayat ve yaşam tarzım oldu. Elimden geldiği kadarı ile hak ettiği her şeyi de vermeye çalıştım. En güzel dönemimde de bırakmak isterim. Futbol beni bırakmadan... 
     Sonra ise iyi bir izleyici olmak ve tekrar o amatör ruhu hissettirecek maçlar yapmaktan başka futbolla ilgili bir şey düşünmüyorum. Kendime ait birtakım yaşam planlarım var.'' Penbe, ''oğlunun futbolcu olmasını isteyip-istemediği'' yönündeki soruya, ''Tabii ki isterim. Allah benim yaşadığım bütün güzellikleri ona da yaşatsın isterim. Tabii sakatlık olmadan'' yanıtını verdi. 
     Aşağıdaki isimlerin kendisi için ne anlama geldiğinin sorulması üzerine de Ergün Penbe, şöyle dedi 
     ''Özhan Canaydın Büyük Başkan, Hagi İdol, Arif Erdem Kara gün golcüsü, Hakan Şükür Golcü, Okan Hırs, Emre Yetenek, Mondragon İyi insan, Fatih Terim O gerçek bir imparator.'' 
     




</TEXT>
</DOC>
