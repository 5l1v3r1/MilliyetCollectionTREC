<DOC>
<DOCNO> 126022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/21/spor/spo02.html </URL>
<DATE> 2002/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
REVİVO’DAN SON ÇALIM 
</HEADLINE>
<TEXT>

Fenerbahçe ile sözleşmesini fesh etmeye çalışan İsrailli oyuncunun 10 gün önce Galatasaray’a imza attığı ortaya çıktı 
     Madde pürüzü 
     SARI - Lacivertli takımla yollarını ayıran, ancak kulüple sözleşmesini henüz fesh etmeyen Revivo’nun, Galatasaray ile sözleşme imzaladığı ortaya çıktı. Fenerbahçe’de kötü bir sezon geçiren İsrailli futbolcu, Lorant’ın ayrılışından sonra geçtiğimiz hafta yönetime başvurmuş ve ayrılmak istediğini bildirmişti. Yönetim de, Revivo’ya vize vermiş, ancak "Türkiye’de başka takıma gidemez" maddesini fesihnameye koymak isteyince pürüz çıkmıştı. 
     
     10 gün önce 
     GALATASARAY’IN, 10 gün önce Revivo ile bir araya geldiği ve tarih kısmı boş kalmak kaydıyla sözleşme yaptığı öğrenildi. Ali Dürüst, Burak Elmas, Özer Saraçoğlu ve Fatih Terim’in yürüttüğü bu operasyon konusunda bilgilendirilen Başkan Özhan Canaydın’ın karşı tavır aldığı ifade edildi. Canaydın’ın, "Bu transferi yapmayalım. Çünkü Fenerbahçe ile aramız daha da kötüleşebilir. Bu gerginliği yaratan taraf biz olmamalıyız" dediği bildirildi. 
     
     Fener biliyor 
     BAŞKAN Canaydın’ın bu sözleri üzerine, Revivo transferine ara verildiği, İsrailli futbolcunun da Hamburg ile görüşerek ön anlaşma yaptığı vurgulandı. Fenerbahçeli yöneticilerin, bu gelişmelerden haberdar olmaları yüzünden, Revivo’nun, Galatasaray’a gitmemesi için "Türkiye’de başka kulübe gidemez" maddesinde ısrar ettiği öğrenildi. Sarı - Lacivertli yöneticiler dün İsrail’e giden Revivo’ya, pazartesi günü masaya oturmak kaydıyla randevu vermişti. 
     
     Başkan’a baskı 
     SARI - Kırmızılı cephenin ise beklemeye koyulduğu belirtildi. Ali Dürüst, Burak Elmas, Özer Saraçoğlu ve Fatih Terim ile camianın, Başkan Özhan Canaydın’a, Revivo’nun transferiyle ilgili büyük baskı yaptığı bildirildi. Canaydın’ın bu baskıya direndiği, "Olmazsa, önümüzdeki sezon alalım" yanıtını verdiği ifade edildi. Ancak bu durumda Hamburg’la imza atacak Revivo’nun transferi, bir senede iki kulüp değiştirilmez maddesinden suya düşecek. 
     
Yumuşak geçişOğuz, Trabzon’u yenerek, hazırlık döneminde toparlanacaklarını ve ikinci yarıya farklı bir Fenerbahçe olarak gireceklerini söyledi 
     FENERBAHÇE Teknik Direktörü Oğuz Çetin dün düzenlediği basın toplantısında geçmişe değinilmemesini istedi. Çetin, geldiği günden beri takım için bağı güçlendirmek, saygıyı artırmak, prensipler içinde hareketi sağlamak ve taktik anlayışı geliştirme çabası içinde olduğunu söyledi. Genç hoca, fiziki idmanlarda fazla ağırlık vermeden çalışmalar yaptıklarını da ekledi, "Oyuncular da isteklerime yanıt verdi" dedi. 
     ÇETİN, yumuşak bir geçişte olduklarını da belirtti ve şöyle devam etti "Bundan sonra, hazırlık döneminde ortaya koyabileceğimiz prensipler içinde ve sağlık ekibinin onayı ile futbolcuların yurt dışına tedaviye gitmelerine izin vereceğiz. Ortega’nın, Göztepe maçında oynaması zordu. Ben, izin verdim. Sakatlık süresi uzadı. Doktorundan gelen raporu da gördük. İkinci yarı hazırlıklarına katılacak." 
     OĞUZ Çetin, Trabzon karşısında bazı oyuncuların yerlerini değiştireceğini de belirtti. Teknik patron, "Tek eksiğimiz gol ve şans. İnanıyorum ki, pazar günü daha becerikli olacağız. Bu maçtan galibiyet alıp, ilk yarıyı 35 puanla bitirmek istiyoruz" dedi. Çetin, taraftardan, şartlar ne olursa olsun, son maçta yanında yer almalarını da istedi. Genç çalıştırıcı, Revivo ile iyi bir diyalog içinde vedalaştıklarını da ekledi. 
     
Divan’dan uyarı      FENERBAHÇE Yüksek Divan Kurulu, televizyon programlarında kulüp aleyhine gerçekleştirilen gelişmelerin yakın takibe alınacağını açıkladı. Başkanlık Divanı’ndan yapılan yazılı açıklamada, Oğuz Çetin başta olmak üzere Aziz Yıldırım’a da yöneltilen suçlamalarla ilgili hukuk yoluna başvurulacağı bildirildi. 
     
Augustine için takas teklifi      SARI - Lacivertli kulüp, Ankaragücü’nün Ganalı santrforu Augustine için Yusuf ve Oktay’ı önerdi. Futbol Şube Sorumlusu Sadettin Saran’ın getirdiği öneriyi Cemal Aydın kabul etmedi. Aydın, "Bu şartlarda oyuncumuzu bırakmamız mümkün değil. Ancak çok cazip maddi koşullarda Augustine’i verebiliriz" dedi. 
     
Dereağzı’nda çalıştılar      TRABZONSPOR maçının hazırlıklarını sürdüren Fenerbahçe, Samandıra’da sahanın karla kaplı olması nedeniyle Dereağzı’nda çalıştı. Oğuz Çetin taktik ağırlıklı bir program uyguladı. Antrenmana sakatlıkları bulunan Yusuf, Rüştü, Mirkoviç ve İsmail katılmayıp Samandıra’da salonda çalıştı. Ali Akdeniz ile Rapajc ise düz koşu yaptı. Sarı - Lacivertliler antrenmanın ardından kampa girdi. Bu arada Rüştü Trabzon’a karşı oynamasının uzak bir olasılık olduğunu söyledi. 
     



 SPOR 





























</TEXT>
</DOC>
