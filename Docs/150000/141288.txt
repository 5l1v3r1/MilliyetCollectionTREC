<DOC>
<DOCNO> 141288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/07/son/sonspo10.html </URL>
<DATE> 2003/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Ezeli rakiplerin geçmişi centilmenlik gösterileriyle dolu... 
</HEADLINE>
<TEXT>

     Fenerbahçe ile Galatasaray arasında yarın yapılacak derbi için geriye sayım başlarken, 2 ezeli rakibin bir yüzyıla yaklaşan geçmişinde pek çok centilmenlik gösterileri yaşandı. 
     2 takım arasındaki 94 yıllık ezeli rekabette, futbolcu ve yöneticilerin centilmence davranışları, bu zevkli mücadeleye renk kattı. 
     Spor tarihçilerinin kaynaklarına göre, ezeli rakiplerin birbirleriyle yapacakları bir maç öncesinde, Fenerbahçe Başkaptanı Galip Kulaksızoğlu, Galatasaraylılar'a haber göndererek, ''Oberle kardeşler hasta, Hasan da sakatlanmış. Sizi karşımızda eksik kadroyla görmek istemiyoruz. Dilerseniz maçı erteleyelim'' diye haber göndererek, maçın ertelenebileceğini iletti. 
     Fenerbahçe'nin bu önerisini kabul eden Galatasaray, oyuncuların iyileşmesinden sonra 20 Ekim 1914'te yaptığı erteleme maçında sarı-lacivertli rakibini 6-1 yenmişti. 
     
     BERABER EV KİRALAMIŞLARDI 

     Aynı kaynaklara göre, ezeli rekabetin yeni başladığı dönemlerde Galatasaray ile Fenerbahçe sporcuları ortak kiraladıkları bir evde kalıyorlar ve beraber ava çıkıyorlardı. 
     2 takım sporcuları geceleri biraraya gelerek sohbet ediyorlardı. Yine bir gece sohbetin koyulaştığı sırada Galatasaray'dan Ali Sami Yen, Fenerbahçelileri, ''Said, yarın bizimle maçınız var. Git yat ve dinlen'' diye uyardı. 
     
     ERTELEMEYİ ÖNERDİLER 

     2 takım arasında 17 Kasım 1922 yılında yapılan maç öncesinde de ilginç bir durum yaşandı. 
     Bu tarihte Kadıköy'de ezeli rakiplerin maçı vardı. Maç öncesinde günlerce yağan yağmur sahayı göl durumuna getirmişti. Fenerbahçe Başkaptanı Galip Kulaksızoğlu, Galatasaray Kulübü'ne telefon ederek, ''Saha çok kötü, maçı erteleyelim'' dedi. Galatasaray Başkaptanı Necip Şahin, bunun üzerine ''Anamız bizi bugün için doğurdu. Galip Bey, gelip maçı oynayacağız'' diye yanıtladı. Galatasaray, Kadıköy'e gelip maça çıktı ve Fenerbahçe karşılaşmayı 3-0 kazandı. 
     
     BİRLEŞME DURUMU VE ORTAK TAKIM KURMA DÜŞÜNCESİ 

     Ezeli rakiplerin kuruluşlarının ilk yıllarında birleşme durumlarının bile ortaya çıktığı, hatta 2 kulüp başkanlarının ortak takım kurma konusunda anlaştıkları iddia edildi. 
     Galatasaray Kulübü'nün resmi yayın organı Galatasaray Dergisi'nin şubat sayısında, Adnan Işık'ın belgelere dayandırarak verdiği haberde, 1912 yılında Galatasaray Kulübü Başkanı Ali Sami Yen ile Fenerbahçe Kulübü Başkanı Hulusi Bey'in ortak imzayla kayıt altına aldıkları belgenin, birleşmeseler dahi, 2 kulübün yabancılara karşı ''ortak bir takım'' kurma konusunda anlaştıklarını, hatta tüzüğü bile hazırladıklarını gösterdiği kaydedildi. 

     
</TEXT>
</DOC>
