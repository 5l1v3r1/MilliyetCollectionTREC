<DOC>
<DOCNO> 120160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/21/son/sondun18.html </URL>
<DATE> 2002/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Filistin yönetimi, Kudüs'teki saldırıyı kınadı 
</HEADLINE>
<TEXT>

     Filistinli bakan ve başmüzakereci Saib Erekat, Kudüs'te düzenlenen intihar saldırısını kınadı. 
     Erekat, CNN'e yaptığı açıklamada, ''Filistinli ya da İsrailli sivillerin öldürülmesini her zaman kınadığımız gibi, İsrailli sivillerin yaşamına mal olan bu saldırıyı da kınıyoruz'' dedi. 
     Filistinli Bakan, İsrail Başbakanı Ariel Şaron'u devam eden şiddet olaylarından sorumlu tutarak, Şaron hükümetinin, yönetime geldiğinden beri barış görüşmelerinin yolunu tıkadığını söyledi. 
     Bu arada ABD Başkanı George Bush ve İngiltere Başbakanı Tony Blair, Kudüs'teki intihar saldırısını kınadı. 
     NATO'nun Prag zirvesi için Çek Cumhuriyeti'nde bulunan Blair ile görüşen Bush, ''Herhangi bir barış olasılığını engellemek için terörü kullanmak isteyenlerin hala faal olduğu açık. Bölgedeki tüm ülkeler, terörle mücadele kapsamında ellerinden geleni yapmalı'' diye konuştu. 
     ABD'nin İsrail ve Filistin'i barış içinde yaşayan iki bağımsız ülke olarak görmek istediğini belirten Bush, ''Bu vizyonu paylaşanlarla çalışmayı sürdüreceğiz'' dedi. 
     İngiltere Başbakanı Blair de ''akıllarının İsrail'deki terörist eylemin kurbanlarında'' olduğunu söyledi. 
     Rusya Dışişleri Bakanlığı da yaptığı yazılı açıklamada saldırıyı kınarken, İsrail'i sükunete çağırdı. 
     Öte yandan Kudüs'de bir otobüste düzenlenen intihar saldırısında ölenlerin sayısının 12'ye çıktığı belirtildi. 
     





</TEXT>
</DOC>
