<DOC>
<DOCNO> 122536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/03/son/sontur26.html </URL>
<DATE> 2002/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Jet Fadıl'a kötü haber... Maaşı da geri alınıyor... 
</HEADLINE>
<TEXT>

     YSK tarafından seçimlerin iptal edilmesiyle milletvekillikleri düşürülecek olan Mervan Gül AKP , Fadıl Akgündüz Bağımsız ve Ekrem Bilek'e CHP ödenen maaşları geri alınacak. Ancak 15 Ocak'a kadar 2 aylık süre için ödenen 11 milyar liranın, milletvekillerinin çalıştıkları kadarki bölümünün bırakılması, kalan 1 ay 10 günlük maaşın alınması seçenekleri arasında kararı TBMM Başkanlığı verecek. 
     TBMM yetkililerinden edinilen bilgiye göre, 14 Kasım'da gerçekleşen yemin töreninden sonra milletvekillerine iki aylık çalışmaları karşılığında ödenen 11 milyar lira tamamen ya da bir bölümüyle üç milletvekilinden geri istenecek. 3671 Sayılı, "TBMM Üyelerinin Ödenek, Yolluk ve Emekliliklerine İlişkin Yasa"nın 6'ncı maddesi "Hak Kazanma ve Ödeme" başlığını taşıyor. 
     Madde milletvekillerinin, bu sıfatı kazandıkları aydan itibaren, yasada belirtilen ödenek ve yolluklara hak kazanmalarını öngörüyor. Maddede, "Herhangi bir nedenle TBMM üyeliği sıfatı kalkanların istihkakları, bu sıfatın kalktığı ayı takip eden aybaşından itibaren verilmez. Ancak ölüm ve çeşitli sebeplerle genel seçimin yenilenmesi halinde önceden aldıkları üç aylık ödenek ve yolluklar geri alınmaz" hükmü de yeralıyor. 
     Buna göre, milletvekilliğinden ayrılma işleminin ölüm ve genel seçimin yenilenmesi dışında bir nedenden ortaya çıkması nedeniyle milletvekillerine 15 Kasım-15 Ocak arası için ödenen 11'er milyar lirayı iade etmek durumunda kalacaklar. 
     TBMM Başkanlığı yetkilileri, ANKA'ya yaptıkları açıklamada, "YSK, Siirt milletvekillerinin milletvekilliklerini baştan itibaren mi, yoksa kararın alındığı tarihten itibaren mi düşürecek Bunu, kararı alınca göreceğiz. Bu arada Siirt seçiminin ertelenmesi olasılığı var. Bütün bunlar kesinleşince TBMM Başkanlığı milletvekillerinin maaşların ne kadarını iade edeceklerine karar verecek" dediler. 
     21'inci Dönemde milletvekilliği yapanlar ise 3 Kasım 
     seçimleri nedeniyle sadece 19 gün çalışıp 3 aylık maaş almışlardı. Mervan Gül, Ekrem Bilek ve Fadıl Akgündüz, yaklaşık 20 gün çalışacaklar. RP ve FP'nin kapatılması nedeniyle üyeliği düşürülen milletvekilleri de haklarının devam etmesi için gerekli koşullar oluşmadığı için maaşlarını iade etmek durumunda kalmışlardı. Söz konusu milletvekillerinin maaşlarından bir bölümü emekli aylıklarından kesilmişti. 
     





</TEXT>
</DOC>
