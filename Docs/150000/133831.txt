<DOC>
<DOCNO> 133831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/29/son/sondun03.html </URL>
<DATE> 2003/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush, İran ve Kuzey Kore için neler söyledi 
</HEADLINE>
<TEXT>

     ABD Başkanı George Bush, ulusa seslendiği yıllık ''Birliğin Durumu'' konuşmasında, yoğunluklu olarak Irak sorununa değinirken, geçen yılki konuşmasında ''şer ekseni'' olarak Irak ile birlikte saydığı İran ve Kuzey Kore ''tehditlerine'' de değindi. 
     Bush, Amerikan Kongresi Temsilciler Meclisi'nde yaptığı konuşmada, Washington'un ''İran halkının özgürlük içinde yaşama umudunu desteklediğini'' söyledi. 
     ''Tahran hükümetinin, halkını baskı altında tuttuğu, kitle imha silahlarının peşine düştüğü ve terörü desteklediği'' ifadesini kullanan Bush, insan hakları ve demokrasiden bahseden İran vatandaşlarının de ölüm ve sindirilme tehdidi altında olduğunu ileri sürdü. İranlıların, bütün insanlar gibi kendi hükümetini seçme ve kendi kaderini tayin hakkı bulunduğunu söyleyen Bush, alkışlar arasında ''ABD, onların özgürlük içinde yaşama isteğini destekliyor'' dedi. 
     
     KUZEY KORE 

     Bush, Kuzey Kore'nin nükleer silah progamını ''endişe yaratmak ve taviz elde etmek için'' kullandığını kaydederek, Pyongyang'ın şantajının işlemeyeceğini söyledi. 
     Yine de Kuzey Kore krizine barışçı çözüm bulma sözü veren Bush, ''ABD ve dünya santaja boyun eğmeyecektir'' dedi. 
     Bush, ''ABD'nin 1990'lar boyunca görüşmeler yoluyla Kuzey Kore'nin nükleer silah elde etmekten uzak tutulabileceğine inandığını'' belirterek, ''Şimdi bu rejimin dünyayı kandırdığını ve söz konusu silahları geliştirdiğini biliyoruz'' ifadesini kullandı. 
     George Bush ayrıca, Kuzey Kore sorununa barışçı çözüm bulmak ve Pyongyang hükümetine, nükleer silahların sadece uluslararası toplumdan tecrit, ekonomik durgunluk ve sıkıntıların devam etmesini getireceğini göstermek için ABD'nin Güney Kore, Japonya, Çin ve Rusya ile birlikte çalıştığını söyledi. 
     ABD Başkanı, ''Birliğin Durumu'' konuşmasında ağırlıklı olarak değindiği Irak'ı, ''silahsızlanmak yerine hileye başvurarak, uluslararası toplumu aldatmaya devam etmekle'' suçlamış, Bağdat rejiminin tamamen silahsızlandırılması için gerekirse oluşturulacak bir koalisyona ABD'nin liderlik edeceğini kaydetmişti. 
     
</TEXT>
</DOC>
