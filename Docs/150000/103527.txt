<DOC>
<DOCNO> 103527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/23/son/sondun03.html </URL>
<DATE> 2002/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Die Presse ''AB TÜrkiye'yi oyalarsa derin hayal kırıklığı olur'' 
</HEADLINE>
<TEXT>

     Avusturya'da yayınlanan liberal sağ eğilimli Die Presse gazetesi, Avrupa Birliği'nin AB Türkiye'ye karşı uyguladığı ''yarım ağızlı oyalama taktiğini'' Kopenhag zirvesinde de sürdürmesi halinde, bunun Türkiye'de ''derin hayal kırıklığına'' yol açabileceğini, hatta durumun ''ters tepebileceğini'' yazdı. 
     Dış politika yazarı Christian Ultsch, makalesinde, AB'nin Türkiye'ye karşı kartlarını açık oynamadığını, Türkiye'yi boş yere umutlandırmanın centilmence olmadığını ve bu tutumun en geç Aralık'ta Kopenhag'da yapılacak zirvede değişmesi gerektiğini belirtti. Ultsch, Türkiye'nin Kopenhag zirvesinde üyelik müzakereleri için kendisine tarih verilmesini beklediğini kaydetti ve AB'nin ''yarım ağızlı oyalama taktiğini Kopenhag'da değiştirmemesi halinde, AB kapılarında potansiyel bir ortak değil, kızgın ve canı yanmış bir düşman durabileceğini'' ifade etti. 
     Türkiye'nin zorlu mücadelelerin ardından AB kriterlerini yerine getirmeye başladığını belirten Ultsch, ''ancak AB'de kimsenin buna yürekten sevinemediğini'' yazdı. 
     ''Sanki kibarlık olsun diye, uzun zaman önce davet ettiğiniz ve bugüne kadar size gelmek istediğinde her seferinde bir bahane uydurduğunuz uzak bir akrabanız, bir gün ansızın kapınızın önünde duruyormuş gibi oldu. Oysa siz, uzak akrabanızın bu zorlu yolculuğu yapmayacağını düşünüyordunuz'' diyen Ultsch, Helsinki zirvesinde Türkiye'ye adaylık statüsünün verilmesinin erken bir adım olduğunu savundu. 
     Türkiye'nin AB üyeliğini yürekten destekleyenlerin ancak Birlik'e üye olmayanlar olduğunu belirten Ultsch, ABD'nin NATO müttefiki Türkiye'nin AB'ye alınması konusundaki baskısının Helsinki zirvesinde etkili olmuş olabileceğini ifade etti. 
     Türklerin ''canı gönülden'' AB'ye alınmamalarının ekonomik ve siyasi sebeplerinin bulunduğunu belirten Ultsch, ancak en önemli sebebin kültür olduğunu, Avrupalıların Müslüman bir ülkeyi kendi aralarına almaya direndiklerini kaydetti. 
     Türkiye'deki laik devlet ideolojisinin Batı'da ''her an kopup parçalanacak zoraki bir yaldız'' olarak algılandığını yazan Ultsch, ülkede demokrasi arttıkça, İslamcı partilerin güçlendiği görüşünü savundu. 
     Bu durumun Avrupa'da büyük korku uyandırdığını belirten Ultsch, ''Ne kadar ılımlı olursa olsun, bir İslamcıyı AB Dönem Başkanı olarak hayal edebilir musunuz '' sorusunu yöneltti. 
     





</TEXT>
</DOC>
