<DOC>
<DOCNO> 105137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/01/son/sonspo05.html </URL>
<DATE> 2002/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu'nun karnesi, Daum'dan iyi... 
</HEADLINE>
<TEXT>

     Beşiktaş'ın sezon başında takımın başına getirdiği Mircea Lucescu, geçen yılki teknik direktör Christoph Daum'dan daha iyi bir performans sergiliyor. 
     Siyah-beyazlılar, Christoph Daum'un takımın başında bulunduğu geçen sezonun ilk 4 maçında ligde yalnızca 4 puan toplayabilirken, Mircea Lucescu ile bu sezonun ilk 4 maçında 10 puana ulaştı. 
     Daum döneminde lige kötü bir başlangıç yapan siyah-beyazlılar, ilk 4 maçın yalnızca 1'inde sahadan galip ayrılırken, 1 beraberlik, 2 de yenilgi aldı. Siyah-beyazlılar, ilk 4 maçta 7 gol atıp, kalesinde 5 gol gördü. 
     Beşiktaş, Lucescu döneminde ise yaptığı 4 maçın 3'ünü kazanırken, 1 beraberlik aldı ve yenilgi yüzü görmedi. Bu sürede siyah-beyazlılar attıkları 8 gole karşın, kalelerinde 4 gol gördü. 
     
     2 DÖNEM 
     Beşiktaş'ın Daum'lu ve Lucescu'lu dönemlerinde oynadığı ilk 4 maç şöyle 
     Daum dönemi 
Beşiktaş-Trabzonspor 1-2 
Bursaspor-Beşiktaş 2-2 
Beşiktaş-Diyarbakırspor 4-0 
Beşiktaş-İstanbulspor 0-1 
Lucescu dönemi 
Bursaspor-Beşiktaş 2-2 
Beşiktaş-Kocaelispor 2-1 
İstanbulspor-Beşiktaş 1-2 
Beşiktaş-Diyarbakırspor 2-0 
Not İlk 4 maça, geçen sezonun 4. haftasında ertelenen ve 7. hafta sonunda yapılan Samsunspor karşılaşması yerine, 5. haftada yapılan İstanbulspor maçı alınmıştır. Siyah-beyazlılar, bu 2 karşılaşmadan da yenik ayrılmıştı. 

     
     DEĞİŞİKLİKLER YAŞAM VERDİ 
     Teknik direktör Lucescu'nun, ligin ilk 4 haftasında maçlarda yaptığı oyuncu değişiklikleri, Beşiktaş'a adeta yaşam verdi. 
     Rumen teknik adamın sonradan oyuna aldığı futbolcular, takımları adına tam 4 gol attı. 
     Ligin 2. haftasında Kocaelispor maçında 1-0 yenik oynayan siyah-beyazlılarda Lucescu, Ahmet Dursun ve Ahmet Yıldırım'ı oyuna aldı ve bu 2 futbolcunun attığı 1'er golle Beşiktaş sahadan 2-1 galip ayrıldı. 
     3. haftadaki İstanbulspor maçında ise skor 1-1'ken, Lucescu'nun sonradan oyuna aldığı Tümer'in golüyle Beşiktaş 2-1 galip geldi. 
     Son olarak Diyarbakırspor maçında da 58. dakikada oyuna giren 2 oyuncudan Sergen'in asistinde, Tayfur 60. dakikada kafayla topu filelere göndererek, takımının 2. golüne imza attı. 
     





</TEXT>
</DOC>
