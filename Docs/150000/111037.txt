<DOC>
<DOCNO> 111037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/04/dunya/adun.html </URL>
<DATE> 2002/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
CIA neyi gizliyor 
</HEADLINE>
<TEXT>

Irak’a karşı açılacak savaşın başta Türkiye olmak üzere komşu ülkelere etkisi hakkında hazırladığı raporu, ısrara rağmen Amerikan Kongresi’ne teslim etmeyen CIA’nın tutumu kuşku uyandırdı 
     SEMA EMİROĞLU New York 

     Irak’a karşı olası bir savaşın başta Türkiye olmak üzere Irak’ın komşuları üzerinde nasıl bir etki yaratacağını soruşturan ABD Kongresi, resmi başvurusuna rağmen bu konuda hazırladığı raporu vermeyen Merkezi Haberalma Teşkilatı CIA’nın peşine düştü. 
     New York Times’ın haberine göre, CIA’nın, Irak savaşının Türkiye ve öteki komşu ülkeler üzerindeki etkisini konu alan bir raporu Kongre’ye vermeyi reddetmesi, Senato ve Temsilciler Meclisi İstihbarat Komitesi’ni çileden çıkardı. 
     Kongre üyeleri, kapalı kapılar ardında yapılan Irak toplantısına bilgi vermek için bizzat çağrılan CIA Başkanı George Tenet’in toplantıya gelmemesinden de büyük rahatsızlık duyduklarını belirttiler. 
     
     Ne istedik, ne verdiler 
     CIA’nın Kongre’ye sadece Irak’ın kitle imha silahlarını geliştirme programıyla ilgili 100 sayfalık bir rapor vermekle yetindiğini belirten bir Kongre yetkilisi, "Oysa biz bu raporda nelerin yer alması gerektiğini açıkça bildirmiştik. Irak savaşının, bölge ülkeleri üzerindeki etkisiyle ilgili istihbarat birimlerinin değerlendirmede bulunmasını istemiştik. Ama CIA, bu isteğimizi yerine getirmedi. Verdiği rapor, hem eksik, hem de toplantıdan çok kısa bir süre önce sunuldu. Hiçbirimizin okumaya vakti olmadı" dedi. 
     
     Kötü bir rol mü üstlenecek 
     Kongre üyeleri, CIA’nın Başkan Bush’un savaş planının sorgulanmasına imkan vermemek ve gizli servisin Irak savaşında üstleneceği rolü gizlemek amacıyla Kongre ile muhatap olmaktan kaçınmış olabileceğini belirttiler. 
     Senato ve Temsilciler Meclisi İstihbarat Komitesi üyeleri, Bush yönetimini, Irak stratejisi konusunda birbirine ters görüşleri savunan CIA - Dışişleri Bakanlığı ve Pentagon arasındaki çekişmeyi gizlemek ve Kongre’den bilgi saklamakla da suçladılar. 
     



 DÜNYA 











</TEXT>
</DOC>
