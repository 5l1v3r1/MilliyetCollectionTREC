<DOC>
<DOCNO> 123321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/08/son/sondun23.html </URL>
<DATE> 2002/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Der Spiegel soruyor Avrupa nerede sona eriyor 
</HEADLINE>
<TEXT>

     Alman Der Spiegel dergisi, Almanya ve Fransa'nın Türkiye'nin AB üyeliğine ilişkin ortak kararının bazı ülkeleri ve partileri tereddüte düşürdüğünü, Türkiye'nin Avrupa'ya ait olup olmadığı sorusunu yoğun şekilde gündeme getirdiğini yazdı. 
     Dergide, ''Avrupa nerede sona eriyor '' başlığıyla yayımlanan haber-yorumda, Fransa Cumhurbaşkanı Jacques Chirac ve Almanya Başbakanı Gerhard Schröder'in Türkiye'nin AB üyeliğine yönelik müzakere takvimine ilişkin önerisinin Kopenhag zirvesinde kabul edilmesi durumunda, AB'nin kimliğinin büyük ölçüde değişeceği görüşüne yer verildi. 
     Haber-yorumda, ''Türkiye'nin üyeliği durumunda kıtayı ne bir arada tutacak Hıristiyan dini mi, yoksa ortak demokratik değerler mi Avrupa'nın sınırı, tarihe ve coğrafyaya mı bağlı olacak, yoksa gelecekteki siyasi gerekliliğe mi Sınırları Suriye, Irak ve İran gibi ülkelere dayanan bir AB, ne kadar hareket yeteneğine sahip olacak Kesin olan tek şey, Türkiye'nin üyeliğinin, Birlik içindeki güç dengelerini kökünden değiştireceği'' denildi. 
     Türkiye'nin 2013 yılında AB üyesi olması durumunda, bu tarihte yaklaşık 90 milyon nüfusa sahip olacağı, Brüksel'den çok fazla para alacağı ve farklı bir kültür tehdidi endişelerinin artmasına yol açacağı belirtilen haber-yorumda, özellikle İngiltere, İtalya ve İspanya'nın, uzun zamandan bu yana Türkiye ile üyelik müzakerelerine bir an önce başlanması konusunda Fransa ve Almanya'yı sıkıştırdıkları ifade edildi. Haber yorumda, Türkiye'nin iki yıl içinde Kopenhag kriterlerini yerine getirmesi gerektiğine işaret edildi ve Ankara'daki yeni hükümetin reformların uygulanmasında yeterli kararlılığı gösterip göstermeyeceğinin henüz bilinmediği görüşüne yer verildi. 
     Almanya Başbakanı Gerhard Schröder'in, Federal Meclis'te yaptığı konuşmada Türkiye'nin AB üyeliğini savunduğu ve gelecekteki seçimlerde de kendisini yoğun şekilde destekleyen Türk kökenli seçmenlerin oylarına güvendiği kaydedilen haber-yorumda, Birlik partileri milletvekillerinin ise Türkiye ile ilişkilerin, AB'ye tam üye olması dışında, her şekilde geliştirilmesinden yana oldukları kaydedildi. 
     Haber-yorumda ayrıca, Almanya'nın önde gelen turizm şirketlerinden Öger Tours'un Yönetim Kurulu Başkanı Vural Öger'in de, Chirac ve Schröder'in Storkow kentinde yaptıkları görüşmeye katıldığı hatırlatılarak, ''Alman pasaportuna sahip Türk kökenli işadamı yarım saat süren görüşmede akıcı Fransızca konuştu'' denildi. 
     Dergide, Avrupa'nın genişlemesiyle ilgili hazırlanan bir haberde de, AB'ye yeni alınacak 10 aday ülkenin tanıtımı yapıldı ve 1950 yılında Avrupa'nın bütünleşmesi için hazırlanan, Türk bayrağının da bulunduğu bir reklam afişine yer verildi. 
     





</TEXT>
</DOC>
