<DOC>
<DOCNO> 134507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/01/son/sontur12.html </URL>
<DATE> 2003/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Verheugen "Türkiye'ye yeni kriter yok" 
</HEADLINE>
<TEXT>

     Avrupa Komisyonu'nun Genişlemeden Sorumlu Üyesi Günter Verheugen, Türkiye için yeni kriterlerin söz konusu olmadığını belirterek, Türkiye'nin önceliğinin Avrupa demokrasisine ortaklık olması gerektiğini vurguladı. 
     Başbakan Abdullah Gül tarafından kabulünün ardından açıklama yapan Verheugen, görüşmede uluşlararası konular ile Kıbrıs meselesinin gündeme geldiğini bildirdi. Verheugen, Türkiye'nin gerçekten istekli olarak demokratik reform sürecine devam ettiğini gördüklerini kaydederek, Türkiye'ye tam destek verdiklerini söyledi. 
     Türkiye'nin önünde önemli bir politik harita olduğuna dikkat çeken Verheugen, Başbakan Gül ile karşılıklı işbirliği için söz verdiklerini de vurguladı. 
     Türkiye'nin uzun vadeli stratejik önceliklerinin olmasının normal olduğunu ifade eden Verheugen, AB açısından Türkiye'nin önceliğinin, Avrupa demokrasisinin ortağı olmak için çaba göstermek olması gerektiğini de söyledi. Süreç içinde engeller olabileceğine dikkat çeken Ver heugen, Türkiye'nin yine de yoluna devam etmesi gerektiğini belirtti. 
     Şu andaki genişleme sürecinin ortaklığının açık ve net olduğunu bildiren Verheugen, Türkiye'de çok büyük bir ilerleme gördüklerini ifade ederek, bundan sonra daha temel sorunların ele alınabileceğini belirtti. 
     Verheugen, diğer aday ülkelerden ne isteniyorsa, Türkiye'den de o şartların isteneceğini belirtirken, Türkiye için yeni kriterlerin söz konusu olmayacağının altını çizdi. 
     





</TEXT>
</DOC>
