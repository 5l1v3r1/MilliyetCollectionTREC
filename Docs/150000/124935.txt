<DOC>
<DOCNO> 124935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/16/son/sondun01.html </URL>
<DATE> 2002/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, 27 bin ulusal muhafız ve yedeğe "hazır ol" emri verdi 
</HEADLINE>
<TEXT>

     ABD Savunma Bakanlığı'nın, olası bir Irak harekatına hazırlık için 27 bin ulusal muhafız ve yedek personele ''hazır ol'' tebligatı yolladığı bildirildi. 
     New York Times gazetesi, ''ABD Savunma Bakanı Donald Rumsfeld'in bu personelle ilgili seferberlik emrini imzalamasının beklendiğini, ancak bunu 1 Ocak'tan önce yapacağının tahmin edilmediğini'' duyurdu. Bu durumda seferberliğin Ocak ayında olacağı belirtiliyor. 
     Bu arada, Amerikan kara ve deniz kuvvetlerinin, silah altına alınacak elemanlarla ilgili hazırlıkları tamamlaması ve bu personel için aşı kampanyası başlatması öngörülüyor. Yedekler ile ulusal muhafızların, savaş bölgesine sevkedilecek muvazzafların boşaltacakları görevleri devralmaları bekleniyor. 
     Yedeklerin ortalama 30 gün içinde hazır olacakları bildirildi. Irak'ın Güvenlik Konseyi kararında öngörülen koşulları yerine getirmemesi durumunda ABD'nin daha fazla sayıda yedek personeli göreve çağıracağı da verilen haberler arasında. 
     





</TEXT>
</DOC>
