<DOC>
<DOCNO> 138900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/25/son/sondun07.html </URL>
<DATE> 2003/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'li yetkili "Irak savaşında mülteci sayısı 2 milyonu bulabilir" 
</HEADLINE>
<TEXT>

     Irak savaşında mülteci sayısının 2 milyonu bulabileceği Amerikalılar tarafından itiraf edildi. 
     ABD Uluslararası Kalkınma Ajansı Müdürü Andrew Natsios, Irak savaşında felaket senaryosunun gerçekleşmesi halinde mülteci sayısının 2 milyona ulaşabileceğini kabul etti. Natsios, ancak felaket olmayacağını ve gerçek mülteci sayısının çok çok az olacağını tahmin ettiklerini söyledi. 
     Bu arada, ABD'nin beşinci uçakgemisi de Umman denizine vardı. Kitty Hawk uçakgemisi, birkaç gün sonra Hürmüz boğazından geçerek Basra körfezine gidecek. Basra körfezinde Abraham Lincoln ve Constellation uçakgemileri hazır bekliyor. Doğu Akdeniz'de de Theodore Roosevelt ve Harry Truman uçakgemileri bulunuyor. 
     Öte yandan Beyaz Saray ulusal güvenlik danışmanı Condoleezza Rice, ''İkinci BM kararı da Saddam Hüseyin'i silahsızlanmaya ikna edemezse, tek diplomatik çözüm şansı Saddam'ın sürgünü kabul etmesi olur'' dedi. 
     Gazetecilerle konuşan Rice, ''Sürgün, savaşı önlemede tek diplomatik çare olarak gözükse de bana pek mümkün görünmüyor'' ifadesini kullandı. 
     





</TEXT>
</DOC>
