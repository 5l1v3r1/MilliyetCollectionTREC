<DOC>
<DOCNO> 104146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/27/spor/spo05.html </URL>
<DATE> 2002/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbolun gör dediği 
</HEADLINE>
<TEXT>

Gençlerbirliği, Ersun Yanal komutası ve de kenardan gelen Youla’sıyla, ligin zirvesinde "Genç" devrim başlattı. Fatih Terim’in, Cim - Bom’u ise iktidar hırsından yine sapmadı 
     TAMER BAĞLAN 

     Haftanın en kaydadeğer maçı Diyarbakır’da oynandı. Basketbolun vazgeçilmez verilerinden olan Kenardan gelen oyuncu katkısı’ Youla’nın oyuna girmesinden sonra, futbolda da değer kazandı. Gençlerbirliği’ni farka götüren üç gol de oyuna 74. dakikada dahil olan bu oyuncudandı. Bu sonuç, üst üste üçüncü galibiyetini alarak bir anlamda hattrick yapan kırmızı - siyahlıları zirveye taşırken, Youla 16 dakika içinde, araya başka gol girmeden, peş peşe üç gol atarak İngilizler’in kastettiği gerçek hattrick’i yaptı... 
     Fatih Terim farkını, onunla elde edilen başarılara rağmen hala idrak edemeyenler için Ali Sami Yen’de bir büyük fırsat daha vardı. Takımı 2-0 önde iken, rakibe gol fırsatı yaratan hatalı bir geri pası sonrasında oyuncusuna avazı çıktığı kadar kızışı ve onu hemen dışarı alışı anlamlıydı. Üstelik, bu futbolcu alt yapıdan gelen bir genç değil, Ümit Davalaydı. Hani, dünyanın saçını onun gibi kazıttığı, Ümit Davala. Böyle bir ekarte sonrası başka teknik adamlar nasıl tepki görürdü, bilinmez Ancak, Ümit’in sahadan çıkarken ilk yaptığı "Biliyorum hocam" demekti. İşte bu, Fatih Terim farkıydı... 
     Kara - Kartal’ın 100. yılında şampiyon olması ne derece önemli Bunun 57. veya 101. yıldaki şampiyonluklardan farkı ne, tartışılır. Peki 100 yıllık Beşiktaş’ın neredeyse her hafta hakemlerle mahkemelik olması, koltuk değneklerine rağmen gece kulübünü ihmal etmeyen ancak, milli takımı hafife alıp sakatlığını beyan için bile kampa gitmeyen futbolcusuna arka çıkması tartışılabilir mi Ya, İnönü Stadı’nı disko, sahayı pist olarak niteleyen ve oyunda kalmak için sportmence ya da profesyonelce hiç bir çaba sarfetmeyen Nouma’ya verilen desteğe ne demeli Beşiktaşlı yöneticiler ve taraftarlar, en azından takımdaki diğer emekçilerin hakkını yememek için, şovmenler konusunda bir kez daha düşünmeli... 
     Bir anket yapılsa ve "İlk üç hafta sonunda bulunduğu yere yakışmayan tek takım kim " diye sorulsa, muhtemelen Kocaelispor tulum çıkarır. Bu kadro, bu oyun ve her maçta yakaladığı onca gol pozisyonuyla adaleti varsa eğer futbolun, Körfez şimdiki konumunda fazla kalmayacaktır... 
     Hami Ankaragücü’ndeki kısa süreli hatırlanışlarından memnun değil, Trabzonspor ise, gol orucunda. Göztepe, İstanbulspor, Diyarbakırspor henüz lige başlamadılar. Necatili Adanaspor ise, yetmişlerin Günaylı takımını anımsatmakta. Başkanı "Sol kanattaki oyuncumuz yüzünden beklenmedik goller yedik" diyorsa eğer, anlaşılan bir şeyler ters gidiyor Elazığspor’da... 
     



 SPOR 

























</TEXT>
</DOC>
