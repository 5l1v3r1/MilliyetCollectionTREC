<DOC>
<DOCNO> 113705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/18/son/sonspo02.html </URL>
<DATE> 2002/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençlerbirliği, Fenerbahçe maçı için katalog bastırıyor... 
</HEADLINE>
<TEXT>

     Gençlerbirliği Kulübü Başkanı İlhan Cavcav, adeta fırtına gibi girdikleri ligde Ankaragücü maçıyla inişe geçtiklerini belirterek, ''Bu gibi olaylar uzun lig maratonunda her takımın yaşadığı olaylardır'' dedi. 
     İlhan Cavcav, A.A muhabirine yaptığı açıklamada, ligde zirvedeki takımlarla aralarında 3 puan fark olduğunu, ancak bunu kapatacak kalitede bir takım olduklarını ifade ederek, şöyle konuştu 
     ''Zirvede olan takımlarla aramızda 3 puan civarında bir fark var. Ancak Gençlerbirliği, gerek oyuncu, gerekse teknik kadrosuyla bu farkı rahatça kapatabilecek güçtedir. Biz sezona ligi ilk 3 takım arasında bitirmeyi hedefleyerek başladık ve bu hedefimize ulaşacağımıza inancım tamdır. Son haftalarda Ahmet Hassan ve Mustafa'nın sakatlıkları da orta alandaki hücum gücümüzü azalttı. Bu düşüşün en büyük nedeni de bana göre budur.'' 
     
     SEYİRCİ DESTEĞİNİN BAŞARIDAKİ PAYI 
     Cavcav, bir takımın başarısında seyircinin en büyük faktörlerden birisi olduğunu da dile getirerek, şöyle devam etti 
     ''Oynadığımız ilk 4 maçta Ankaralı sporseverlerin büyük desteğini de arkamıza alarak iyi futbol oynadık ve iyi sonuçlar elde ettik. Ankaralı sporseverlerin bundan sonra da Gençlerbirliği'ne sahip çıkmaları ve sporcuları desteklemeleri durumunda alacağımız sonuçlar ve takım sıralamasındaki yerimiz çok farklı olur. Çünkü seyircinin bir takım üzerindeki başarı payı motivasyon açısından yüzde 30'lara tekabül eder. UEFA ve FIFA kriterlerini yerine getirmiş bir takımın seyirci desteğini de sağlaması durumunda hedefinin şampiyonluk olması gerekir.'' 
     
     AHMED HASSAN'I, FENERBAHÇE MAÇINDAKİ PERFORMANSI AF ETTİRECEK 
     Cavcav, Ahmed Hassan'a verilen 7 bin 500 dolarlık cezanın bu futbolcunun maçlarda göstereceği performans doğrultusunda bağışlanabileceğini vurgulayarak, şunları söyledi 
     ''Ahmed Hassan, idman sırasında sakatlığını ileri sürerek, hocasının yapmasını istediği hareketlere muhalefet etmesi nedeniyle disiplin cezası işlemiştir. Teknik kadrodan aldığımız rapor doğrultusunda kendisine 7 bin 500 dolar para cezası verdik. Ancak kendisi, gerek kapasite, gerekse yetenek olarak çok iyi bir futbolcu. Hocasının görev vermesi durumunda, Fenerbahçe maçı ve sonraki maçlarda göstereceği performansına göre kendisine başarı primi verilerek cezasını telafi yoluna gidilir.'' 
     
     FENERBAHÇE MAÇI İÇİN KATALOG ÇALIŞMASI 
     Fenerbahçe maçı için bir tanıtım kataloğu çalışması yaptıklarını da kaydeden Cavcav, Gençlerbirliği ve Fenerbahçeli futbolcuların tanıtıldığı kataloğun asıl amacının taraftarları centilmenlik ve sağduyuya çağırmak olduğunu sözlerine ekledi. 
     





</TEXT>
</DOC>
