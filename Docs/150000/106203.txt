<DOC>
<DOCNO> 106203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/07/spor/aspo.html </URL>
<DATE> 2002/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya üçüncülüğü ile gururun zirvesine tırmandık. Avrupa Şampiyonası yolunda sizlere yine inandık 
</HEADLINE>
<TEXT>
NEREDE OLSAN SENİNLEYİZ 
Yeni bir maceraya yelken açan Milli Takımımız, saat 20.30’da ilk maçında Slovakya’yı ağırlayacak, grup elemelerine galibiyetle başlamaya çalışacak 
     Değişim turnuvası 
     Attila GÖKÇE 

     Her Dünya Kupası, ülkelerin büyük hedefidir. Avrupa Şampiyonaları’nda kendilerini yenileyip, gelecek Dünya Kupası’nda hedef büyütürler. Bu açıdan bakarsak Şenol Güneş başarıyla tamamlanmış 2002 Dünya Kupası’nın ardından zorunlu değişiklikler yapmak durumunda. 2004 Avrupa Şampiyonası elemeleri bir yandan Türk futbolunun kalite standardını belirlerken, öte yandan yenilenme ve değişim için de fırsatlar oluşturacak. Futbol Federasyonu, 2004’te Avrupa Şampiyonluğu’nu resmi hedef olarak belirledi. Bu zor. Ama finallere katılmalıyız. Milli Takım yaşı 30’u aşan bazı asları ile yol ayrımında. Bu ayrılık kararları duygusallıkla değil, cesaretle alınıp, akıllıca uygulanmalı. Serhat’lar, Nihat’lar, Cihan’lar geleceğe güvenle bakmamıza yeter. Cesur ve sabırlı olalım. 
     
     Haydi zafere 
     Erdoğan ŞENAY 

     Milli Takım’ın, Avrupa Şampiyonası’nda iyi bir başlangıç yapabilmesi için bu akşamki rakibini yenmesi zorunludur. Hakan Şükür’ün yokluğuyla gol bölgelerine hakim olacak Arif ve Serhat’ın bu fırsatı çok iyi değerlendirmelerini ve milli formayı kapmak için üstün mücadele gücü sergilemeleri şarttır. Milli Takımımız’ın komple bir oyun ortaya koyarak, Slovakya’yı yeneceğine tüm kalbimle inanıyorum. Yıldıray, Tugay ve Emre’den sonra, Okan’ın da iyileşip, orta alanda yer alması Ay - Yıldızlı forma için yine büyük şanstır. Sadece kalede Rüştü’nün son haftalardaki istikrarsız oyunları beni düşündürmektedir. Ama üstün reflekslere sahip ve Milli Takım kalesinde bugüne kadar hatasız oynayan Rüştü’nün devleşeceğine ve hızlı rakibimiz karşısında panterleşeceğine inancım da tamdır. 
     
     Kritik maç 
     Ömer ÜRÜNDÜL 

     Son derece kritik karşılaşma. İngiltere ile grup birinciliği iddiamızı sürdürmek ve en kötü ihtimalle ikinciliği garanti altında tutmak için Slovakya’yı yenmek mecburiyetindeyiz. Tablo yine Dünya Kupası öncesi gibi. Sakat, formsuz ve problemli oyuncularımız var. Tabii ki, bu önemli handikap. Bunun yanında artılarımız var. Dünya üçüncülüğünün getirdiği moral ve özgüven ile takım olma yolunda sürekli olumlu mesafe kat etmemiz... Slovakya klasik Çek ekolü. Disiplinli oynuyorlar, ayağa pas yüzdeleri güçlü. Hücuma organize çıkıyorlar, geniş alanı çok seviyorlar. Bizim bu gece oyun disiplinine sadık kalıp, motivasyonumuzu hiç kaybetmemiz gerekir. Şenol Güneş’in en çok dikkat edeceği konu savunma güvencesini ihmal etmemektir. Ofansif anlayış, dengeli uyumlanmalıdır. 
     
Türkiyem ilerle      AY-YILDIZLI ekibimiz, Avrupa Şampiyonası’nda hedefi 12’den vurmak için sahaya iniyor. Portekiz’de 2004’te yapılacak finallere gözünü diken Milli Takım, 7. Grup’taki ilk sınavında Slovakya karşısında galibiyet arayacak. Ali Sami Yen Stadı’nda 20.30’da başlayacak maçı İspanyol A.Jesus Lopez Nieto yönetecek. Ekibimizde sakat olan Hasan Şaş görev alamayacak. Maçı TRT 1 naklen ekranlara getirecek. Elemelerdeki 50 takım, 10 grupta çift devreli lig usulüne göre karşılaşacak, ilk sırayı alanlar finallere katılacak. İkinci olan 10 takımın kurayla eşleşmesiyle yapılan baraj maçlarında da 5 ekip vize alacak. 
     
Türkiye - Slovakya      SAAT 20.30 
     STAT Ali Sami Yen 
     HAKEMLER Antonio Jesus Lopez Nieto, Victoriano Giraldez Carrasco, Salvador Chirini Rivera İspanya 
     SAKAT Hasan Şaş 
     TV TRT 1 Canlı 
     BİLET FİYATLARI 
     5, 10 ve 20 milyon lira. 
     
     374. sınav 
     TÜRKİYE, Slovakya karşısında 374. milli maçına çıkacak. 122 karşılaşmayı kazanan milliler, 168 kez yenildiler, 83 maçta da eşitliği bozamadılar. Eylül ayında ise 36 maçta 18 yenilgi, 12 galibiyet ve 6 beraberlik aldılar. Slovakya ile daha önce yapılan iki maç 1-1 ve 1-0 galibiyetimizle sonuçlanmıştı. 
     
     Çizme ile maç 
     MİLLİ Takımımız, 20 Kasım’da İtalya ile özel maç yapacak. İtalya Federasyonu maçın henüz yerinin belirlemezken, müsabakanın mevsim dolayısıyla başta Sicilya adasındaki Palermo olmak üzere güney bölgelerindeki kentlerden birinde oynanması bekleniyor. 
     
     1’e 25 bahis 
     DÜNYACA ünlü bahis şirketi William Hill, İngiltere ile birlikte finallere kalacağımızı öngördü. Bahis şirketi, şampiyonluğumuza ise 1’e 25 verdi. İspanya’nın 2’ye 11 ile favori gösterildiği bahislerde Fransa 2’ye 6, Hollanda ve İtalya da 2’ye 13 ile üst sıralarda yer buldu. 
     
     Özdemir’e sert tepki 
     DÜNYA üçüncüsü olan A Milli Takım’a verilecek, "Devlet Üstün Madalyası" tartışmalarına siyaset karıştırılması Futbol Federasyonu üyelerini ayağa kaldırdı. Ümit Milli Takımlar Sorumlusu Levent Kızıl, CHP’den aday olan Selami Özdemir’i istifaya çağırdı ve "Milli takım ortak bir değerdir. Böylesi bir değer üzerinden hiç kimse siyaset yapamaz. Buna da izin vermeyiz. Siyasete soyunmuşsanız öncelikle bulunduğunuz kurumdan istifa edersiniz" diye konuştu. 
     
     Güneş’in karnesi 
     AY - Yıldızlı ekibimiz, Şenol Güneş’le 30. maçını oynayacak. Güneş’li Milli Takım 14 galibiyet, 7 beraberlik, 8 mağlubiyet aldı. Ekibimiz, Ali Sami Yen’de son 19 yıldaki 15 resmi maçtan 10’unu kazandı, 4’ünü kaybetti, 1’inde berabere kaldı. Türkiye, 79 yılda 73 ayrı ülke ile karşılaştı. 
     
Gol dağılımı Süre Dk Attığı Yediği 01-15 8 3 16-30 4 3 31-45 7 2 46-60 6 4 61-75 6 7 76-90 8 7      
     NOT Güneş yönetimindeki 
     40 golün 1’i uzatmada atıldı. 
     
     Serhat oynuyor 
     SLOVAKYA maçı öncesinde dün yapılan son çalışmada Teknik Direktör Şenol Güneş, sağ kasığında çekme olan Serhat’ı denedi. Genç futbolcu, çift kale maçı ağrısız tamamlarken, takımdaki yerini alabileceğini söyledi. Hasan Şaş’ın forma giyemeyeceği maç öncesinde Serhat’ın durumunun düzelmesi Güneş’in yüzünü güldürdü. Grip olan kaleci Rüştü dün yine takımdan ayrı düz koşu yapmakla yetindi. Tecrübeli kaleci konusundaki son kararı Güneş’in bugün vereceği öğrenildi. 
     



 SPOR 




























</TEXT>
</DOC>
