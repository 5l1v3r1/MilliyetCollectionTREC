<DOC>
<DOCNO> 145258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/25/son/sondun55.html </URL>
<DATE> 2003/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail basını ''Koalisyon savaşın gerçekleriyle yüzleşiyor'' 
</HEADLINE>
<TEXT>

     İsrail gazeteleri, Irak'a savaş başlatan Amerikan ve İngiliz birliklerinin, gerçeklerle yüzleştiği yorumunu yaptı. 
     Maariv gazetesinde ''Hatalar ve Yanılsamalar'' başlıklı makalede, ''Amerikan ordusu gerçeklerle yüzleşti'' yorumu yapılırken, ''Tek silkinip uyanan Amerikan ordusu değil, saldırı kavramını hazırlayan istihbarat servisleri, stratejiyi ayarlayan hükümet ve düşündüklerinden çok daha ağır risklerin olduğu gerçeğini ancak anlayan Amerikan ulusu da uyandı'' ifadesi kullanıldı. 
     Koalisyon birliklerinin Irak'ta ilerleyişini izleyen Ygal Tsur muhabiri, ''Birlikler, bunun bir oyun olmadığını ve savaşın sanılandan çok daha uzun süreceğini anlamaya başladı. İsrail ordusunun sayısız insanın canı pahasına 18 yıl boyunca Lübnan'da öğrendiği şeyi onlar çabuk öğreniyorlar'' dedi. 
     Yediot Aharonot'taki makalede ise Irak tarafından esir alınan asker ve pilotlara Amerikan kamuoyunun tepkisi ele alınıyor ve ''Nasıl olur da evlatlarımız onların eline düşer '' başlığı kullanılıyor. 
     Haarezt gazetesinin askeri uzmanı Zeev Schiff, ''4 günlük çatışmadan sonra Iraklılar propaganda cephesinde, koalisyon askerleri de askeri cephede başarı kaydetti'' yorumunu yapıyor. 
     Schiff'e göre, Irak, ölen ya da esir düşen Amerikalıların ve Apaçi helikopterinin görüntülerini yayınlayarak puan kazanırken, Amerikalılar ''her şeyin planlandığı gibi gittiğini'' açıklamak için çaba sarf etmek zorunda kaldı. 
     


     




</TEXT>
</DOC>
