<DOC>
<DOCNO> 143622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/19/son/sondun34.html </URL>
<DATE> 2003/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Washington Post ''Türkler Irak'a girmeme konusunda ikna olmadı'' 
</HEADLINE>
<TEXT>

     The Washington Post gazetesi, ''ABD ve Iraklı Kürt grupların, savaş başladıktan sonra Kuzey Irak'a girmemesi konusunda Türkiye'yi ikna edemediğini, ancak Türklerin, birlikler arasında çatışma riskini minimuma indirmek için oluşturulacak bir komiteye katılacağını'' yazdı. 
     Gazete, Ankara'da Iraklı muhalif gruplar ve ABD Başkanı George Bush'un Irak danışmanı Zalmay Halilzad'ın da katılımıyla yapılan toplantılarda, Kuzey Irak'tan uzak durma konusunda Türkiye'nin ikna edilemediğini, Türkiye'nin ardından, İran ve Suriye'nin de Irak'a girmesinden endişe edildiğini, toplantılara katılanlara dayanarak haber verdi. 
     Washington Post, Türkiye'nin, kendi ulusal çıkarlarını koruma çerçevesinde Kuzey Irak'a girme hakkını muhafaza ettiğini ve amacın mülteci krizini engellemek, Türk topraklarına Irak'tan gelebilecek saldırıları önlemek olduğunu ifade ettiğini yazdı. 
     Toplantılarda sonuç olarak, bir koordinasyon grubu kurulmasının kararlaştırıldığı belirtilirken, gazeteye konuşan Halilzad, ''Biz bu koordinasyon komitesinin, Iraklılar, Türkler ve Amerikalıların, konular ortaya çıktıkça temasta kalacağı bir mekanizma olmasını planlıyoruz'' dedi. 
     Gazeteye göre Halilzad, petrol bakımından zengin Kerkük ve Musul kentlerinin kontrolünün ABD güçlerinde kalması konusunda Türkler ve Iraklı Kürtlerin anlaştığını, bu bölgelere dönmek isteyen mültecilerin iddialarını değerlendirmek üzere bir komisyon kurulmasının kararlaştırıldığını, her iki tarafın da bu bölgelere geniş göç akınını istemediğini kaydetti. 
     





</TEXT>
</DOC>
