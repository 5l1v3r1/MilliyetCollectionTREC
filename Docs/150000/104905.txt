<DOC>
<DOCNO> 104905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/31/guncel/gun00.html </URL>
<DATE> 2002/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Helikopterde 20 nefeslik hata 
</HEADLINE>
<TEXT>

Dalaman açıklarında denize düşen helikopterden kurtulan üsteğmenin karanlıkta yönünü şaşırıp dibe daldığı ortaya çıktı 
     MUSTAFA BAĞDİKEN Kocaeli DHA 

     Gemlik firkateyninden havalandıktan sonra Dalaman açıklarında denize düşen helikopterin kurtulan pilotları Yüzbaşı Feza Tunç ve Üsteğmen Alparslan Kamadan ile kaybolan operatör astsubaylar Ramazan Akagündüz ve İbrahim Çakar’ın, zorunlu olduğu halde oksijen tüpü takmadıkları ortaya çıktı. Yetkililer, bu tüplerin takılması halinde, 20 nefes soluyabilecek astsubayların, kabinden çıkabilmek için gerekli zamanı bulabileceklerini söyledi. 
     AB - 212 tipi helikopterin pilotları Tunç, Kamadan ile astsubaylar Akagündüz ve Çakar’ın meyvestlerini uçuş tulumunun üzerine giyilen ve hayati malzeme bulunan yelek giymelerine rağmen, bu gibi kazalarda hayati önem taşıyan oksijen tüplerini takmadıkları anlaşıldı. Tüpleri uçuş personelinin ağırlık yaptığı gerekçesiyle takmadığı belirlendi. Pilotların alınan ifadeleri de raporlara geçti. Yüzbaşı Tunç, helikopterin düşmesinin ardından emniyet kemerini çözüp kaskını açtıktan sonra, pencere dar olduğu için tüm kıyafetini çıkarıp dışarı çıktı. 
     Üsteğmen Kamadan ise, buna fırsat bulamadığı için, büyük efor sarf ederek uçuş kıyafeti ve üzerine giydiği meyvestiyle pencereden çıkmayı başardı. Ancak Kamadan, zifiri karanlıkta yönünü şaşırdı ve su yüzüne çıktığını sanarak dibe dalmaya başladı. Nefesi tükenmek üzereyken son anda meyvestini patlatıp üzerindeki tek kişilik can salını şişiren ipleri çeken Kamadan su yüzüne çıktı, kendisinden önce çıkan Tunç da bu sala tutundu. 
     
Eğitimini aldılar ama başaramadılar      Helikopter pilotları ile operatörler, göreve başlamadan önce Derince Deniz Eğitim Merkezi’ndeki özel havuzda, "Denize düşen helikopterden kurtulma eğitimi" alıyor. Bu eğitimlerde, subay ve astsubaylar, havuz içine indirilen helikopter kabinine, "meyvest" olarak adlandırılan uçuş kıyafetini giyerek giriyor. Meyvestte köpekbalığı uzaklaştırıcı boya, ilkyardım seti, havai fişek, bıçak, 20 nefeslik oksijen tüpü gibi hayati önem taşıyan malzemeler bulunuyor. Bu eğitimde başarılı olamayan uçuşa çıkamıyor. Meyvestin üzerinde herhangi bir malzemenin eksik olması halinde de uçuşa çıkılmaması gerektiği ısrarla vurgulanıyor. 
     



 GÜNCEL 














</TEXT>
</DOC>
