<DOC>
<DOCNO> 120813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/24/son/sontur12.html </URL>
<DATE> 2002/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
AK Parti konvoyunda kaza 3 polis yaralandı... 
</HEADLINE>
<TEXT>

     AK Parti Genel Başkanı Recep Tayyip Erdoğan'ın İstanbul'daki temaslarını izlerken, bulundukları otomobilin bariyerlere çarpması sonucunda yaralanan 1'i bayan 3 polisin sağlık durumlarının iyi olduğu bildirildi. 
     TEM Otoyolu Aksaray bağlantı yolu ayrımında virajı alamayarak kontrolden çıktıktan sonra beton bariyerlere çarpan 34 YA 284 sivil plakalı otomobilden çıkarılan İstanbul Emniyet Müdürlüğü Koruma Şube Müdürlüğü'nde görevli Komiser Emine Fazlıoğlu ile polis memurları Muttalip Dündar ve Kamber Karadağ, İstanbul Üniversitesi İstanbul Tıp Fakültesi Hastanesi'ne kaldırıldı. 
     Burada ilk kontrolleri yapılan yaralılardan polis memuru Muttalip Dündar'ın başını vurduğu için bir süre hastanede müşahade altında tutulacağı, Komiser Emine Fazlıoğlu ve polis memuru Kamber Karadağ'ın ise bir süre sonra taburcu edileceği bildirildi. 
     Bu arada, hastaneye gelen İstanbul Emniyet Müdürü Hasan Özdemir, tedavileri süren 3 polisi ziyaret ederek sağlık durumları hakkında bilgi aldı. 
     Özdemir, hastane çıkışında yaptığı açıklamada, 3 polisin de sağlık durumlarının iyi olduğunu söyledi. 
     





</TEXT>
</DOC>
