<DOC>
<DOCNO> 131794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/19/yazar/ulagay.html </URL>
<DATE> 2003/01/19/ </DATE>
<TIME>  </TIME>
<AUTHOR> Osman ULAGAY  </AUTHOR>
<HEADLINE>
2003’te de köpek mi adamı ısıracak 
</HEADLINE>
<TEXT>

     Acaba 2003 yılı "adamın köpeği ısırdığı", daha doğrusu hükümetin ekonomiyi kusursuz yönettiği ve olumlu sonuçlar elde ettiği bir yıl olamaz mıydı Adım "kara gözlüklü"ye çıktı ama aslında yıllar içinde dinmeyen özlemim, ekonomideki durumu gerçek boyutlarıyla kavrayacak bir hükümete kavuşmak oldu. Ekonomide hedeflerin tuttuğunu, açıklanan programın tutarlı biçimde uygulandığını, hükümetin slogan değil çözüm ürettiğini yazmak özlemiyle yanıp tutuştum. Bu yönde en küçük bir ışık gördüğümde onu yansıtmaya çalıştım, Kemal Derviş’e ve 57. hükümetin bazı uygulamalarına da bu nedenle destek verdim. Derin bir krizi izleyen 2002 yılında, yılın ikinci yarısına damgasını vuran seçimlere karşın, ekonomideki hedeflerin önemli bir bölümünün tutturulması, hatta olumlu yönde aşılması, bu desteğin anlamsız olmadığını gösterdi sanırım. 
     
AKP’nin şansı      Siyasi tarihimizdeki en garip intiharı gerçekleştiren 57. hükümetin erken seçime gitme kararını ve bu kararın ekonomimiz üzerindeki etkilerini burada bir kez daha tartışmaya açmadan, seçim sonrasında oluşan ortama dönmek istiyorum. AKP’nin 3 Kasım seçimlerini tartışmasız bir zaferle sonuçlandırması sonrasında müthiş bir iyimserlik havası esti piyasalarda ve ülkede. Seçim öncesindeki beyanlarıyla, uygulanan IMF destekli ekonomik programa sahip çıkacağını açıklayan bir parti tek başına iktidara gelmişti. Arkasında güçlü bir seçmen desteği, önünde beş yıl vardı. 
     Seçimi kazanmakta gösterdiği başarıyı ekonomiyi yönetmede de gösterdiği taktirde ekonomimizin önü açılabilirdi. Piyasaların ve medyanın önemli bir bölümünün yanı sıra, IMF de yeni hükümete avans vermeye niyetli görünüyordu. 
     Şimdi gelinen noktada AKP iktidarının bu avansı hiç de iyi kullanamadığını söylemek zorundayız. Yaratılan iyimserlik ortamı içinde "güven" in sağlandığı izlenimine kapılan AKP iktidarı 

</TEXT>
</DOC>
