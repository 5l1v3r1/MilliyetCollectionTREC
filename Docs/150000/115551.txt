<DOC>
<DOCNO> 115551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/28/spor/spo02.html </URL>
<DATE> 2002/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
LORANT Farkı kapatırız’ 
</HEADLINE>
<TEXT>

Alman teknik adam rakiplerini yakalayacaklarına inandığını söyledi 
     FENERBAHÇE Teknik Direktörü Lorant, takımın ortaya koyduğu futboldan memnun kalmadığını, şahsi hatalardan gol yemeyi sürdürdüklerini söyledi. Alman hoca, "İkinci yarı çok gol pozisyonu yakaladık ama bunları değerlendiremedik. Bu beni üzdü. Sakatların iyileşmesiyle birlikte düzeleceğimizi sanıyorum" ifadelerini kullandı. 
     OYUNCULARIN performanslarının düştüğüne inanmadığını belirten Lorant, "Kadrodaki değişiklikler normaldir. Daha ligin başlarındayız. Oluşan puan farkı kapanır. Çünkü iyi bir takıma sahibim" dedi. Bu arada Youla’nın golü sonrası Alman hoca, yanında duran Oğuz’u itti. Oğuz ise herhangi bir tepki vermedi, kenara çekildi. 
     
Maçın Hakemi Kart hatası      KUDDUSİ Müftüoğlu faul pozisyonlarını çok yakından izledi. Ancak bazı sertliklere kart göstermemesi hataydı. Örneğin topla elle oynayan Johnson’un ilk sarıyı, Youla’ya yaptığı faulle de ikinci sarıyı görmesi gerekirdi. Ortega’ya yapılan faullerde de kartını unuttu. Penaltı kararında haklıydı. 
     
Maçın Adamı Büyük güç      CEYHUN dün gecenin tartışmasız en başarılı isimlerinden biriydi. İlk yarıda hücuma kalkarken, ardı ardına değiştirdiği viteslerle Gençlerbirliği defansının kabusu oldu. Savunma yönü zayıf bile olsa, ayağına her top alışında, canbazlık için Ortega ile yarış edişi, alkışları topladı. Ancak nefesini daha iyi ayarlaması gerekiyor. 
     
Göze Batanlar      ORTEGA Her zamanki gibi sahanın en çok çalışan isimlerindendi. Ancak dün gece de ayağına her topu alışında yalnız kaldı. 
     STEVİC Belki de sahanın en kötüsüydü. Werner Lorant, bu oyuncuya 75 dakika nasıl sabretti kimse anlayamadı. 
     TUNCAY İlk kez banko oynadı. Çalışkanlığı ve mücadelesi ile olumlu puan aldı. Karşılaşmanın sonlarına doğru çok yoruldu. 
     YOULA Fenerbahçe’nin sağ tarafını çok iyi kullandı. Gününde olmayan Fatih Akyel’i her pozisyonda geçti. 
     OKAN Gençlerbirliği taraftarı çok şey bekliyordu. Ancak genç oyuncu negatif bir performans sergiledi. 
     
NOTLAR      Rakip galip 
     UEFA Kupası’nda Fenerbahçe ile karşılaşacak olan Panathinaikos, cezası nedeniyle Atina’da seyircisiz oynadığı lig maçında Aris’i 3 - 2 yenerek moral buldu. Yeni teknik direktör Makaryan’ın ilk sınavında Yeşil - Beyazlılar, Limberopulos, Basinas ve Konstantinu’nun golleriyle sonuca gitti. 
     
     Okan sevgisi 
     SARI - Lacivertli tarftarlar ısınmaya çıkan Gençlerbirliği’nden Okan’a kendi oyuncuları gibi ilgi gösterdi ve tribünlere davet etti. Genç oyuncu da Fenerbahçe seyircisini kırmadı, alkışlarla yanıt verdi. 
     
     Sahada tartışma 
     İKİNCİ yarının sonlarına doğru bir pozisyonda Ceyhun’dan pas alamayan Ortega, takım arkadaşına uzun süre bağırdı. Ceyhun, Arjantinli yıldızın bu tepkisine, "Biraz sus, konuşma" diyerek karşılık verdi. 
     
     Rüştü’ye kitap 
     MİLLİ kalecinin yazar Haşim Şahin tarafından yazılan kitabı bugün düzenlenecek bir kokteyl ile tanıtılacak. TSYD Levent Tesisleri’ndeki törene Rüştü de katılacak. 
     
     Sahte bilet 
     DÜN geceki maç için çok sayıda sahte bilet basıldığı tesbit edildi. Yakalanan biletler hemen imha edildi. Birkaç zanlı gözaltına alınırken, bu biletlerden satın alan seyirciler stada girerken yeni lazer sistemine takıldı. 
     
     Penaltıya bakamadı 
     KALECİ Rüştü, Washington’un ilk yarının son dakikasında attığı penaltı vuruşuna bakamadı. Atış anında sırtını dönen milli kaleci, tribünlerin ayağa kalkmasıyla sevindi. 
     
     Yoruldum yattım’ 
     GENÇLERBİRLİĞİ kalecisi Gökhan, son saniyelerde Revivo’nun darbesi sonucu değil, yorulduğu için kendini yere attığını söyledi. Sağlık görevlilerinin geldiği pozisyonla ilgigili genç kaleci, "Hem ben, hem de arkadaşlarım nefes alsın diye böyle davrandım" dedi. 
     
     Konuk Lorant 
     CNN Türk’ün ilgiyle izlenen spor programı Taraftaria bu gece Fenerbahçe Teknik Direktörü Werner Lorant’ı konuk edecek. Program 20.30’da başlayacak. 
     
YILDIRIM PATLADI Fenerbahçe Başkanı, basının Lorant ve Oğuz’u kullanarak takımı yıprattığını ileri sürdü, "Üzerimize oyunlar oynanıyor. Ama buna izin vermeyeceğiz" dedi 
     ERDOĞAN CANKUŞ 

     Yetkileri belli’ 
     FENERBAHÇE Dernekleri toplantısına katılmak üzere Fethiye’ye giden Fenerbahçe Başkanı Aziz Yıldırım, basının özellikle Teknik Direktör Lorant ile Oğuz Çetin’in üzerine giderek takımı yıprattığını söyledi. "Oğuz ve Lorant’ın yetkileri belli" diyen Yıldırım, "Lorant’ın düşünmediği bir şeyi Oğuz empoze edemez. Burada Fenerbahçe zarar görüyor ve ne yazık ki Oğuz’un geleceğiyle de oynanıyor" ifadelerini kullandı. 
     
     Dünya yıkıldı’ 
     LİGİN ilk haftasındaki Trabzonspor beraberliğinden sonra bile bir bardak suda fırtınalar kopartıldığını vurgulayan Fenerbahçe Başkanı, sözlerini şöyle sürdürdü "Üç oyuncuyu alt yapıya göndermek istedik dünya yıkıldı. Bunları yapanlar hep Fenerbahçeli yazarlar. Üzerimize oyunlar oynanıyor. Panathinaikos maçı öncesi herşey ayyuka çıkmaya başladı. Ancak bu oyunlara asla izin vermeyeceğiz." 
     
Broşürlü önlem      İlhan Cavcav, küfürü engellemek için dün gece ilginç bir yöntem denedi 
     GENÇLERBİRLİĞİ Başkanı küfürü önlemek için Fenerbahçe maçı öncesi ilginç bir yönteme başvurdu. Cavcav, özel olarak bastırdığı broşürleri seyircilere dağıtarak önemli mesajlar verdi. Atatürk’ün özdeyişi hatırlatılan ve "Küfür ve şiddete hayır" isimli broşürde, "Yaşasaydı seyircinin de ahlaklısını ve centilmenini severdi. Atamıza layık olalım" ifadeleri kullanıldı. 
     CAVCAV, Fenerbahçelilere de seslenerek, "Sevgili Fenerbahçeliler, sizi yenersek lütfen bizi alkışlayın, zira biz sizin Panathinaikos karşısında galip gelmeniz için dua edeceğiz. 25 yıldır başkanım. Beni en çok üzen rahmetli anacığıma, babacığıma, bazen eşime, bazen bana edilen küfürlerdir. Galibiyet en büyük onurdur, ama mağlubiyet en büyük onursuzluk değildir" diye yazdı. 
     



 SPOR 































</TEXT>
</DOC>
