<DOC>
<DOCNO> 111343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/05/son/sonspo08.html </URL>
<DATE> 2002/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe İzmir'e Washington'suz gitti... 
</HEADLINE>
<TEXT>

     Fenerbahçe, Altay ile yarın yapacağı lig maçı için eksik kadrosuyla İzmir'e giderken, teknik direktör Werner Lorant, Washington'u ilk kez maç kadrosuna almadı. 
     Alman teknik adama, AIK Solna maçında oyundan alınışına tepki göstererek, doğrudan soyunma odasına giden ve dünkü idmana izin almadan katılmayan Brezilyalı golcüyü, Altay maçı kadrosuna dahil etmedi. 
     Fenerbahçe'ye geldiği günden beri 3 gol attığı Denizlispor maçı dışında bekleneni vermeyen, ancak ligde 6 maçta da Lorant'ın görev verdiği Washington, sakatlığı olmamasına karşın, ilk kez bir maçta kadroya alınmadı. 
     
     DİNÇER ''WASHINGTON KONUSUNDA KARARI YÖNETİM VERECEK'' 

     Fenerbahçe Futbol Takımı İdari Koordinatörü Kemal Dinçer, izin almadan idmana çıkmayan Washington konusunda kararı yönetimin vereceğini söyledi. 
     Atatürk Havalimanı'nda basın mensuplarının Washington'un durumuyla ilgili soruları üzerine Dinçer, şöyle konuştu 
     ''Washington hem moral, hem de özel nedenlerden dolayı idmana gelmedi ve gelemedi, izin istemesine rağmen, izni teyit olmadı. Hocasından dün özür diledi. Ancak biz profesyonel bir kulübüz. Bununla ilgili raporu yönetime bildireceğiz. Sözlü rapor verdik ama Altay maçından sonra 7 Ekim Pazartesi günü yazılı raporu yönetime ulaştıracağız. Yönetim kurulumuz gereğini yapacaktır.'' Dinçer ayrıca, İzmir'den 3 puanla döneceklerine inandıklarını söyledi. 
     
     REVIVO DA YOK 

     Teknik direktör Lorant, 2 maçtır kadroya almadığı Abdullah, Oktay ve Yusuf'a, Altay maçı kadrosunda yine yer vermedi. 
     İzmir'e 20 kişilik futbolcu kafilesi götüren Lorant, maç kadrosuna, kasıklarındaki sakatlığı nedeniyle 2 gün dinlenme verilen ve İsrail'e giden Revivo ile sakatlıkları bulunan Mustafa Doğan ve İsmail Güldüren'i de dahil etmedi. Alman teknik adam ayrıca, Elazığspor maçı kadrosuna aldığı PAF takımdan Can Arat ve Semih Şentürk'ü de yine Altay maçı kadrosuna dahil etti. 
     7 futbolcunun eksik olduğu Fenerbahçe'de kadroda, kaleci Rüştü'nün yanı sıra diğer kaleciler Oğuz ve Volkan da yer aldı. 
     
     MUHTEMEL 11 

     Fenerbahçe'de Washington, Revivo ve Oktay'ın yokluğunda forvette Serhat-Ortega ikilisinin görev yapması bekleniyor. 
     Cezalı olduğu için 2 lig maçında görev yapamayan Fatih ise yarınki maçta savunmadaki yerini alacak. 
     Sarı-lacivertlilerin yarınki maça şu muhtemel 11 ile çıkması bekleniyor 
     Rüştü, Fatih, Ümit, Mirkoviç, Hakan Tuncay , Johnson, Ceyhun, Steviç, Ali Güneş, Ortega, Serhat. 
     İzmir Atatürk Stadı'nda saat 19.00'da başlayacak ve Digitürk Lig TV'den naklen yayınlanacak karşılaşmayı, hakem Ali Aydın yönetecek. 
     Öte yandan, sarı-lacivertli kulübün resmi internet sitesinde yapılan açıklamada, Cem Pamiroğlu'nun yardımcı antrenör olarak düşünülmediği, ayrıca kulüp başkanı Aziz Yıldırım'ın Rapaiç ile görüşmediği bildirildi. 
     





</TEXT>
</DOC>
