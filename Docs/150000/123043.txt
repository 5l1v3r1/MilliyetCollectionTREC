<DOC>
<DOCNO> 123043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/06/son/sontur28.html </URL>
<DATE> 2002/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehmet Ali Şahin Tayyip Erdoğan, 3 ay sonra başbakan olacak 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, ''Genel başkanımız Recep Tayyip Erdoğan, üç ay sonra başbakan olacak'' dedi. 
     Şahin, Karabük Ticaret ve Sanayi Odası Sosyal Tesisleri'nde vatandaşlarla bayramlaşmanın ardından yaptığı konuşmada, Türkiye'nin diğer illerine olduğu gibi Karabük'e de hizmet etmenin başlıca görevleri arasında yer aldığını, çünkü bölge halkının devletten ve hükümetten beklentilerinin bulunduğunu söyledi. 
     Türkiye'nin sorunlarını çözmek için ellerinden geldiğince gayret edeceklerini ve gece gündüz çalışarak olumsuzlukların üstesinden geleceklerine inandığını anlatan Şahin, şöyle dedi 
     ''Genel başkanımız, başbakanımız ve bakanlarımız gece yarılarına kadar çalışıyorlar. Çünkü, ülkemizin yığınla sorunları var. Genel başkanımıza, hangi sıfatla AB ülkeleriyle görüşmeler yaptığı soruluyor. Sayın Erdoğan da cumhurbaşkanları, başbakanlar ve ana muhalefet liderleri hangi sıfatla kabul ediyorlarsa o sıfatla görüşüyorum diyor. Türkiye'de taşlar yerine oturmaya başladı, çok ciddi anlamda da normalleşme sürecine girildi. Miting alanlarında sizler Başbakan Tayyip, Başbakan Erdoğan diye bağırıyordunuz. İnşallah Allah nasip ederse Tayyip Erdoğan, üç ay sonra başbakan olacak. Bunu gerçekleştiren sizsiniz. Kararlılığınız ve oylarınızla iktidara geldik.'' 
     
     ''CUMHURİYET'İN TEMEL NİTELİKLERİ'' 
     Şahin, vatandaşların çaresizliğine ve işsizliğine çözüm bulmak için yollara düştüklerini belirterek, şunları söyledi 
     ''Ülkemizi ve Cumhuriyetimizi seviyoruz. Cumhuriyetimizi temel nitelikleriyle birlikte daha ileriye taşımanın gayretleri içindeyiz. Türkiye Cumhuriyeti'nin laik, sosyal ve demokratik hukuk devleti anlayışı daha da sınırlarını genişleterek devam ettirilecektir. O bakımdan, Türkiye'de hiçbir gerginliğe yer yoktur. Sadece sorunlar ile ilgiliyiz. Türkiye'nin önü açılmaya başladı, inşallah çağdaş bir ülke olacak. AB ülkelerindeki standartlar Türkiye'ye taşınacak.'' Yenişehir Camii'nde Cuma namazı kılan Şahin, Valilik önünde kendisini bekleyen daire müdürleriyle bayramlaştı. Vali Nafiz Kayalı, Karabük Ticaret ve Sanayi Odası Sosyal Tesisleri'nde Bakan Şahin'e, tarihi Safranbolu ev maketi ile işlemeli seramik tabak armağan etti. Şahin, burada Valilik şeref defterini imzaladıktan sonra Safranbolu İlçe Belediye Başkanı Nihat Cebeci'yi makamında ziyaret ederek brifing aldı. 
     





</TEXT>
</DOC>
