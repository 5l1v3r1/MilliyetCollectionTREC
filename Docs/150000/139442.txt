<DOC>
<DOCNO> 139442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/27/son/soneko42.html </URL>
<DATE> 2003/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
ATO Başkanı Ekonomide 9 alanda mayın var 
</HEADLINE>
<TEXT>

     Ankara Ticaret Odası ATO Başkanı Sinan Aygün, ekonomide 9 alanda mayın bulunduğunu belirterek, ''Bu mayınlar temizlenmezse, bizde kol, devlette bacak kalmayacak'' dedi. 
     Maliye Bakanı Kemal Unakıtan'ın da katıldığı ATO'nun aylık oda meclisi toplantısının açılışında konuşan Aygün, tezkere konusunda meclisin özgür iradesini kullanarak bir karar alacağını belirterek, ''hangi karar alınırsa, alınsın Irak'ta bir savaş çıkacak'' dedi. 
     İş dünyası olarak kendilerinin, bu savaşın müdahali değil, şahidi olduklarını ifada eden Aygün, ''Bizim esas savaşımız, kazanmaya ant içtiğimiz ekonomik savaştır. Kendi içimizdeki barıştır'' diye konuştu. 
     Bu savaşı kazanıp, barışı elde edebilmeleri için ise önlerindeki mayınların temizlenmesi gerektiğini vurgulayan Aygün, ekonomide 9 alana döşenmiş mayınlar bulunduğunu ifade etti. 
     Bu mayınlarla ilgili bilgi vermeden önce, özellikle Amerikan ve dünya basınında, Türkiye ile ilgili çıkan bazı haberlere dikkati çeken Aygün, bu basında yer alan karikatürlerde Türkiye'nin küçültüldüğüne şahit olduklarını, bunun ise ATO'yu son derece rahatsız ettiğini bildirdi. Aygün, şunları kaydetti 
     ''Buradan soruyorum bu savaşı biz mi istedik . Tezkere peşinde koşan biz miyiz Türkiye'yi At pazarlığı yapmakla suçluyorlar. Peki, ya onların yaptığı ne Türk halkına, vergi üzerine, vergi getiren, akaryakıta sürekli zam yaptıran IMF değil mi IMF'nin arkasında da, Amerika yok mu Aynı Amerika, askerinin kullanacağı benzine, KDV ödememek için, günlerdir pazarlık halinde değil mi Bunun adı çingene pazarlığı değil de nedir '' Türkiye'nin paradan çok, siyasal ve politik geleceğinin pazarlığını yaptığını ifade eden Aygün, bunda da son derece haklı olduğunu, bu pazarlıkta parasal konuların, en son planda geldiğini kaydetti. 
     Ancak ne hükümetin derdini doğru anlatabildiğini, ne de basının, işin özünü yakalayabildiğini belirten Aygün, ''Maalesef hükümet, ortada parasal konular konuşulmazken, basında yapılan spekülatif haberleri düzeltme gereği bile hissetmemiştir. Sonuç olarak Türkiye, dünya basınında, bu onur kırıcı karikatürlerin konusu olmuştur. Herkesi sorumluluğa davet ediyorum başta hükümeti.. Daha sonra da Türk Medyası'nı..'' Ekonomideki mayınlara ilişkin görüşlerini de anlatan Aygün, vergi barışında, vatandaşla devletin barışması konusunda, bir ayağın eksik kaldığını, sineklerin öldürüldüğünü, ancak hala bataklığın ortada durduğunu bildirdi. 
     Aygün, piyasadaki ürünlere uygulanan KDV oranlarında da çelişkiler bulunduğunu belirterek, sağlığa yüzde 18 oranında KDV uygulanırken, 655 milyar liraya kadar olan rant gelirlerine, sıfır vergi uygulamasını eleştirdi. Aygün, Türkiye'de en az geçim indirimi uygulamasının da bulunmadığını belirterek, burada suçlunun kim olduğunu sordu. 
     Sağlık, eğitim ve hizmet sektörüne yönelik harcamalar için, işadamlarına yüzde 30 gider yazma imkanı sağlanmasını isteyen Aygün, vergi iadesinin de kaldırılmamasını, kapsamının genişletilerek, ödemelerin aylık veya 2 aylık yapılması gerektiğini vurguladı. 
     
     ''BAKAN OLARAK SINIFI GEÇTİNİZ'' 
     Konuşmasında, enflasyon muhasebesinin, ne zaman uygulanacağını soran Aygün, şunları kaydetti 
     ''Sayın bakanım bu mayınlar temizlenmezse bizde kol, devlette bacak kalmayacak. Acil Eylem Planın'ndaki taahhütlerinize bakarak, bakan olarak sınıfı geçtiniz. Sizi kutluyor ve teşekkür ediyorum. 100 gününü doldurmuş Hükümet için, bir karne notundan ziyade, bir kanaat notu vermek istiyorum. Acil Eylem Planı'nın, taahhütleri ve zamanlaması açısından, Hükümet temerrüte düşmüştür. Ancak Irak ve Kıbrıs'daki gelişmelerin yoğunluğu nedeniyle, gecikme cezasında indirimi haklı görüyorum. Umarım, dış politikadaki gelişmeler, içerdeki yangına benzin dökmez.'' 
     





</TEXT>
</DOC>
