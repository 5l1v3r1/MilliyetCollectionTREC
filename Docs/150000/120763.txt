<DOC>
<DOCNO> 120763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/24/son/sondun12.html </URL>
<DATE> 2002/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere... İtfaiyeciler grevdeyken çıkan yangınlarda 5 kişi öldü 
</HEADLINE>
<TEXT>

     İngiltere'de itfaiye teşkilatı çalışanlarının ikinci 48 saatlik grevi de yerel saatle 09.00'da TSİ 11.00 sona erdi. 
     Ücret artışı anlaşmazlığı nedeniyle noel tatiline kadar 6 gün daha grev yapmaları beklenen itfaiye teşkilatı çalışanlarına uyarıda bulunan hükümet ise grev şartsız sona erdirilmedikçe itfaiyecilerle masaya oturulmayacağını açıkladı. 
     Bu açıklamanın ardından hükümetle itfaiye teşkilatı mensuplarının sendikası FBU arasındaki ilişkilerin son 24 yılın en kötü düzeyine gerilediği yorumları yapılıyor. 
     Grevdeki itfaiye çalışanlarının da grev gözcüsü olarak görev yaptıkları istasyonlarının önündeki çadırları terk edip zaman zaman çıkan yangınları söndürmeye çalışan askerlere yardım etmelerine rağmen 2 günlük grev sırasında 5 kişinin hayatını kaybettiği belirtildi. 
     Kent'te bir evde çıkan yangında 27 yaşındaki Matthew Thatcher'in yaşamını yitirdiği, daha sonra Coventery'de çıkan yangında da 38 yaşındaki bir erkeğin öldüğü kaydedildi. Ordu açıklamasında itfaiye çalışanlarının yerine yangınlara müdahale eden askerlerin yangın yerine 6 dakika gibi kısa sürede ulaştıkları, ancak bu kişinin ölümüne engel olamadıkları ifade edildi. 
     Oxfordshire'da çıkan yangında 90 yaşındaki bir kişinin öldüğünü, bu yangına greve katılmayan itfaiyecilerin 2 dakikada müdahale ettiklerini, ancak sonucu değiştiremediklerini yazan basın, Liverpool'da bir kadının ve Blackpool'daki bir karavan parkında da bir erkeğin yangınlarda öldüğüne dikkat çekti. 
     İngiliz basını, 1996-2001 arasında İngiltere'de yangınlarda ölüm oranının günde ortalama 1'in altında olduğunu, 48'er saatlik iki grev sırasında ise 12 kişinin öldüğünü bildirdi. 
     





</TEXT>
</DOC>
