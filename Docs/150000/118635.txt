<DOC>
<DOCNO> 118635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/13/son/sondun34.html </URL>
<DATE> 2002/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya Başbakanı "Türkiye'nin perspektifi Avrupa'dır" 
</HEADLINE>
<TEXT>

     Almanya Başbakanı Gerhard Schröder, Türkiye'nin AB ile yakınlaşmasını çekincesi olmadan desteklediğini söyledi. 
     Schröder, Belçika Başbakanı Guy Verhofstadt ile Berlin'de yaptığı görüşmeden sonra, ''Türkiye'nin perspektifi Avrupa'dır'' dedi. 
     Schröder, Türkiye'nin önemli jeopolitik konumuna dikkati çekerek, ''Türkiye'nin köktendinciliğe kaymaması için her türlü çaba harcanmalıdır'' diye konuştu. 
     Bu nedenle Türkiye'deki batı yanlısı güçlerin desteklenmesi gerektiğini ifade eden Schröder, ''Ankara'da yeni kurulacak İslami-muhafazakar hükümetin ilk açıklamaları ümit verici. Ancak ülkedeki reformların sürdürüleceği konusuna da iyice açıklık getirmeli. Bu şartlar yerine getirildiği takdirde, Kopenhag'da Aralık ayında yapılacak AB zirvesinde Türkiye için Avrupa yolunda yeni adımların atılması mümkün olacaktır'' dedi. 
     Schröder, Türkiye'nin AB üyeliği ile ilgili olarak da, muhalefet partilerinin olumsuz tutumunu eleştirerek, ''milliyetçi kışkırtıcılık yapılmaması'' uyarısında bulundu. 
     





</TEXT>
</DOC>
