<DOC>
<DOCNO> 117782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/08/son/soneko08.html </URL>
<DATE> 2002/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Emlakçıdan cumhuriyet altınlı promosyon... 
</HEADLINE>
<TEXT>

     İzmir'in Alsancak semtinde faaliyet gösteren Melsa Gayrimenkul Ofisi, ev satın alan müşterilerine cumhuriyet altını, kiralayanlara da çeyrek altın hediye etmeye başladı. 
     Melsa Gayrimenkul Ofisi'nin sahibi Murat Oluk, ekonomik krizin diğer sektörleri olduğu kadar emlak piyasasını da etkilediğini belirterek, konut satışlarındaki düşüklüğe dikkati çekti. 
     Bu dönemde ev kiralayanların sayısının da azaldığını dile getiren Oluk, birçok emlakçının bürosunu kapatmak zorunda kaldığını anlattı. Murat Oluk, emlak piyasasındaki durgunluğu aşmak için promosyona başvurarak müşterilere altın hediye etmeye başladıklarını belirtti. Oluk, şöyle dedi 
     ''Bir aydan bu yana bizden ev satın alan müşterilerimize cumhuriyet altını, ev kiralayanlara da çeyrek altın hediye ediyoruz. Halkımız altını sever. Biz de bunu düşünerek hediye olarak altın vermeyi tercih ettik. Müşteriler ilk günden itibaren bu uygulamamıza büyük ilgi gösterdi. Geçmişe oranla müşteri sayımız yüzde 40 oranında arttı. Bildiğim kadarıyla bu uygulamayı Türkiye'de ilk kez biz başlattık'' Murat Oluk, altın hediyeli kampanya sürecinde şu ana kadar bir ay içinde sekiz ev sattıklarını, 8 evi de kiraladıklarını dile getirerek, bu uygulamayı sürdüreceklerini belirtti. Oluk, ileride değişik promosyonlara da yöneleceklerini anlattı. 
     





</TEXT>
</DOC>
