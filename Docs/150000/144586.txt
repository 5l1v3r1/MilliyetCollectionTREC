<DOC>
<DOCNO> 144586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/22/son/sonspo17.html </URL>
<DATE> 2003/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
FC Inter'de Okan sakat, Emre'nin durumu kuşkulu... 
</HEADLINE>
<TEXT>

     İtalya Birinci Futbol Ligi'nin 26. haftasında, deplasmanda Udinese ile oynayacak FC Inter'de Okan Buruk, sakatlığından dolayı kadroya alınmazken, Emre Belözoğlu'nun durumunun son anda belli olacağı açıklandı. 
     FC Inter Kulübü'nden verilen bilgilerde, hafta içinde deplasmanda Avrupa Şampiyonlar Ligi'ndeki TSV Bayer 04 Leverkusen maçının 19. dakikasında sol bacağında kas çekmesinden dolayı sakatlanarak sahadan çıkan Okan'ın tedavisinin sürdüğü belirtildi. Bu sabah yapılan antremanda bacak kaslarında ağrılar hisseden Emre'nin ise 19 kişilik maç kadrosuna alınmasına karşın Udinese karşısında oynayıp oynamayacağına maç saatinde karar verileceği kaydedildi. 
     Bugün doktor kontrolünden geçen milli futbolcunun durumunun iyi olduğu ancak yarın da kontrol yapılacağı ifade edildi. Orta alanda büyük eksikleri olan FC Inter'de, Emre'nin de olmaması durumunda Udinese deplasmanında oldukça zorlanılacağı belirtiliyor. 
     Bu arada lacivert-siyahlıların, golcü futbolcu Vieri'nin, Newcastle United maçı sonrasında Lualua'ya ırkçı sözler söylediği iddiasıyla yapılan suçlamadan beraat ettiği açıklandı. Konuyu görüşen UEFA Kontrol ve Disiplin Kurulu'nun, Vieri'nin suçsuzluğuna karar verdiği bildirildi. 
     54 puanla 2. sırada bulunan FC Inter'in, 36 puanla 7. sırada olan Udinese'ye karşı deplasmada yarın yapacağı maç, TSİ 21.30'da başlayacak. 
     





</TEXT>
</DOC>
