<DOC>
<DOCNO> 126783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/25/son/soneko15.html </URL>
<DATE> 2002/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
SPK'dan, Akbank ve Soymen Menkul'e para cezası... 
</HEADLINE>
<TEXT>

     Sermaye Piyasası Kurulu SPK , Akbank'a 4.7 milyar lira, Soymen Menkul Kıymetler A.Ş'ye 11.9 milyar lira tutarında idari para cezası uygulanmasına karar verdi. 
     SPK Haftalık Bülteni'ne göre, Kurul, Akbank T.A.Ş'nin kurucusu olduğu B Tipi Likit Fon, B Tipi Değişken Fon ve B Tipi Tahvil ve Bono Fonu'na ilişkin olarak gazetelerde yer alan ilan ve reklamların Kurul'un ilgili tebliğinin ''Diğer Reklam ve İlanlara İlişkin Esaslar'' maddesinde yer alan ilkelere uygun olmaması nedeniyle Banka hakkında, 4 milyar 780 milyon lira tutarında idari para cezası uygulanmasına karar verdi. 
     Kurul, Soymen Menkul Kıymetler A.Ş'nin ilgili tebliğin kredili işlem sınırlarının ihlal edilmesi nedeniyle Aracı Kurum'a, Sermaye Piyasası Kanunu'nun ilgili maddesi uyarınca 11 milyar 950 milyon lira tutarında idari para cezası uygulanmasına da karar verdi. 
     SPK, Ergani Gıda Sanayii'nin esas sözleşmesinin, gayrimenkul satışına ilişkin ihale tutanağı örneğinin noterce onaylı halinin Kurul'a iletilmesi şartıyla onaylanmasına karar verdi. 
     Kurul, ayrıca, söz konusu kuruluşun sermaye artırımının tamamen iç kaynaklardan yapılacağı ve madde tadil metninin bu aşamada genel kurulca onaylanmadığı dikkate alınarak, madde tadiline ilişkin Sanayi ve Ticaret Bakanlığı izni ve madde tadilinin genel kurulca da onaylanması ve gerekli yasal ücretlerin alınması suretiyle, ihraç edilecek 161.1 milyar lira nominal değerli hisse senetlerinin Kurul kaydına alınmasına, ancak kayda alma belgesinin genel kurul kararının tesciline ilişkin belgelerin Kurul'a iletilmesini takiben Şirket'e verilmesine karar verdi. 
     
     SUÇ DUYURULARI 
     SPK, Lüks Kadife Ticaret Sanayi A.Ş. hisse senetlerinde 25.6.1999-12.8.1999 döneminde meydana gelen fiyat ve miktar hareketlerine ilişkin olarak yapılan denetleme sonucunda, Can Alp ve İsmail Altuğ hakkında Cumhuriyet Savcılığı'na suç duyurusunda bulunulmasına ve söz konusu kişiler hakkında borsalar ve teşkilatlanmış diğer piyasalarda işlem yapma yasağı getirildiği dikkate alınarak, bu şahıslar hakkındaki işlem yasağı kararlarının tekrarlanmasına karar verdi. 
     DYO Boya Fabrikaları Sanayi ve Ticaret A.Ş'nin fabrika merkezinde yapılan inceleme sonucunda, şirket tarafından Durmuş Yaşar ve Oğulları Boya Vernik ve Reçine Fabrikaları A.Ş'ye sözleşmeye aykırı olarak fazladan ödemeden yapılması kanunun ilgili maddesine aykırılık teşkil ettiğinden, DYO A.Ş'ne sözleşmeye aykırı olarak yapılan toplam 2000 yılı için 9.9 milyar lira, 2001 yılı için 97.8 milyar lira, 2002 yılı için 121.9 milyar liralık ödemenin kanuni ticari faizi ile tahsil edilmesi için Şirket'e bir aylık süre verilmesine, süre sonunda kararın gereğinin yerine getirilememesi halinde, şirket ve DYO A.Ş. aleyhinde dava açılacağı ve sorumlu yöneticiler hakkında Cumhuriyet Savcılığı'na suç duyurusunda bulunulacağı yönünde Şirket'in uyarılmasına karar verdi. 
     1998 ve 1999 yıllarında Bintur Havacılık A.Ş'ye ödenen uçuş ücretlerinin kanunun ilgili maddesine aykırılık teşkil ettiğinden, Şirket'e 1998 yılı için 216.4 bin doları, 1999 yılı için 130.5 bin doların geri alınması için bir aylık süre verilmesine karar verildi. 
     Kurul ayrıca, Botaş Bornova Ambalaj Sanayi A.Ş'nin 141.7 milyar liralık kur farkının tahsil edilmemesi nedeniyle Şirket'e 141.7 milyar liranın kanuni ticari faizi ile geri alınması için bir aylık süre verilmesine, süre sonunda gereğinin yerine getirilmemesi halinde, Cumhuriyet Savcılığı'na suç duyurusunda bulunulacağı yönünde Şirket'in uyarılmasına karar verdi. 
     1999 yılında Akril Kimya Sanayi ve Ticaret A.Ş'den olan alacaklara vade farkı uygulanmaması nedeniyle Şirket'e, Akril'e 1999 ve 2000 yıllarındaki borç ve alacaklar birlikte değerlendirildiğinde ortaya çıkan 587.9 milyar liralık vade farkının, kanuni ticari faizi ile birlikte geri alınması için bir aylık süre verilmesine, süre sonunda kararın gereğinin yerine getirilmemesi halinde, Şirket ve Akril'in 19.10.2000 tarihinde birleştiği DYO Sentetik Selüloz Boya ve Vernik Fabrikaları A.Ş. aleyhinde dava açılacağı ve sorumlu yöneticiler hakkında Cumhuriyet Savcılığı'na suç duyurusunda bulunulacağı yönünde Şirket'in uyarılmasına karar verildi. 
     Öte yandan SPK, Profilo Telra Elektronik Sanayi ve Ticaret A.Ş'nin kayıtlı sermaye tavanına geçme, Petrol Ofisi A.Ş'nin de kayıtlı sermaye tavanını yükseltme talebini uygun gördü. 
     





</TEXT>
</DOC>
