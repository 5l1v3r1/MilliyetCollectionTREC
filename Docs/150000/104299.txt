<DOC>
<DOCNO> 104299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/28/dunya/dun01.html </URL>
<DATE> 2002/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Havyar, somon istakoz zirvesi 
</HEADLINE>
<TEXT>

Johannesburg’daki Dünya Sürdürülebilir Kalkınma Zirvesi’ne katılanlar yoksulların sorunlarını tartışırken ziyafet çekecekler 
     DIŞ HABERLER SERVİSİ 

     Güney Afrika’nın Johannesburg kentinde önceki gün başlayan BM’nin "Dünya Sürdürülebilir Kalkınma Zirvesi", toplantılara katılan yaklaşık 60 bin delegenin "ziyafet sofrasına" dönüştü. Açlık ve yoksulluğa çözüm getirmeyi hedef alan toplantılarda, kendilerine sadece birkaç kilometre uzaklıktaki çocuklar açlık ve susuzluktan kıvranırken, dünya liderlerinin ıstakoz, istiridye, havyar ve kaliteli şaraplardan oluşan mönüsü, geçtiğimiz aylarda İtalya’nın başkenti Roma’da düzenlenen "Dünya Gıda Zirvesi"nde olduğu gibi yine eleştirilere hedef oluyor. 
     
     5 bin istiridye yenecek 
     Dünya liderleri ve diğer VIP delegelerin kaldığı 5 yıldızlı Michelangelo Oteli’nin şef aşçısı Desmond Morgan, pişirilmek üzere stoklarında 5 bin istiridye, yarım ton istakoz ve kabuklu deniz mahsülleri, kovalar dolusu havyar, 2 tondan fazla fileto, tavuk göğsü, 250 kilo somon balığı ve yarım tondan fazla domuz eti ve sosis bulunduğunu söyledi. Morgan, tecrübelerine dayanarak yaptığı açıklamada, "Liderler son dakikaya kadar ne yiyip ne içeceklerine karar veremediklerinden, isteyebilecekleri her şeyi depolarımızda bulundurmaya özen gösteriyoruz" dedi. 182 ülkeden katılan 60 bin delegenin toplantılar boyunca 80 bin şişe soda içmesi bekleniyor. 
     
     Sultana özel mutfak 
     Michelangelo Oteli’nde yanında aşçılarını ve çeşnicibaşını getiren Brunei Sultanı’nın da aralarında bulunduğu liderlere hizmet vermek için bir de özel mutfak açıldı. 
     Son yılların en büyük kuraklığı ve gıda sorunuyla yüzleşmek zorunda Afrika’da çoğu kadın ve çocuk 12 milyon kişi açlık sınırında yaşıyor. 
     
Mönü, gündemi aştı      Filipinler’in başkenti Manila’nın çöplüğünde işe yarar birşeyler bularak yaşamaya çalışan bu küçük çocuk gibi milyonlarcasının durumu "Dünya Sürdürülebilir Kalkınma Zirvesi"nde tartışılacak. 
     



 DÜNYA 











</TEXT>
</DOC>
