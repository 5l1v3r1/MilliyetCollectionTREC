<DOC>
<DOCNO> 145352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/25/son/sontur20.html </URL>
<DATE> 2003/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İskenderun limanı'nda ilginç hareketlilik 
</HEADLINE>
<TEXT>

     İskenderun Limanı'na 15 Mart'ta gelen İtalyan bandıralı Republica Roma gemisi bugün sürpriz bir şekilde yükünü boşaltmaya başladı. 
     İskenderun limanında bekleyen gemiden helikopter parçası indirildiği öne sürüldü. 
     TBMM'nin verdiği izin çerçevesinde, yerinde hazırlık faaliyetleri kapsamında İskenderun Limanı'na askeri araç ve malzeme getiren ''Repubblica Di Roma'' adlı gemiden, demonte durumda 6 helikopter indirildi. 
     İskenderun Limanı'na 15 Mart Cumartesi günü yanaşarak, askeri araç ve malzeme yükünü boşaltan ''Repubblica Di Roma'' adlı geminin, manifestoda olmayan ''bildirim dışı'' malzeme bulundurduğu gerekçesiyle kalan yükünü boşaltmasına izin verilmediği belirtilmiş, gemi de 10 gündür limandan ayrılamamıştı. 
     Dün akşam saatlerinde erzak ve ihtiyaç malzemeleri yüklenen ve limandan ayrılacağının sinyallerini veren 42 bin grostonluk gemide, bugün öğleden sonra yeniden boşaltma faaliyetlerine başlandı. Bu kapsamda, gemiden bir zırhlı araç ile demonte vaziyette ve ambalajlı helikopter gövdeleri ile bunlara ait parçalar indirilmeye başlandı. 
     Gemiden indirilen toplam 6 adet ''Scorsky'' helikopterinin ''arama kurtarma'' amaçlı olduğu ve yaralı taşınması için kullanıldığı ifade ediliyor. 
     
     DIŞİŞLERİ BAKANLIĞI'NDAN AÇIKLAMA 

     Dışişleri Bakanlığı Sözcü Vekili Hüseyin Diriöz, İskenderun limanına monte edilmemiş halde getirilen ABD helikopterlerinin muharip değil insani amaçlı kullanıma yönelik olduğunu bildirdi. 
     Diriöz, basın bilgilendirme toplantısında, soru üzerine, söz konusu helikopterlerin ambulans helikopterleri olduğunu belirterek, bunların muharip olmadığını ve hükümet bilgisi dahilinde, insani amaçlı kullanılmak üzere getirildiklerini söyledi. 
     Helikopterlerin şimdilik sınır ötesinde kullanılmasının söz konusu olmadığını da belirten Diriöz, ileride böyle bir ihtiyaç doğarsa bu konunun tekrar değerlendirileceğini kaydetti. 
     
     MERSİN DE HAREKETLİ 

     ABD, Türkiye ye daha önce gönderdiği ve Güneydoğu ya sevkettiği malzemeleri dönüş için toparlarken, dün Mersin Limanı na yanaşan iki gemi ticari malların yanı sıra Amerikan askeri malzemesi de getirdi. 
     TBMM'den çıkan ikinci tezkerede Türkiye üzerinden yabancı askerlerin geçişine izin veren maddenin yer almaması üzerine Yerinde hazırlık' kapsamında üs ve limanlarda modernizasyon çalışmasını durdurarak tersine sevkıyat başlatan ABD'nin, Mersin Limanı'na 2 gemiyle gelen malzemelerinin niteliği hakkında bir açıklama yapılmadı. 
     Mutabakat Muhtırası' kapsamında Mersin Limanı'na saat 09.30 sıralarında giriş yapan İngiliz bandıralı 26 bin 700 grostonluk Pacıfıl Lınk adlı gemi 10 numaralı rıhtıma çekildi. İngiltere'den yükünü aldığı belirtilen geminin manifestosunda 726 konteyner kaydı bulunuyor. Bu konteynerlerden 64'ünde ABD'nin askeri destek malzemelerinin bulunduğu diğerlerinde ise ithalat ihracat kapsamında ticari mallar bulunduğu öğrenildi. 
     Mutabakat Muhtırası kapsamında Mersin'e getirilen askeri destek malzemelerin boşaltılmasına hemen başlandı. Bu geminin hemen ardından saat 10.00 sıralarında ise Antigua ve Barbuda bandıralı Mersk Rostolk adlı ikinci bir gemi daha geldi. 9 numaralı rıhtıma çekilen bu gemide de 18 konteynerde ABD'nin askeri destek malzemesi bulunduğu açıklandı. 
     
     MARDİN'DE DE FAALİYET 

     Mardin'de de ABD'liler kiraladıkları alanda sabah saatlerinden beri helikopter pisti inşaası için çalışıyor. 
     Araçlar zemini düzleştirmeye çalışıyor, grayderler yoğun bir faaliyet gösteriyor. 
     Mardin'de iplik fabrikasında yaklaşık 250 ABD'li asker, çok sayıda zırhlı araç, hammer jip bulunuyor. 
     Mardin Kızıltepe'deki bölgenin insani yardım yada lojistik üs olarak kullanılacağı tahmin ediliyor. 
     
</TEXT>
</DOC>
