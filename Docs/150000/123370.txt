<DOC>
<DOCNO> 123370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/08/son/sontur08.html </URL>
<DATE> 2002/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
DYP Genel Başkanı'nı arıyor... 
</HEADLINE>
<TEXT>

     DYP, 14-15 Aralık'ta yapacağı 7. Olağan Büyük Kongre'de 6'ncı genel başkanını seçecek. Atatürk Kapalı Spor Salonu'nda yapılacak kongreye bin 260 delegenin katılması bekleniyor. Bunların bin 100'ü il kongrelerinde belirlenirken, geri kalanı da tüzüğe göre ''Parti üyelikleri kesintiye uğramadan devam eden kurucular, parti üyesi bakanlar ve milletvekilleri, kongrenin toplantı tarihinde görevde bulunan Genel Başkan ile Genel İdare Kurulu, Merkez Karar Kurulu ve Yüksek Haysiyet Kurulu üyelerinden'' oluşuyor. 
     Büyük kongre sürecini başlatan DYP, erken seçim kararı alınması üzerine kongre sürecini ertelemişti. Ancak, GİK toplantısında olağan kongrenin 14-15 Aralık'ta yapılması kararından dolayı 32 il, kongre yapamadan eski delegeleriyle büyük kongreye katılacak. Adıyaman, Artvin, Bolu, Bursa, Çorum, Denizli, Elazığ, Erzurum, Eskişehir, Giresun, Mersin, İstanbul, İzmir, Kars, Kayseri, Kırşehir, Kütahya, Manisa, Nevşehir, Ordu, Sakarya, Samsun, Sinop, Sıvas, Şanlıurfa, Van, Yozgat, Zonguldak, Şırnak, Bartın, Yalova ve Kilis 20 Kasım 1999'da gerçekleştirilen büyük kongreye katılan delegeleri ile temsil edilecek. 
     Kongrenin ilk gününde genel başkanı belirlemek üzere sandık başına gidecek delegeler, şu ana kadar genel başkan adayı olduklarını açıklayan İlhan Kesici, Mehmet Ağar, Aydın Menderes, Hasan Subaşı, Ufuk Söylemez ve Takiyiddin Yarayan'dan birisini tercih ederek, önümüzdeki en çok 3 yıllık dönemde DYP'yi yönetecek ismi belirleyecek. 
     DYP tüzüğüne göre genel başkan seçimini, Siyasi Partiler Yasası'nın 15. maddesi düzenliyor. Buna göre genel başkan, ilk tur oylamada gizli oyla ve delege tamsayısının salt çoğunluğu ile seçiliyor. İlk iki tur oylamada sonuç alınamazsa, üçüncü oylamada en çok oy alan seçilmiş sayılıyor. 
     7. Olağan Büyük Kongre'nin ikinci gününde de delegeler, Genel İdare Kurulu, Merkez Karar Kurulu ve Yüksek Haysiyet Divanı asil ve yedek üyelerini belirlemek üzere sandık başına gidecek. 
     
     GENEL BAŞKANLAR 

     DYP'de, kurulduğu 28 Haziran 1983'ten bu yana 5 genel başkan görev yaptı. 
     Kurucu Genel Başkanlığı üstlenen Ahmet Nusret Tuna, 9 gün sonra görevini Yıldırım Avcı'ya devretti. Avcı, DYP Genel Başkanlığı'nı 11 Temmuz 1983'ten 14 Mayıs 1985'e kadar sürdürdü. Bu tarihten sonra Hüsammetin Cindoruk 4 yıl süre ile genel başkanlık yaptı. 14 Mayıs 1985'ten 24 Eylül 1989'a kadar bu görevi yürüten Cindoruk, yerini 24 Eylül 1987'de Süleyman Demirel'e bıraktı. 
     9. Cumhurbaşkanı Demirel, 16 Mayıs 1993'e kadar DYP Genel Başkanlığı'nı yaptı. 8. Cumhurbaşkanı Turgut Özal'ın ölümü, ardından Demirel'in Cumhurbaşkanı seçilmesi üzerine DYP Genel Başkanlığı bir kez daha el değiştirdi. 
     13 Haziran 1993'te yapılan büyük kongrede Tansu Çiller, İsmet Sezgin ve Köksal Toptan ile yarıştı ve genel başkanlığı kazandı. Şu ana kadar en uzun süre ile genel başkanlık yapmış olan Çiller, alınan seçim yenilgisi nedeniyle 4 Kasım sabahı yaptığı yazılı açıklama ile büyük kongrede aday olmayacağını açıklamıştı. 

     
</TEXT>
</DOC>
