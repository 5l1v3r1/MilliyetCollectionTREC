<DOC>
<DOCNO> 132871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/24/son/sondun09.html </URL>
<DATE> 2003/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
The Guardian "Bush savaşı birkaç hafta içinde başlatacak" 
</HEADLINE>
<TEXT>

     İngiltere'de yayınlanan The Guardian gazetesi, ABD Başkanı Geroge W. Bush'un Irak harekatını ''birkaç hafta içinde'' başlatmakta kararlı olduğunu öne sürdü. 
     Haberini Washington ve Londra'daki ''yetkili'' kaynaklara dayandıran gazete, bu kaynakların, Salı günü halkına seslenecek olan Bush'un, bu yönde güçlü işaretler vereceğine inandıklarını yazdı. 
     Bir Avrupalı haber kaynağının, ''Başkan Bush'tan büyük bir baskı var ve bunu hepimiz hissediyoruz'' dediğini belirten gazete, aynı kaynağın sözlerini, ''Artık aylardan değil, haftalardan bahsediyoruz. Ay kelimesi artık yasak sözcük haline geldi'' diye sürdürdüğünü bildirdi. 
     Guardian, ''Londra'yı ise bir telaş sardığını, Başbakan Tony Blair'in Başkan Bush'un bu aceleci tavrından dolayı alarma geçtiğini'' belirtti ve Blair'in kendisinin de, ay sonunda Camp David'e gitmeden ve Bush ile görüşmeden önce herhangi bir savaş kararı alınmasından endişe ettiğini kaydetti. 
     Washington'daki bir kaynağın ise Bush'un ''onun da bu oyunda bir rolü varmış gibi görünmesini sağlamak için'' kararı açıklamayı Blair'in gelişine kadar erteleyeceği şeklindeki sözlerine yer veren gazete, aynı kaynağın, ''Ancak karar alındı mı derseniz, o tamamdır, karar alındı'' dediğini yazdı. 
     Bush'un yakın çevresinde ''savaşın zamanlaması'' konusunda hala görüş ayrılıkları bulunduğuna da dikkat çeken Guardian, Savunma Bakanı Donald Rumsfeld'in harekatın yakın zamanda başlamasından, Dışşileri Bakanı Colin Powell'ın ise koalisyonu genişletmek için biraz zaman tanınmasından yana olduğunu kaydetti. 
     Ancak her iki tarafından bir konuda aynı görüşü paylaştıklarını belirten Guardian, ''O da bu savaşın yapılacağıdır. BM desteği olsun veya olmasın, bu savaş yapılacak'' diye yazdı. 
     





</TEXT>
</DOC>
