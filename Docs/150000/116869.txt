<DOC>
<DOCNO> 116869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/04/yazar/bila.html </URL>
<DATE> 2002/11/04/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Ecevit İntihar ettik 
</HEADLINE>
<TEXT>

     AKP’nin seçimi ezici bir üstünlükle kazanacağının belli olduğu saatlerde Başbakan Ecevit ve eşi Rahşan Ecevit’le görüşüyoruz. 
     DSP Genel Merkezi’nin üçüncü katındaki genel başkan odasında DSP kurmayları Rahşan Hanım’la durum değerlendirmesi yaparken, hemen yan odada birkaç meslektaşımızla birlikte, Bülent Ecevit’i dinliyoruz. 
     "Siz sormadan ben sorayım" diye söze giriyor 
     - Sonuçları nasıl buluyorsunuz 
     Seçmenin tartışılmaz bir netlikte AKP’ye destek verdiğini belirttikten sonra, bu kez biz soruyoruz 
     - En deneyimli lider olarak sonuçları siz nasıl buldunuz 
     - Hayale kapılmamıştım tabii, ama bu kadarını ummuyordum. Son bir yıldır başımıza gelmeyen kalmadı. 
     Beklediğinden çok daha kötü bir sonuç almasına karşın Ecevit, çok üzgün görünmüyor. Meslektaşlarımız bunun nedeni sorunca gülerek şu yanıtı veriyor 
     - Eee, 50 yıldır Rahşan’la ben neler gördük. Neler geçirdik. Onun için alışkınız tabii. Siz bir de Rahşan’ı görün. O çok daha iyi ve moralli. 
     Ecevit, medyanın son bir yıldır çok politize olduğunu belirttikten sonra, iktidar partilerindeki oy erimesine ilişkin sorumuzu çarpıcı bir ifadeyle yanıtlıyor 
     - Seçim kararıyla, intihar ettik. MHP ve ANAP genel başkanlarının erken seçime angaje olmaları intiharımız oldu. 
     Ecevit, iktidar ortakları için erken seçim zamanlamasının yanlışlığını anımsattıktan sonra şöyle devam ediyor 
     - Ekonomik krizler sonrasında çok iyi önlemler aldık, ancak, bunların sonuçlarını almadan seçime gitmiş olduk. Bir veya bir buçuk yıl daha zamanımız vardı, onu kullanabilseydik daha iyi olurdu. Ancak, dediğim gibi koalisyon ortaklarımız seçime angaje oldular. 
     Ecevit, aldığı bu sonuçla DSP’nin ne olacağını sorduğumuzda, tereddütsüz "DSP devam edecek" yanıtını veriyor. Özellikle Rahşan Hanım’ı işaret ederek, "çalışmaya, mücadeleye devam edeceğiz" diyor. 
     - Seçimden sonra genel başkanlığı bırakacağınızı söylemiştiniz. Bu kararınızda bir değişiklik var mı 
     - Hayır, yok. Kongreler yapılacak, ondan sonra kurultay. Kararım değişmiş değil. Ama çok sağlam bir DSP çekirdeği var. Bu kadroyla DSP devam edecektir. Bundan kuşkum yok. 
     Ecevit, DSP’nin beklenenden az oy almasında en önemli etkenin ne olduğu yolundaki sorumuza ise şu karşılığı veriyor 
     - Sanıyorum en fazla sağlığım üzerinden yapılan propaganda etkili oldu. Rahatsızlığımı çok kullandılar. Bunun etkili olduğu anlaşılıyor. Birtakım çevreler sağlığımı kullanarak benim ve DSP’nin aleyhine çok etkili bir kampanya yürüttüler. 
     Ecevit, meslektaşlarımızın bu seçim sonucuyla AKP iktidarında bir gerginlik bekleyip beklemediği yönündeki sorusuna ise şu karşılığı veriyor 
     - İnşallah akıllı davranırlar da bir gerginlik olmaz. 
     Siyaset çınarı Ecevit, halkın tercihini saygıyla karşılamak gerektiğini belirterek, bakanları ve kurmayları ile toplantıya geçiyor. 
     Başbakanlığını sandıkta noktalamayı yeğlemiş olmanın rahatlığı içinde görünüyor. 
     
     







AKP’nin ateşle imtihanı 


Müfettah Hanım’ın hünnapları 


Ecevit İntihar ettik 


Seçmen darbeyi fena vurdu 


Demokrasinin dili sandık 


AKP iktidarına ABD’den bakışlar 


Ne geceydi ama .. 


Belirsizlikler kalktı 


Türkiye için yeni bir şans 


Stratejiyi biz belirleriz, özerk kurullar uygular’ 


Görünen köye kılavuz aradık 


AKP’nin zaferi 


Dünyayı renkli çocuklar kurtaracak 


Yadsınan gerçeklerle yüzleşme zamanı... 


Halk aş ve iş için bekleyecek 


</TEXT>
</DOC>
