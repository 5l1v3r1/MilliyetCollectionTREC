<DOC>
<DOCNO> 101382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/12/spor/yture.html </URL>
<DATE> 2002/08/12/ </DATE>
<TIME>  </TIME>
<AUTHOR> GÖKHAN TÜRE  </AUTHOR>
<HEADLINE>
Bu kez ders bizden 
</HEADLINE>
<TEXT>

     A Milli Takımımız, Yugoslavya’da katıldığı Bioptron Zepter Turnuvası’nda ilk iki gün aldığı şanssız yenilgilerin ardından dün gece son Dünya ve Avrupa Şampiyonu Yugoslavya’ya basketbol dersi vererek, kalitesini ortaya koydu. 
     Önceki hazırlık maçlarında performansında iniş - çıkışlar yaşayan 12 Dev Adam, Avustralya ve Rusya karşısında da kötü oynamamıştı. Ancak öne geçtiği anlarda yine gevşeyip, kazanabileceği bu iki maçı da rakiplerine teslim etmişti. Yugoslavya da, aynı şekilde ilk iki maçında rakiplerine boyun eğmişti. 
     Yugoslavya karşısında ise Milli Takımımız ilk kez bu kadar motive, hırslı ve inançlı görüntü çizdi. Oyunun temposunu kontrolünde tutarak, rakibinin sert savunmasına aynı şekilde karşılık verdi. Bocaladığı anlarda da disiplini elden bırakmadan dişe diş savaşmaya devam etti. Demek ki Milli Takımımız, rakibini ciddiye aldığı ve iyi motive olduğu takdirde sahada istediğini alabiliyor. 
     Ay - Yıldızlı ekibin iki NBA’lisi Hidayet, Mirsad eski ve Mehmet yeni dün gece resmen Yugoslavya’nın tozunu attı. Basketbolda Dünya şampiyonluğunun Amerika ile birlikte en büyük adayı olarak gösterilen Yugoslav ekolünü, hem de Divac’lı, Stovakovic’li, Radmanovic’li, Bodiroga’lı, Jaric’li, Tomasevic’li kadrosuyla evinde yenmek Milli Takımımız için kesinlikle büyük moral oldu. 
     Bu turnuvada görüldü ki, Hüseyin ve İbrahim de, Ay - Yıldızlı ekibe eklendiğinde Dünya Şampiyonası’nda "en iyisiyle" başa baş oynayacak düzeye geleceğiz. Savaşıp, dişe diş mücadele edip, iyi motive olup, disiplinden kopmadıkça, bu takımın sırtı yere gelmez. 
     



 SPOR 






























</TEXT>
</DOC>
