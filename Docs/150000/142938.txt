<DOC>
<DOCNO> 142938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/16/spor/aspo.html </URL>
<DATE> 2003/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Cim-Bom kötü oynadı, ama üç puanı kaptı 
</HEADLINE>
<TEXT>
Risultante importante Sonuç Önemli 1-2 
Galatasaray, Ümit Karan’ın ofsayt golüyle sevindi, Saidoo’nun golüyle panikledi. Ancak Cihan galibiyeti müjdeledi. Aslan son 7 maçta 21 puanla Beşiktaş’ı tehdit etti 
     90 dakika 
     ERHAN TELLİ 

     Kahrolsun 4 - 4 - 2, yaşasın yeni sistem... Fenerbahçe maçı sonrasında herkesin dilindeki yeni slogan bu idi. Fatih Terim, derbinin başlamasına iki saat kala kararını vermiş, herkes 3 - 5 - 2 gibi zannetse de, 3 - 4 - 3’lük yeni düzen hayata geçmişti. Revivo’nun herkes orta sahada oynadığını iddia etse de, o forvetteydi. Sisteminden asla taviz vermeyen, hatta bu yolda gözünü kırpmadan sezonun ikinci yarısında takımın yüzde 40’ını bile değiştiren Terim, İstanbulspor maçına da aynı düzen ve isimlerle sahaya çıkmayı uygun gördü. 
     Galatasaray, bu maçta da kazanmalıydı, yoksa herşey boşa gidebilirdi. Son haftalardaki çıkışını devam ettirmek isteyen Sarı - Kırmızılı takım, hem üç puanı almalıydı, hem de şampiyonluk yarışındaki iddiasını sürdürmeliydi. Ama Fenerbahçe maçıyla bu maçın atmosferi ve motivasyonu aynı düzeyde olmadı. 
     İlk dakikalar karşılıklı yoklamalarla geçerken, 6. dakikada İstanbulspor, Cenk’in uzaktan boş kaleye gönderemediği topla ilk atağından sonuç alamadı. 
     29’da Yordanov, ceza sahası dışından çok sert vurdu, Mondragon topu güçlükle kornere çeldi. 33’e girildiğinde Galatasaray ceza sahası içinde topla buluşan Cenk, topu Bushi’nin önüne bıraktı. Yerden sert şut, az farkla auta gitti. 
     Galatasaray’ın ilk tehlikeli atağı 42’de Volkan’ın soldan yaptığı ortayla geldi. Bu ortayı ceza sahası içine kafayla indiren Lukunku, topu Revivo’ya bıraktı. İsrailli oyuncunun sert vuruşu direğin dibinden auta gitti. 
     İkinci yarıda Revivo’yu ileri üçlüden çıkararak, Batista’yı orta sahaya kaydırıp, gerçek 3 - 5 - 2 düzenine dönen Fatih Terim, ilk yarıda sağ kanatta aksayan Ümit Davala’yı da oyundan alarak, Pinto’ya şans verdi. Orta sahada kalabalıklaşan Galatasaray, dengeyi de sağladı. 
     48. dakikada İstanbulspor atağında ceza sahası içinde topla buluşan Mehmet, Bushi’ye çıkardı. Golcü oyuncu iyi vuramayınca, Mondragon kornere çıkardı. 
     53’te Volkan, sağdan serbest vuruşu ceza alanına yolladı. Pinto’nun vuruşu kaleciden sekti. Ofsayttaki Ümit Karan’a çarpan top ağlarla kucaklaştı 1 - 0 
     59. dakikada sağ kanattan Bushi’nin yaptığı sert ortada Saidoo topa gelişine vurarak ağlara gönderdi 1 - 1 
     70. dakikada Volkan’ın sağ tarafta düşürülmesiyle kazanılan serbest vuruşu Ergün kaleye ortaladı. Yükselen Cihan kafayı vurdu ve Galatasaray 2 - 1’lik üstünlüğü sağladı. Bu dakikadan sonra oyun içinde üçüncü kez sistem değişikliğine giden Terim, Vedat’ı oyuna alarak savunmayı dörtledi ve skoru da garantiye alarak maçı bitirdi. 
     
Gündüz fobisine son      GALATASARAY, gün ışığında da üç puan gördü. Bu sezon gündüz oynadığı iki lig maçında da berabere kalarak ikişer puan kaybeden Aslan, dün İstanbulspor karşısında zorlanmasına rağmen kazanmayı bildi. Cim - Bom, Malatya ile 2-2, Elazığ ile de 0-0 berabere kalmıştı. Aslan, Türkiye Kupası’nda oynadığı gündüz maçında ise 2. Lig’deki rakibi Y.Yozgat’ı 3-1 mağlup etmişti. 
     CİM - BOM’A dün üç puan kazandıran gollerin ilkini atan Ümit Karan da, Galatasaray’ın en golcü ismi Arif Erdem’i yakaladı, 9 gole ulaştı. Son iki karşılaşmaya 3 gol sığdıran golcü futbolcu, Zdravkov’u da mağlup ederek, Galatasaray’a geldiğinden bu yana ligde ilk kez üç maç üstüste gol atmış oldu. Ümit, geçen sezon oynadığı 28 maçta ancak 7 gol atabilmişti. 
     
     Maçın adamı 
SELÇUK      İSTANBULSPORLU Selçuk, sahanın en iyisiydi. Türk futbolunun geleceği damgasını vuracak isimlerden biri olan Selçuk, özellikle ikinci yarıdaki soğukkanlı oyunu, isabeti yüksek paslarıyla dikkat çekti. Ev sahibi ekibin baskılı göründüğü dakikalarda hep Selçuk’un katkısı vardı. 
     
İstatistik Volkan Topla buluşma 24 İsabetli pas 20 İsabetsiz pas 4 Top kazanma 5 Top kaybı 4 Şut 1      



 SPOR 

























</TEXT>
</DOC>
