<DOC>
<DOCNO> 112137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/10/siyaset/siy06.html </URL>
<DATE> 2002/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Yargıtay Erdoğan lider kalamaz 
</HEADLINE>
<TEXT>

     GÖKÇER TAHİNCİOĞLU Ankara 

     Yargıtay, AKP Genel Başkanı Recep Tayyip Erdoğan’ın, partiden ihracını gerektiren Anayasa Mahkemesi kararına karşı "hile" yolunu kullanması durumunda AKP hakkında kapatma davası açılabileceği mesajı verdi. Yargıtay kaynakları, olası bir davanın beklenenden daha kapsamlı olabileceğini belirtti. Anayasa Mahkemesi, Yargıtay Başsavcılığı’nın başvurusu üzerine Ocak 2002’de Erdoğan’ın Türk Ceza Kanunu’nun TCK 312. maddesinden aldığı ceza nedeniyle AKP kurucu üyesi olamayacağına ve partiden 19 Ekim’e kadar ihraç edilmesine karar verdi. İhraç tarihinin yaklaşması üzerine AKP kurmayları, Erdoğan’ın önce partinin kurucu üyeliğinden istifa etmesi, bu süreçte yeniden partiye normal üye olarak kaydolması ve genel başkanlığı sürdürmesinin Anayasa Mahkemesi’nin isteğinin yerine getirilmesi anlamına geleceği görüşünü savunmaya başladı. 
     
     Sonuçları sürüyor 
     Siyasi Partiler Kanunu’nda yapılan değişiklikle, Anayasa Mahkemesi’nin ihtar kararlarına uyulmamasının parti kapatma nedenlerinden biri olmaktan çıkarılması, AKP kurmaylarına "hukuka karşı hile" yolunu kullanmaları konusunda cesaret verdi. Ancak Yargıtay kaynakları, Erdoğan’ın partisine normal üye sıfatıyla kaydolmasının mümkün olmadığı görüşünü savundu. Kaynaklar, Anayasa Mahkemesi’nin, Erdoğan’ın TCK’nın 312. maddesinden aldığı cezanın, herhangi bir af veya şartla salıverilmeden yararlanılmadığı için bütün sonuçlarıyla devam ettiği kararına vardığına dikkati çekti. Kaynaklar, Yüksek Seçim Kurulu’nun YSK da Anayasa Mahkemesi ile aynı yorumu yapan Yargıtay 8. Ceza Dairesi’nin kararına uyarak Erdoğan’ın milletvekili adaylığına izin vermediğini söyledi. 
     Siyasi Partiler Kanunu’nun 11. maddesinin 5. fıkrasında, TCK’nın 312. maddesinden mahkum olanların, siyasi partiye üye olamayacaklarına hükmediğiliğine işaret eden kaynaklar, Yargıtay Başsavcısı’nın AKP hakkında kapatma davası açabileceğini ifade etti. 
     



 SİYASET 

















</TEXT>
</DOC>
