<DOC>
<DOCNO> 121863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/29/son/sontur09.html </URL>
<DATE> 2002/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Düğün hazırlığı yaptığı kişi başkasıyla evlenince dava açtı 
</HEADLINE>
<TEXT>

     İzmir'de Hatice Avcı isimli genç kadın, kendisini terk ederek başkasıyla evlenen, daha önce nikahsız yaşadığı kişiye, 10 milyar liralık tazminat davası açtı. 
     İzmir 5. Asliye Hukuk Mahkemesi'ndeki duruşmaya katılan Hatice Avcı 25 , İsmail Çevik ile görücü usulüyle tanıştıklarını ve resmi nikahsız aynı evi paylaşmaya başladıklarını belirtti. Avcı, aralarında çıkan tartışma sonucu Çevik'in kendisini evden kovduğunu kaydederek, şunları söyledi 
     ''Görücü usulüyle tanıştığım İsmail Çevik ile evlenmeye karar verdik. Kendisi kimliğimi alarak, nikah işlemlerini başlattığını ve düğün tarihini aldığını söyledi. Ben ve ailem ona inanarak, düğün yapılmasını uygun gördük. Düğün öncesi Bayraklı'da tuttuğumuz evi, ikimizin eşyalarıyla döşedik ve birlikte yaşamaya başladık. Bu sırada eşim beni sürekli dövmeye başladı. Son dayağımı, 29 Ekim'de düğüne 1 hafta kala yedim. Bu olaydan sonra, eşim olacak kişi, beni sokağa attı. Beni döverek evden kovan eşim, kısa süre sonra başkasıyla evlenip, çeyizimi de bana vermedi.'' 
     
     ÇEYİZİNİN LİSTESİNİ HAKİME VERDİ 

     Avcı, genç kızlığı boyunca el emeği göz nuru olan çeyizine İsmail Çevik'in el koyduğunu öne sürerek, eşyalarının bir listesini de mahkemeye sundu. Mandala varıncaya kadar bütün çeyizinin maddi değerlerini yazan Avcı, sözlerini şöyle sürdürdü 
     ''Küçük yaştan beri ördüğüm oyalarla dantellerin manevi değeri, parayla ölçülemez. Babamın inşaatlarda çalışarak aldığı eşyaları ona kullandırmam. Mandallarım bile o evde kaldı sayın hakim. Geri alınmasını istiyorum. Bunun için sonuna kadar hukuk mücadelesini sürdüreceğim.'' Avcı'nın hazırladığı listede, halı yıkama makinesi, halı, yatak örtüsü, yemek takımı, fritöz, 30 parça dantel örtü, yün yorgan ve klozet takımının yanı sıra çamaşır sepeti, makarna süzgeci, çay tabağı ve 35 mandal da yer alıyor. 
     





</TEXT>
</DOC>
