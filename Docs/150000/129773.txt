<DOC>
<DOCNO> 129773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/09/son/soneko24.html </URL>
<DATE> 2003/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Üst düzey yöneticisini kazada kaybeden Eren Holding yasta... 
</HEADLINE>
<TEXT>

     Diyarbakır'da düşen THY uçağında hayatını kaybeden Lacoste'un Türkiye temsilcisi Eren Holding'in üst düzey yöneticisi Nurullah Eren'in ölümü çalışanları arasında büyük üzüntü yarattı. 
     Eren Grubu Finansman Koordinatörü Saffet Molvalı, grubun tekstil şirketlerinden Eren Tekstil ve Modern Tekstil şirketlerinin Genel Müdürü olan Nurullah Eren'in, iş amacıyla Diyarbakır'a gittiğini söyledi. 
     Nurullah Eren'in ölümünden çalışanların büyük üzüntü duyduğunu ifade eden Saffet Molvalı, ''Nurullah Eren çok sevilen bir insandı. İşçiler ile birlikte yemek yerdi. Çok mütevazı bir insandı. Allah rahmet eylesin'' dedi. 
     Molvalı, Çorlu'da bulunan fabrikalarda çalışanlara 2 gün izin verildiğini bildirdi. 
     Saffet Molvalı, yakınlarının Nurullah Eren'in cenazesini almak üzere bugün Diyarbakır'a gittiğini, İstanbul'da cenaze töreninin yapılacağını kaydetti. 
     Eren Holding'in kurucularından Yahya Eren'in oğlu olan Nurullah Eren, 1958 yılında Bitlis'de doğdu. İş hayatına ilk adımını 14 yaşında Sultanhamam'da atan Eren, evli ve iki çocuk babasıydı. 
     





</TEXT>
</DOC>
