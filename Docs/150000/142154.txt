<DOC>
<DOCNO> 142154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/12/spor/spo05.html </URL>
<DATE> 2003/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
SABIKALI LİG 
</HEADLINE>
<TEXT>

Süper Lig’deki 18 takım arasında tribün anarşisi nedeniyle ceza almayan tek kulüp İstanbulspor oldu. Fenerbahçe ise taraftarı yüzünden 5 kez cezaya çarptırıldı 
     AYŞE YEŞİN 

     10.5 milyar ödedi 
     FUTBOLDA giderek artan tribün anarşisi kulüplerin canını fena yaktı. Süper Lig’deki 18 takımdan sadece İstanbulspor ceza almayan tek kulüp oldu. Üç büyükler arasında ise en çok Fenerbahçe’nin, seyircisi yüzünden başı derde girdi. Sarı - Lacivertliler 5 maçta taraftarının attığı yabancı maddeler, çıkardığı olaylar ve ettiği küfürler yüzünden 10.5 milyar ceza ödedi. Elazığ maçından sonra bir maç seyircisiz oynama cezası alan Fenerbahçe’nin, Galatasaray’ı yendiği karşılaşmadaki olaylar sonucu da 1 maç sahası kapatıldı. 
     
     Kartal’a 7.5 milyar 
     BEŞİKTAŞ ise stat anarşisi yüzünden toplam 7 milyar 750 milyon lira ceza yerken, iki kez de küfürden dolayı ihtar aldı. Siyah - Beyazlılar, her iki yarıda oynadığı İstanbulspor karşılaşmalarından dolayı toplam 3.5 milyar, sahasındaki Trabzonspor maçında 2.5 milyar, Gençlerbirliği karşılaşmasında da 750 milyon lira para cezası aldı. Ligin devre arasında oynadığı Dinamo Bükreş ve Neuchatel Xamax hazırlık maçlarındaki seyircinin küfürlü tezahüratı yüzünden de Kara Kartallar federasyon tarafından iki kez uyarıldı. 
     
     Cim - Bom’a 6.5 milyar 
     FUTBOL Federasyonu’na şu ana kadar 6.5 milyar lira para ödemek zorunda kalan Galatasaray 8 maçtan dolayı Disiplin Kurulu’na gitti. Samsun, Göztepe, Fenerbahçe, Trabzon ve Gaziantep karşılaşmalarından dolayı para cezasına çarptırılan Sarı-Kırmızılılar, Diyarbakır, Göztepe, Beşiktaş ve Ankaragücü kupa maçındaki küfürler yüzünden de 4 kez ihtar aldı. Cim-Bom, Fenerbahçe maçında sahaya atılan yabancı maddeler nedeniyle de PFDK’na sevkedildi. Galatasaray’ın cezası yarın belli olacak. 
     
     İşte cezalar 
     Adanaspor 3 milyar-2 ihtar 
     Altay 1.5 milyar 
     Bursaspor 3 milyar-1 seyircisiz oynama 
     Denizlispor 500 milyon-1 ihtar 
     Diyarbakırspor 5.5 milyar-1 saha kapatma-1 ihtar 
     Elazığspor 500 milyon-2 ihtar 
     Gaziantepspor 2.5 milyar 
     Gençlerbirliği 1 ihtar 
     Göztepe 2 ihtar 
     Kocaelispor 1 milyar-1 ihtar 
     Malatyaspor 7 milyar-1 seyircisiz oynama 
     Ankaragücü 3.5 milyar-1 seyircisiz oynama-2 ihtar 
     Samsunspor 1 milyar-2 ihtar 
     Trabzonspor 3.5 milyar 
     



 SPOR 






















</TEXT>
</DOC>
