<DOC>
<DOCNO> 137734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/19/son/soneko27.html </URL>
<DATE> 2003/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Burger King Türkiye Alt gelir grubu müşterilerimizi kaybettik 
</HEADLINE>
<TEXT>

     Burger King Türkiye Genel Müdürü Galip Yorgancıoğlu, krizle birlikte alt gelir grupları olan D ve E grubundaki müşterilerini kaybettiklerini, ayda bir kere gelen müşterilerin iki ayda bir, üç haftada bir gelen müşterilerin ise ayda bir gelmeye başladığını bildirdi. 
     Burger King'in alevde ızgara lezzetinin yeni ürünü chicken whooper'ın tanıtıldığı basın toplantısında konuşan Yorgancıoğlu, Burger King'in Türkiye'de 102, KKTC'de 2 restoranı bulunduğunu söyledi. 
     Burger King ürünlerinin Türk damak tadına uygun olduğunu ve ürünlerin yaklaşık 2.5 dakika gibi kısa bir sürede tüketiciye ulaştığını belirten Yorgancıoğlu, kızartmada kulanılan yağların düzenli olarak her sabah ölçümünün yapıldığını, salata ve hamburger yapımında kullanılan malzemelerin tazeliğinin 2 saatte bir kontrol edildiğini anlattı. 
     2002 yılında pekçok sektör gibi 400 milyon dolarlık fast-food pazarının da krizden etkilendiğine dikkati çeken Yorgancıoğlu, ''2002 yılı içinde 2000 yılındaki satışların neredeyse yarısı gerçekleşti. 2001'de yüzde 35, 2002'de 2001'e göre yüzde 20 oranında müşteri kaybı yaşandı'' dedi. 
     Fast-food sektörünün canlı ve hareketli bir pazar olduğu için ekonomide yaşanan belirsizliklerin etkilerini ertesi gün cirolarında görebildiklerini ifade eden Yorgancıoğlu, ''Seçimden sonra güven ortamı arttı. Biz bunu ertesi gün rakamlarda gördük. Irak krizi barışçı bir şekilde veya diğer bir şekilde atlatılırsa, krizden sonra Türkiye'de patlama yaşanacağını ve fast-food'un bundan büyük pay alacağını düşünüyorum'' diye konuştu. 
     Kriz döneminde maliyetleri kontrol altına almak için tasarrufa gittiklerini, en önemli maliyetlerinin kira olduğunu belirten Yorgancıoğlu, şunları kaydetti 
     ''Kiralar çok yüksek. Bazılarını dövizden TL'ye çevirdik. Birçoğunda kur garantisi aldık. Mamulleri çekici hale getirmek için yeni ürünler çıkardık. Tüketici nezdinde mamullerimizi alım açısından daha kolay hale getirdik. Alım gücü düşen tüketicilere karşı fiyatları cazip ürünler sunduk. Kriz devam ettiği için bu stratejimiz devam ediyor.'' 
     
     MÜŞTERİ KAYBEDİLDİ 
     Galip Yorgancıoğlu, Burger King'in A, B, C, D ve E grubundaki müşteri grubuna hitap ettiğine işaret ederek, ''Krizle birlikte D ve E grubunu kaybettiğimizi söyleyebiliriz. Bu kaybetme hem müşteri, hem de frekans bazında olmuştur. Ayda bir kere gelen müşterilerimiz iki ayda bir, üç haftada bir gelenler ise ayda bir gelmeye başladılar'' dedi. 
     2003 hedefleri arasında planlı ve karlı bir şekilde büyümeye devam etmenin geldiğini kaydeden Yorgancıoğlu, turizmin canlı olduğu yerlere yeni şubeler açmanın planları içinde yer aldığını duyurdu. 
     Galip Yorgancıoğlu, ''Burger King Türkiye'de pazar lideri. Burger King dünyada iki yerde lider. Biri Türkiye, diğeri de Porto Rico. Bu çok önemli'' dedi. 
     Restoran açmaya devam edeceklerini, büyüme stratejilerinde değişiklik olmadığını bildiren Yorgancıoğlu, kriz süresine göre 5 ila 10 yeni restoran açmayı düşündüklerini söyledi. 
     Yorgancıoğlu, kriz bittikten sonra reel olarak büyüme yaşayacaklarını belirterek, ''Bütün hazırlıklarımızı yapıyoruz. Pazarlama stratejimiz kriz sonrası büyüme stratejisi üzerine kuruldu'' dedi. 
     Soruları da yanıtlayan Yorgancıoğlu, satış gelirlerinin şu anda 1999-2000 yıllarına göre yüzde 40-45 daha az olduğunu bildirdi. 
     Türkiye'de etin çok pahalı olduğunu, ancak yeni ürünün lansmanını yapmakla etin pahalı olması arasında bir bağlantı bulunmadığını belirten Yorgancıoğlu, beyaz ürün tercih edenlerin beklentisini yeni ürünle karşıladıklarını kaydetti. 
     Yorgancıoğlu, kriz döneminde 4 restoranın yerini değiştirdiklerini, restoran kapatma programları bulunmadığını söyledi. 
     Galip Yorgancıoğlu, kriz nedeniyle insanların alışverişten kaçındığını vurgulayarak, krizin atlatılmasıyla Türkiye'de ekonomik patlama olacağı görüşünü dile getirdi. 
     





</TEXT>
</DOC>
