<DOC>
<DOCNO> 130725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/14/son/sondun11.html </URL>
<DATE> 2003/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
8 erkek ve 8 kadın Amazon'da yarışacak... 
</HEADLINE>
<TEXT>

     Amerikan CBS televizyonu, Brezilya'nın Amazon ormanlarında geçecek, 8 erkek ve 8 kadının katılacağı, ''Survivor'' türü bir yarışma hazırladı. 
     CBS yetkilileri, aşk, macera ve hayatta kalma mücadelesine sahne olacak ve büyük ilgi görmesini bekledikleri şovun yayınına 13 Şubat'ta başlanacağını açıkladılar. 
     Amazon içlerindeki Rio Negro ırmağı havzasında yapılacak yarışma sonunda yarışmacılardan biri ormanın kralı ya da kraliçesi seçilecek ve 1 milyon dolarlık ödülü kazanacak. 
     Yarışmanın organizatörleri, 21-56 yaş arasındaki yarışmacılar arasında bir roket uzmanı, bir triatlon antrenörü, bir mayo mankeni, bir aktör, bir bilgisayar uzmanı, bir jimnastik öğretmeni ve bir inşaat şirketinin başkan yardımcısının bulunduğunu açıkladılar. 
     Yarışmacılardan 10'unun bekar, 6'sının ise evli olduğu öğrenildi. 
     
     ORMANDA YAŞAM MÜCADELESİ 
     Ancak yarışmacıların birbirinden çok, et yiyen piranha balıkları, yırtıcı jaguarlar, caiman türü timsahlar ve dev anakonda yılanları kaynayan çevreyle mücadele etmek zorunda kalacakları belirtiliyor. 
     Yarışma 39 gün sürecek. 
     





</TEXT>
</DOC>
