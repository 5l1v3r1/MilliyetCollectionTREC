<DOC>
<DOCNO> 105175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/02/ekonomi/eko01.html </URL>
<DATE> 2002/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Pahalı olan merkezde mağaza açmayacaklar 
</HEADLINE>
<TEXT>

Kriz sonrası dernekleşen 90 markanın temsilcisi Süleyman Orakçıoğlu, açılış hazırlığı yapan alışveriş merkezlerine seslendi Şartlarımızı kabul etmeyen merkezde mağaza açmayız 
     ŞULE YÜCEBIYIK 

     Birleşmiş Markalar Derneği Başkanı Süleyman Orakçıoğlu, sadece İstanbul’da 10’a yakın yeni alışveriş merkezinin açılış hazırlığı yaptığını belirterek "Kiralar ve yönetmelikler, istediğimiz koşullarda olmazsa bu merkezlerde mağaza açmayı düşünmüyoruz" dedi. 
     Ekonomik krizden sonra, alışveriş merkezlerindeki dolara endeksli kiraları düşürmek için biraraya gelen ve aralarında Atalar, Benetton, Derimod, İpekyol, Marks Spencer, Mudo, Vakko, Çarşı ve YKM’nin de olduğu 80’e yakın ünlü markayı barındıran dernek, yeni alışveriş merkezleri için stratejisini belirledi. 
     
     Akmerkez gibi olmayın 
     "Alışveriş merkezi yönetiminde Akmerkez devri kapanmıştır. Yönetim, burada mağaza açacak firmalarla uzlaşmak zorunda. Dolar bazında kiraları artık kabul edemeyiz. Ne kadar kazanırsak o kadar kira ödeyebiliriz." diyen Orakçıoğlu, eskisi gibi bağlayıcı hükümler barındıran kira kontratlarına da yanaşmayacaklarını ifade etti. 
     
     Karınca kontratlara son 
     Krizde, dolara endeksli kira ödeyen firmaların çok zor duruma düştüklerini anlatan Orakçıoğlu, "Bazı firmalar iflasa yaklaştılar. Ama alışveriş merkezini terk edemediler. Çünkü, karınca duası sözleşmelerde hapis cezasına kadar varan ağır tazminat hükümleri bulunuyordu" diye konuştu. 
     Orakçıoğlu, başta Akmerkez olmak üzere bazı alışveriş merkezlerinin yabancı markalara ayrıcalık tanıdığını iddia ederek "Böyle yaklaşımları kabul edemeyiz. Yeni merkezlerin, öncelikle Türkiye’de üreten yerli markalara ihtiyacı var". 
     Orakçıoğlu, başta İstanbul olmak üzere büyükşehirlerde ve bazı Anadolu illerinde bir alışveriş merkezi patlaması olduğunu belirterek "Bu durum eskileri paniğe soktu. Biz de markalar olarak seçici davranmak zorundayız. Kendi şartlarımızı oluşturup, uzlaşmak durumundayız" dedi. 
     
Birleşmiş Markalar Derneği’nin ünlü üyeleri      Ekonomik krizin ortaya çıkardığı derneğe yerli ve yabancı toplam 76 marka üye. 

</TEXT>
</DOC>
