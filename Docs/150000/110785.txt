<DOC>
<DOCNO> 110785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/02/son/sonspo08.html </URL>
<DATE> 2002/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş Saraybosna'ya gitti... 
</HEADLINE>
<TEXT>

     Beşiktaş, Bosna-Hersek'in FK Sarajevo takımıyla yarın yapacağı UEFA Kupası 1. tur rövanş maçı için bugün özel bir uçakla Saraybosna'ya gitti. 
     Beşiktaş Teknik Direktörü Mircea Lucescu, Atatürk Havalimanı'nda yaptığı açıklamada, turu geçmek için ellerinden geleni yapacaklarını belirterek, ''Zor olacak ama Beşiktaş turu geçecek. Tecrübemizle oynayacağız ve ne pahasına olursa olsun maçı kazanacağız'' dedi. 
     İlk maçtaki 2-2'lik beraberliğin karşılaşmanın gerçek sonucu olmadığını kaydeden Rumen teknik adam, şunları söyledi 
     ''İlk maçta çok iyi oynadık, çok gol pozisyonları bulduk. Ancak son 30 dakikada gevşedik. Avrupa futbolunda rahatlamak diye bir kavram yoktur. Sarajevo genç bir takım. Dışarıda oynamaya hevesli genç futbolcuları var. Bu yüzden çok iyi motive oldular. Müslüman olmayan bir rakibi tercih ederdim. Mesela rakibimiz bir İtalyan takımı olabilirdi. Sarajevolu futbolcular kendilerini pazarlamak için ellerinden geleni sahaya yansıttılar.'' 
     
     ''CEHENNEM GİBİ BİR GECE YAŞAYACAĞIZ'' 
     Saraybosna'daki maçta işlerinin çok zor olduğunu bildiğini vurgulayan Lucescu, ''Orada stadın ağzına kadar dolu olacağını düşünüyorum. Cehennem gibi bir gece yaşayacağımızı biliyorum. Buradaki atmosferin bir başkasını da orada bulacağız. Oyuncularım bunun bilinciyle sahaya çıkacaklar. 90 dakika maça motive olarak oynayacaklar. Oyunu, futbolcularımızın tecrübesine ve bireysel değerlerinin üzerine dayandırarak hazırladık. Teknik olarak oynayacağız, fizik olarak savaşa girmeyeceğiz'' diye konuştu. 
     Lucescu, oyuncularının Türkiye'de iyi bir durumda olmak için Avrupa'da da iyi sonuçlar alması gerektiğini anladıklarını sandığını belirterek, ''Bizim şampiyonluk serüvenimiz uzun bir yol ama Avrupa için sadece bir tek maçımız var. Bu maçı bütün gücümüzle, tecrübemizle oynayacağız. Ne pahasına olursa olsun kazanacağız'' diye konuştu. 
     
     GÖTÜRÜLMEYEN FUTBOLCULAR 
     Beşiktaş'ta, sakatlıkları süren Amaral ve Bayram, göz nezlesi olan Nouma, hem sakat, hem de cezalı olan Tümer ile henüz performansı istenilen düzeyde olmayan İlhan Mansız, Saraybosna'ya götürülmedi. 
     Lucescu, Bayram, Tümer, Nouma ve Amaral'ın sakat olduğunu, bu futbolcuları ligde yararlanmak için istanbul'da bıraktığını ifade ederek, İlhan'ın da son günlerde iyi antreman yapmasına karşın henüz hazır olmadığını söyledi. Lucescu, diğer tüm oyuncularının hazır olduğunu ve sahaya en iyi futbolcularıyla çıkacaklarını vurguladı. 
     Karşılaşmanın yapılacağı Kosevo Olimpiyat Stadı'nın zemininin kötü olduğu, bunun da Beşiktaşlı futbolcuların oyununu etkileyebileceğiyle ilgili bir soruya Lucescu, ''Üstün bir taktikle, iyi bir zekayla sahaya çıkacağız. Ruhumuzu sahaya yansıtacağız ve gerekirse de savaşı kabul edeceğiz. Saha koşulları ne olursa olsun mücadelemiz üst düzeyde olmalı. İstanbul'daki hakem lehimize 2 veya 3 penaltı verebilirdi. Yarın maçı yönetecek Macar hakemin daha iyi olacağına inanıyorum'' dedi. 
     Beşiktaş, bu akşam karşılaşmanın yapılacağı Kosevo Olimpiyat Stadı'nda gerçekleştireceği antrenmanla, FK Sarajevo maçı hazırlıklarını tamamlayacak. 
     





</TEXT>
</DOC>
