<DOC>
<DOCNO> 110380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/30/son/sonspo24.html </URL>
<DATE> 2002/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbol Federasyonu'ndan transfere izin... 
</HEADLINE>
<TEXT>

     Futbol Federasyonu, transfer döneminde sözleşme yapmamış futbolcuların, kulüplerle yapacakları sözleşmeleri değerlendirmeye alacağını duyurdu. 
     Futbol Federasyonu'ndan yapılan yazılı açıklamada, FIFA'nın, bu sezona özel olmak üzere transfer döneminde sözleşme imkanı bulamayan profesyonel futbolcuların, bir kulüple anlaşmaları halinde sözleşme imzalamaları ve bu sözleşmelerin tesciline olanak tanınması konusunda ulusal federasyonlara yetki tanındığı belirtilerek, bu olanağın Futbol Federasyonu tarafından belli esaslar çerçevesinde uygulanacağı bildirildi. 
     Açıklamada, futbolcuların Profesyonel Futbol ve Transfer Talimatı hükümlerine uygun olarak kulüplerle imzalayacakları sözleşmelerin, ilgili futbolcunun kariyeri ve çalışma yaşamı açısından Federasyon tarafından değerlendirileceği ve uygun bulunanların tescilinin yapılacağı kaydedildi. 
     Bu arada, söz konusu istisnai durumun, transfer döneminde sözleşme yapamamış futbolcuları kapsadığı, 2002-03 sezonu için mevcut sözleşmeleri fesh edilen futbolcuların bu kapsama dahil olmadığı vurgulandı. 
     





</TEXT>
</DOC>
