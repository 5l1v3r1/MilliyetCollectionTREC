<DOC>
<DOCNO> 146568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/31/son/soneko10.html </URL>
<DATE> 2003/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Yakıt tasarrufu sağlayan kimyasal sıvı satışları arttı... 
</HEADLINE>
<TEXT>

     Benzin fiyatlarının yüksekliği otomobil sahiplerini yakıt tüketimini azaltıcı sıvı katkı maddelerini kullanmaya yöneltti. 
     Son yıllarda gelen zamlar nedeniyle çok sayıda otomobil sahibi, akaryakıt giderlerini azaltmak için otomobilini LPG'liye dönüştürmek başta olmak üzere çeşitli yöntemlere başvurmak zorunda kaldı. 
     Orijinalliğinin bozulacağı düşüncesi ile otomobiline LPG taktırmayan ancak aynı zamanda akaryakıt en aza indirmek isteyen vatandaşlar otomobillerine taktırdıkları basit bir düzenekle yakıt tüketimini azaltma yoluna gidiyor. 
     Konya Karatay Sanayi'ndeki dükkanında otomobil tamirciliği yapan Ali Kıtır, yakıt tüketimini azaltan kimyasal sıvıların satışının son zamanlarda büyük ölçüde arttığını söyledi. Kıtır, piyasada yakıt tüketimi azaltan sıvılar içinde en çok tüketilen ürünün 12 çeşit kimyasal maddenin karışımı ile üretilen MMP3 adlı ürün olduğunu belirterek, ''Önce motor kaputunun içindeki herhangi bir yere küçük bir plastik düzenek monte ediliyor. Buraya takılan katkı maddesi, ince bir boruyla motorun hava emme sistemine bağlanıyor ve motorun aynı performansla daha az yakıt tüketmesini sağlıyor'' dedi. 
     Bu sıvının benzin, dizel ve LPG kullanılan araçlarda en az yüzde 25 yakıt tasarrufu sağladığını öne süren Kıtır, şunları anlattı 
     ''0,7 litrelik küçük plastik kaplarda satılan bu katkı maddesi, ortalama 6 bin kilometre dayanıyor. Katkı maddesi, kilometrede 200 bin liralık benzin yakan bir otomobilde, 50 bin lira tasarruf sağlar. Aynı hesapla 6 bin kilometrede 1 milyar 200 milyon liralık benzin tüketen bir otomobil, bu sıvıyı kullandığı takdirde 300 milyon lira tasarruf etmiş oluyor.'' 6 bin kilometrelik ömrü olan ve bittikçe yenisi takılabilen 0.7 litrelik bir katkı maddesinin 35 milyon liradan satıldığını kaydeden Kıtır, kullanılan bu tür sıvıların motora bir zararı olmadığını, aksine içeriğindeki özel karışımlarla motora güç verdiğini söyledi. 
     Yakıt düşürücü olarak alınan bu tür sıvıların üretici firmalarca garantili olarak satıldığını vurgulayan Kıtır, ''Son 2 ay içinde sadece bu işle uğraşıyorum. Ancak, bugüne kadar MMP3 konusunda hiç şikayet almadım'' diye konuştu. 
     





</TEXT>
</DOC>
