<DOC>
<DOCNO> 105335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/02/son/sonspo23.html </URL>
<DATE> 2002/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Berlusconi, Nesta'nın transferi nedeniyle zor durumda... 
</HEADLINE>
<TEXT>

     İtalya'da, futbol transfer pazarının sona erdiği günde AC Milan'ın SS Lazio'dan Alessandro Nesta'yı transfer etmesi, aynı zamanda kulüp başkanı olan İtalya Başbakanı Silvio Berlusconi'yi siyasal rakipleri karşısında zor durumda bıraktı. 
     Silvio Berlusconi, geçen haftalarda verdiği bir demeçte, AC Milan'ın bu sezon transfere çok para harcadığından yakınıp, Nesta'nın alınmayacağını açıklamıştı. 
     AC Milan'ın 32 milyon Euro gibi, bir savunma oyuncusu için oldukça yüksek bir rakama Nesta'yı transfer etmesi, Başbakan Berlusconi'nin siyasal rakipleri tarafından sert dille eleştirilmesine neden oldu. Muhalefetteki sol partilerin ittifakı Zeytin Dalı'nın lideri Francesco Rutelli, ''Berlusconi, futbolda çok fazla paralar harcandığını söyleyerek özeleştiri yapıyor daha sonra da Milan'a bir savunma oyuncusu almak için 35 milyon Euro harcıyor. Ne oyun oynanıyor görüyorsunuz'' dedi. 
     Diğer sol parti liderleri de açıklamalarında, Berlusconi'yi eleştirerek, '' Hayır Nesta'yı almayacağım dedikten sonra gitti aldı. Sempatik bir yalancı olduğunu biliyoruz ama aynı şeyleri ekonomi ve enflasyon üzerinde uygulamasından korkuyoruz'' yorumunda bulundular. 
     Ülkedeki komünist görüşlü köşe yazarları ise Berlusconi'nin başbakanken AC Milan'ı mutlaka şampiyon görmek istediğinden, Rivaldo'dan sonra milyonlarca Euro harcayarak Nesta'yı aldığını savundular. 
     Bu arada AC Milan Kulübü İkinci Başkanlığı görevinin yanısıra ülkedeki birinci ve ikinci lig kulüplerinin ekonomik kararlarının alındığı Kulüpler Birliği'nin de başkanı olan Adriano Galliani de son günde yapılan bomba transferlerde takımların büyük paralar harcamasından dolayı eleştiri oklarını üzerine çekti. 
     Ekonomik krizde olduğu söylenen ve birinci ligdeki 8 küçük takımın maç yayın hakkı konusunda özel televizyonlarla anlaşamamasından dolayı 2 ligde de maçlarının başlamasının 15 Eylül'e ertelendiği İtalyan futbolunda kulüpler, futbolculara daha fazla maaş ödenmesi gerektiğini tartışıyordu. 
     Galliani'nin, kulüp başkanlarının biraraya gelerek futbolculara ödenen yüksek rakamları azaltmasını savunduğu sırada AC Milan'ın Nesta'ya 32 milyon Euro ödemesi, İtalyan basınında ''Futbolun pinokyosu Galliani'' biçimde yansıdı. 
     





</TEXT>
</DOC>
