<DOC>
<DOCNO> 115048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/25/son/sondun24.html </URL>
<DATE> 2002/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Çeçen teröristlerin lideri Barayev Mashadov'dan emir alıyoruz 
</HEADLINE>
<TEXT>

     Moskova'daki tiyatroda süren eylemi yöneten Movsar Barayev adlı Çeçen terörist, Çeçen komutan Şamil Basayev ve Çeçen lider Aslan Mashadov'un emirleriyle hareket ettiklerini öne sürdü. 
     Tiyatro binasına giren ve burada Barayev'le görüşen The Sunday Times gazetesinden Mark Franchetti, Moskova'nın Sesi radyosuna yaptığı açıklamada, "Barayev, bu eylemin Mashadov ile Basayev'in ortak eylemi olduğunu, bu kişilerin emirleriyle eylemi yaptıklarını söyledi" dedi. 
     Mashadov'un danışmanlarından Ahmed Zakayev, Aslan Mashadov'un bu eylemden haberi olmadığını iddia etti. Zakayev, "Çeçenistan resmi iktidarının bu eylemden haberi olmadığını resmen açıklarım. Düşman topraklarında askeri eylem yapma kararı almadık" diye konuştu. 
     Mashadov'un bu terörist eylemi kınadığını söyleyen Zakayev, Çeçen yetkililerin Rusya ile görüşmelere başlamaya hazır olduğunu kaydederek, "Eğer Rusya'daki iktidar bizimle herhangi bir konuda diyalog kurmak isterse biz buna hazırız. Moskova'da kan akmasını önlemek için her türlü işbirliğine hazır olduğumuzu açıklıyoruz" dedi. 
     Rusya'daki iktidarın Çeçenistan'daki cinayetlerine son vermesi gerektiğini, aksi halde Rusya'da yeni cinayetler işlenebileceğini ifade eden Zakayev, "Moskova'da süren eylem, Rusya'nın Çeçenistan'daki eylemlerine karşı harekete geçmeye karar veren ümitsiz insanların bir davranışıdır" diye konuştu. 
     





</TEXT>
</DOC>
