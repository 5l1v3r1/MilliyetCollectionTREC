<DOC>
<DOCNO> 118922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/14/son/sontur12.html </URL>
<DATE> 2002/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Fadıl meclise imza attı... 
</HEADLINE>
<TEXT>

     Siirt Bağımsız Milletvekili Fadıl Akgündüz, Meclis polislerinin güvenlik çemberi altında TBMM'ye gelerek mazbatasını verdi ve kayıt yaptırdı. 
     Fadıl Akgündüz TBMM Milletvekili Danışma ve Karşılama Bürosu'na gelerek çalışanlarla el sıkıştı. Belgelerini teslim eden Akgündüz, 22'nci dönem milletvekili albümünde yeralmak üzere özgeçmişiyle ilgili formu doldurdu. Akgündüz, mesleği hanesine "işadamı", medeni hali bölümüne "evli, üç çocuk babası" ifadelerini yazdı. TBMM çalışanlarının Meclis albümünde yeralmasını istediği ifadeleri daha geniş yazabileceği yönündeki hatırlatmaları üzerine, Akgündüz kariyeriyle ilgili şu notu düştü 
     "Türkiye'nin ilk dünya otomobili imzayı dizayn eden mühendis ve İMZA'nın patent sahibi." 
     
     BAYKAL'A YANIT 

     Akgündüz gazetecilerin, "Sayın Deniz Baykal, bütün dünya TBMM'yi izleyeceği için sizin yemin etmemenizi istedi" biçimindeki hatırlatmalarına, "Sayın Baykal ticari rakiplerimle beni başbaşa bıraksın. Onların işine yarayacak ortam oluşturmasın. Asıl benim yemin ettirilmemem sözkonusu olursa dünyaya ayıp olur" dedi. 
     Hükümete güvenoyu vereceğini, AKP'ye katılmayı şu an için düşünmediğini, AKP ve CHP'nin memleket yararına getirdiği her öneriyi destekleyeceğini, daha önce de Siirtli işadamları olarak Deniz Baykal'ı ziyaret ettiklerini belirten Akgündüz, dokunulmazlığının kaldırılmasıyla ilgili oylamada tutumunun ne olacağına ilişkin soruya, "Dokunulmazlığımın kaldırılması için ben önerge vermeye çalışacağım. Dokunulmazlığım kalkmasa bile mahkemelere gidip hakkımdaki davalarda ifade vereceğim" yanıtını verdi. 
     
     PARMAK İZİ 

     Fadıl Akgündüz, parmak izinin elektronik olarak kaydedilmesi sırasında gazetecilerin "Daha önce hiç parmak iziniz alındı mı" sorusuna "Hayır alınmadı" karşılığını verdi. 
     Akgündüz, "İnterpolde olduğu söyleniyor" sorusu üzerine de "Hiç karşılaşmadım" dedi. 
     Akgündüz, rozet satan görevlilerin "Size altın rozet verelim" biçimindeki önerisini "Bizim dinimizde erkekler altın takmaz" diyerek reddetti. Akgündüz, 25 milyon liralık altın kaplama rozet aldı ve TBMM Halkla İlişkiler bölümüne gitti. 
     
     YAŞAR NURİ ÖZTÜRK'TEN YANIT 

     CHP İstanbul Milletvekili Yaşar Nuri Öztürk, ''Haram'' gerekçesiyle altın rozet almayan Siirt Bağımsız Milletvekili Fadıl Akgündüz'e, ''Erkeklerin altın takması haram değil. Öbür haramlar bitti de sıra altın takmamaya mı geldi '' karşılığını verdi. 
     Siirt Bağımsız Milletvekili Fadıl Akgündüz'ün TBMM bahçesinde televizyonların canlı yayınlara katılmak üzere kayıt bürosundan ayrılmasının ardından CHP İstanbul Milletvekilleri Yaşar Nuri Öztürk ile Zülfü Livanelioğlu geldi. 
     Yaşar Nuri Öztürk, gazetecilerin Akgündüz'ün ''Erkeklere haram'' olduğu gerekçesiyle altın rozet almadığını belirterek, ''Altın haram mı '' diye sormaları üzerine, ''Hayır, erkeklerin altın takması haram değil. Öbür haramlar bitti de sıra altın takmamaya mı geldi '' karşılığını verdi. ''Öbür haramlardan neyi kastediyorsunuz '' sorusunu Öztürk, ''İnsanların haklarını, alın terlerini, devletin malını, mülkünü, gazetecilerin deyimiyle hortumlamayı...'' diye yanıtladı. 
     Altın rozet alıp almayacağı sorusu üzerine de Öztürk, avukatlık ve öğretim üyeliği döneminde rozet takmadığını, takmaya karar verirse de altın rozet takacağını söyledi. CHP'li Öztürk, daha sonra uzun uzun rozetleri inceledi ve ''Bunlar benim boyuma büyük'' diyerek milletvekili rozeti almadı. 
     Öztürk, CHP'nin oylarının düşmesine neden olduğu yolundaki iddiaların anımsatılması üzerine ise ''Bu fesat kazanını kimlerin kaynattığını millet biliyor. Genel Merkez onlara gereken cevabı verdi'' dedi. 
     LİVANELİOĞLU DA TBMM'DE 
     CHP İstanbul Milletvekili Zülfü Livanelioğlu da kayıt işlemlerini yaptırırken gazetecilerin, ''Altın rozet'' sorularıyla karşılaştı. Livanelioğlu, dikkat edilmesi gereken daha hassas konular bulunduğunu ifade ederek, ''O nedenle ben bu konu ile ilgilenmiyorum''dedi. Kendisinin de altın rozet almayacağını belirten Livanelioğlu, ''Ancak o nedenle değil'' diye konuştu. 
     Gazetecilerin lojmanların satışı ile ilgili görüşlerini sorması üzerine Livanelioğlu, güvenlik birimleri dışında lojman kullanımına karşı olduğunu söyledi. Kendisinin ev kiralamayı düşündüğünü bildiren Livanelioğlu, ancak İstanbul'dan taşınmayacağını bildirdi. 
     





</TEXT>
</DOC>
