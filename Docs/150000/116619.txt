<DOC>
<DOCNO> 116619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/03/dunya/dun03.html </URL>
<DATE> 2002/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Putin, hayalleri süsleyen erkek 
</HEADLINE>
<TEXT>

Rusya Devlet Başkanı’nı erkek idolü olarak yücelten şarkı Moskova’da çok revaçta 
     DIŞ HABERLER SERVİSİ 

     Rusya Devlet Başkanı ve eski KGB ajanı Vladimir Putin, kadınlardan oluşan bir Rus pop müzik topluluğunun kendi adına bestelediği şarkıyla, "kadınların hayalini süsleyen erkek" konumuna yükseldi. Evli ve iki çocuk babası Putin, "Putin Gibi Bir Adam" adlı şarkıda adeta bir seks sembolü haline getiriliyor. 
     "Birlikte Söyleyelim" adlı grubun, "şiddet ve votka düşkünü klasik Rus erkeklerinden bıktıklarını ve artık içki içmeyen, kendilerini incitmeyecek bir adam aradıkları" düşüncesini notalara döktüğü şarkı, otomobil ve dükkanlardan yükselen melodisiyle Moskova sokaklarını inletiyor. 
     
     "Putin Gibi Bir Adam" 
     Göreve geldiği 2000 yılından bu yana hakkında kitaplar yazılan, üzerine resmi basılmış tişörtler piyasaya sürülen Putin, ülkedeki 10 yıllık siyasi ve ekonomik sıkıntının ardından görevi devralıp sert politikalarla düzeni sağlamaya çalışması ile kamuoyunda çok popüler olmuştu. 
     Şarkının sözleri ise şöyle 
     Erkek arkadaşımın başı yine belada 
     Bir kavgaya tutuşmuş kafası yine uyuşmuş 
     İğreniyorum ondan defol git dedim buradan 
     Şimdi istediğim Putin gibi bir adam 
     Putin gibi bir adam, enerji dolu 
     Putin gibi bir adam, içki içmeyen 
     Putin gibi bir adam, beni incitmeyecek 
     Putin gibi bir adam, terk edip gitmeyecek 
     Haberlerde gördüm onu dün 
     Dünya yol ayrımında diyordu 
     Evde ya da dışarıda 
     Hayat ne kolay onun gibi bir adamla 
     Ve şimdi Putin gibi bir adam 
     
     



 DÜNYA 













</TEXT>
</DOC>
