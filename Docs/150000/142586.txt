<DOC>
<DOCNO> 142586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/14/siyaset/asiy.html </URL>
<DATE> 2003/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush Zaman kalmadı. Erdoğan Önce kabine 
</HEADLINE>
<TEXT>

ABD Başkanı, tezkere ve hava sahasının açılması konusunda acil yanıt istedi. Başbakanlık’ta Gül ve Özkök’le zirve yapan Erdoğan ise, "Taleplerinizi bugün kuracağım hükümet karara bağlayacak" dedi 
     ABDULLAH KARAKUŞ, ELÇİN ERGÜN Ankara 

     ABD Başkanı Bush, Türkiye’de Amerikan askerleri bulundurulmasına olanak sağlayacak tezkerenin gecikmesi üzerine AKP lideri Recep Tayyip Erdoğan’a "tahammülümüz kalmadı" mesajı göndererek, Türk hava sahasının hemen Amerikan uçaklarına açılmasını istedi. Erdoğan da, ABD Başkan Yardımcısı Dick Cheney’ye "Bu yeni tezkere gerektirir. Yarın bugün kuracağım hükümet tezkere konusunda kararı verecek" dedi. 
     Bush, ikinci tezkereye ilişkin adım atılmaması üzerine dün Erdoğan’a Ankara Büyükelçisi Robert Pearson aracılığıyla mektup ve sözlü mesaj gönderdi. Erdoğan’ı seçim başarısından dolayı yazılı olarak tebrik eden Bush, yeni hükümetle de eskisiyle olduğu gibi yakın çalışmak istediklerini kaydetti. 
     Pearson, Bush’un "Birlikte hemen vermek zorunda olduğumuz kararlar var. Bizim için zaman çok önemli. Beklemeye sabrımız ve tahammülümüz kalmadı" mesajını da Erdoğan’a iletti. 
     Erdoğan’ın güvenoylaması sürecini beklemeden tezkere için harekete geçmesini isteyen Bush, öncelikle Türk hava sahasının ABD uçaklarına açılmasını istedi. Pearson’un mesajı aktarırken, "Başkan, hemen bugün yanıt bekliyor. Hemen, hemen, hemen" diye ısrarcı davranarak birkaç saat içinde yanıt istemesi, AKP liderini telaşlandırdı. Pearson’ın "Yanıtınızı almak için birkaç saat sonra Cheney telefon edecek. Sizden net yanıt bekliyoruz" sözleri üzerine, Ankara’da hareketli saatler başladı. 
     
     K. IRAK’A GİREMEZSİNİZ 
     ABD yönetimi Erdoğan’a "Önümüzü görmemiz lazım. Bize destek verip vermeyeceğinize çabuk karar verin. Destek vermeyecekseniz Akdeniz’de bekleyen gemilerimizi güneye indireceğiz" mesajını da iletti. Pearson görüşmede, Türkiye’nin kısa sürede karar almaması durumunda Kuzey Irak’a tek başına girmesinin de güç olacağını vurgulayarak, "Birlikte hareket etmeyeceksek sizin de oraya tek başınıza girmeniz ve kalmanız uygun olmaz" ifadelerini de kullandı. 
     Pearson’ın ayrılışının ardından Başbakanlığa geçen Erdoğan, Başbakan Gül ve Genelkurmay Başkanı Org. Hilmi Özkök’le Cheney’ye iletilecek yanıtı hazırlamak için zirve düzenledi. "ABD ya hemen bombardımana başlayacak ya da bizi by - pass edip birliklerini havadan Kuzey Irak’a indirecek" değerlendirmesinin yapıldığı zirvede Washington’un hava sahası da dahil tüm askeri taleplerine olumlu yanıt verilebilmesi için TBMM tezkeresine ihtiyaç olduğu kararına varıldı. Bu nedenle yeni kabine listesinin bugün Köşk’e çıkarılmasından sonra yeni sürecin başlaması benimsendi. Meclis onayı olmadan hava sahasının kullandırılmasına sıcak bakmayan Erdoğan, dün saat 18.30’da telefonla görüştüğü Cheney’ye, "Sıkıntılarınızı anlıyorum. Ama hava sahası için dahi tezkere çıkarmak gerekiyor. Talebinizi yeni hükümet karara bağlayacak" yanıtını verdi. 
     
     TEZKERE TARTIŞMASI 
     Dünkü trafiğin ardından 59. hükümetin sadece hava sahasının kullanımını düzenleyen yeni bir tezkere mi oluşturacağı, yoksa ABD’nin taleplerine tam destek veren eski tezkerenin mi Meclis’e sevk edileceği tartışması yaşandı. ABD’yle ilişkileri germemek için daha sınırlı bir tezkere seçeneğini de Milli Savunma Bakanı Vecdi Gönül’le görüşen Erdoğan’ın talimatı üzerine AKP’liler salı gününe kadar tatile girecek olan Meclis’in açık tutulmasını sağladı. AKP önerisinin kabul edilmesi üzerine Genel Kurul, cuma ve cumartesi 24.00’e kadar, pazar ve pazartesi de 15.00-19.00 arasında çalışacak. 
     
Pearson tarih’ için bastırdı...      Pearson ile Erdoğan arasında şu gergin diyalog yaşandı 
     Pearson Tarih verebiliyor musunuz 
     Erdoğan We could verebiliriz . 
     Pearson Kuşkusuz verebilirsiniz, ama ne zaman Sadece bizim için değil, sizin için de zaman daralıyor. 
     Erdoğan Partimde rahatsızlık var. Oldubittiye getirirseniz sıkıntıya düşerim. 
     Pearson Tarih verir misiniz 
     Erdoğan Veremem. 
     Pearson Yanlış anlamayın, ama her ikimiz için de zaman daralıyor. 
     



 SİYASET 












</TEXT>
</DOC>
