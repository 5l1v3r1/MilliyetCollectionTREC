<DOC>
<DOCNO> 102049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/15/son/soneko13.html </URL>
<DATE> 2002/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de şirket yöneticileri yemin etti, piyasalar moral buldu 
</HEADLINE>
<TEXT>

     ABD'de yüzlerce büyük şirketin baş icra CEO ve baş mali yetkilisi, şirketlerinin mali durumlarına ilişkin verdikleri bilgilerin doğru olduğuna dair yemin etti. 
     Ülkeyi sarsan şirket yolsuzlukları furyasının ardından Sermaye Piyasası Kurulu'nun SEC 942 büyük şirketin tepe yöneticilerine yeminli açıklama yapmaları için Haziran ayı sonunda verdiği mühlet dün sona erdi. 
     SEC'in verdiği süre sonuna dek yeminli açıklamalarını göndereceğini bildiren 695 şirketten 629'unun yöneticileri sözünü tutarken 66 şirketin yöneticilerinden haber alınamadı. 
     Süre sonunda yemin yükümlülüklerini yerine getirmeyen yöneticiler hakkında ne gibi yaptırımlar uygulanacağı bilinmiyor. 
     SEC'in yeminli açıklama istediği 942 şirketten 247'sinin yöneticileri ise ek süre talebinde bulunmuş ve bu talepleri kabul edilmişti. Şirket yönetimlerinin yatırımcılar ve çalışanların zararına olarak hileli ve usulsüz muhasebe işlemleriyle şirketlerin mali durumunu olduğundan farklı göstererek haksız kazanç elde ettiğinin anlaşıldığı bir çok skandalın ardı ardına patlamasıyla ABD yönetimi şirket pratiklerine daha sıkı kurallar getirmek zorunda kalmıştı. 
     SEC ilk adımda en büyük 942 şirketin yöneticilerine yemin zorunluluğuna getirirken, bu uygulamanın büyük şirketlerle sınırlı kalmayacağı, kademeli olarak bütün şirketlerin yöneticilerine aynı yükümlülüğün getirileceği bildirilmişti. 
     Yemin uygulaması, usulsüz ve hileli işlemlere karışan şirket yöneticilerine uygulanacak cezaların artırılmasıyla yan yana yürüyor. 
     Daha önce yolsuzluk ve usulsüzlüklerden para cezalarıyla kurtulan yöneticiler, artık ağır hapis ve ticari faaliyetten men edilme gibi ağır cezalarla karşılaşacak. 
     
     BORSA YÜKSELDİ 
     Şirket yöneticilerinin yemini, New York Borsasında yatırımcıların güvenini yükselterek endekslerin tırmanmasına neden oldu. Yöneticilerin büyük çoğunluğunun SEC'in mühletine uyarak yeminli açıklamalarını gönderdiklerinin görülmesiyle, borsada dün Dow Jones Endeksi yüzde 3, Standard and Poor's Endeksi yüzde 4, Nasdaq Endeksi de yüzde 5 yükseldi. 
     
     BUSH'TAN ÖĞÜT 
     Büyük şirketlerle yakın ilişkilerinden dolayı art arda gelen şirket skandallarından sonra ağır eleştirilerle karşılaşan ve profesyonel bir şirket yöneticisi olarak geçmiş uygulamaları sorgulanan ABD Başkanı George Bush, son getirilen düzenlemelerle sarsılan imajını onarmaya çalışıyor. 
     ''Şirket yolsuzluklarının Amerika'yı çürütmesine izin veremeyeceklerini'' söyleyen Başkan Bush, şirket yöneticilerine ''fedakar çifçiler gibi çalışkan ve doğru'' olmaları öğüdünü verdi. 
     ABD'nin tarım merkezi Iowa ve Wisconsin eyaletlerine çiftçi etkinliklerine katılan Bush, bir dizi skandalın ardından yatırımcıların sarsılan güvenini yerine getirmenin yolunun şirketlerin ''çiftçilerin eski güzel değerlerini benimsemesi'' olduğunu ifade etti. 
     





</TEXT>
</DOC>
