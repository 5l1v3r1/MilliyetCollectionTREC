<DOC>
<DOCNO> 121203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/26/son/sontur25.html </URL>
<DATE> 2002/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
''Hanımağa''ya 27 yıl hapis cezası... 
</HEADLINE>
<TEXT>

     Adana'da, işadamını kaçırarak 100 milyar liralık senet imzalattıkları, çıplak fotoğraflarını çekip, tehdit ve şantajla tahsil etmeye çalıştıkları iddiasıyla yargılanan ve kamuoyunda ''Hanımağa çetesi'' olarak bilinen biri kadın 4 sanık, 27'şer yıl ağır hapis cezasına çarptırdı. 
     Adana 1 Nolu DGM'deki duruşmada, tutuklu sanıklar Sevinç Akgöl 39 , Selçuk Bozdoğan 25 , Murat Güzelsabuncu 30 ve Mustafa Olgunoğlu 23 hazır bulundu. 
     Sanık Sevinç Akgöl, Adana'da köklü bir ailenin çocuğu olduğunu ve iftiraya uğradığını iddia etti. 
     Bir çetenin eline düştüğünü ve hayatında ilk kez bir işyeri açtığını anlatan Akgöl, ''Ben yeteri kadar rezil oldum. Ölmekten beter oldum. Ben suçsuzum, çete ile hiçbir ilgim yok. Beraatımı istiyorum'' dedi. 
     Diğer sanıklar da önceki savunmalarını tekrar ettiklerini belirterek, beraatlarını istediler. 
     Avukatları da müvekkilleri hakkındaki iddiaların asılsız olduğunu savundular. 
     Cumhuriyet Savcısı'nın hazırladığı mütalaayı kabul etmediklerini ifade eden avukat Adem Eroğlu, ''Önceki savunmalarımızı tekrar ederim. Sanıkların suçlu olduklarını gösteren hiçbir delil yoktur. Beraatlarını ya da kefaletle tahliyelerini istiyorum'' dedi. 
     Mahkeme Heyeti de, verilen aradan sonra, sanıkları, ''çete ve gasp'' suçlarından 27'şer yıl ağır hapis cezasına çarptırdı. 
     Sanıklar, Adana'da, 8 Mayıs 2002 tarihinde, işadamı Mesut D'yi kaçırıp tehdit ve şantajla 100 milyar liralık senet imzalattıkları iddiasıyla yargılanıyorlardı. 
     
</TEXT>
</DOC>
