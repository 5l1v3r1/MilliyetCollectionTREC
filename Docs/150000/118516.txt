<DOC>
<DOCNO> 118516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/13/dunya/tur.html </URL>
<DATE> 2002/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya turu 
</HEADLINE>
<TEXT>

Kürt lider Ankara’da Talabani’ye uyarı Türkmenleri unutma      UTKU ÇAKIRÖZER, BARKIN ŞIK Ankara 

     Türkiye, Iraklı Kürt gruplardan gelecek hafta Brüksel’de yapılacak Irak Muhalefeti Kongresi’ne Türkmenlerin de çağrılmasını isteyecek. Ankara’nın isteği bugün Dışişleri Müsteşarı Uğur Ziyal tarafından, dün Ankara’ya gelen Irak Kürdistan Yurtseverler Partisi IKYB lideri Celal Talabani’ye iletilecek. 
     Brüksel’de 22 - 25 Kasım tarihlerinde yapılacak Irak muhalefeti kongresine katılmak isteyen Türkmenlere Türkiye destek çıktı. Ankara, kongrenin hazırlık komitesinde yer alan altı grup arasındaki Kürt gruplar üzerinde diplomatik baskıyı artırdı. Ziyal’in bugün görüşeceği Talabani’ye, "Türkmenlerin kongrede, kongre yönetim kurulunda ve kongre sonrası kurulacak yapıda temsilini sağlayın" talebini iletmesi bekleniyor. 
     
     MİT’te buluşma 
     Ankara’da MİT’e giden Talabani ve CIA Başkan Yardımcısı John McLaughlin’in burada gizli bir görüşme yaparak muhaliflerin ABD’de eğitimini ele aldıkları ileri sürüldü. 
     
Afgan öğrencilerin yurt isyanı 1 ölü      Afganistan’da kötü yaşam koşullarını protesto eden üniversite öğrencilerine polisin açtığı ateş sonucu 1 öğrenci öldü. Olaylar sırasında 30 kişi de yaralandı. Kabil Üniversitesi kampüsünde önceki akşam meydana gelen olayda, yurtlarında elektrik, su ve yiyecek olmamasını protesto eden yaklaşık 1500 öğrenci, polise ve yoldan geçen arabalara taş attı. Gösteriyi dağıtmaya çalışan polisler atılan taşlarla yaralanırken, protesto saatlerce sürdü. 
     



 DÜNYA 











</TEXT>
</DOC>
