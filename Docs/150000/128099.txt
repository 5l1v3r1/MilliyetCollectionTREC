<DOC>
<DOCNO> 128099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/31/son/soneko18.html </URL>
<DATE> 2003/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Piyango şans küreleri dönmeye başladı... 
</HEADLINE>
<TEXT>

     Milli Piyango İdaresi'nin yılbaşı özel çekilişi, sabah saat 09.00'dan beri devam ediyor. 
     Üç bölüm halinde yapılacak olan çekilişin ilk kısmı, Milli Piyango İdaresi'nin Kızılay'da bulunan Genel Müdürlük ek binasında saat 09.00 ile 12.00 arasında yapılacak. 
     Saat 14.00 ile 17.00 arasında yapılacak ikinci bölümün ardından akşam saatlerinde TRT Arı Stüdyosu'na geçilecek. 
     TRT'deki programın akışına göre yaklaşık 00.15 gibi büyük ikramiyenin çekilişi yapılacak. 
     Ççekilişle ilgili bilgi veren Milli Piyango İdaresi İkramiye Kontrol ve Çekilişler Dairesi Başkanı Ayar Sümen, sabah saat 09.00'da başlayan çekilişin ilk bölümünün küçük ikramiyeleri içerdiğini ve çekilişlerin bir noter, Milli Piyango İdaresi'nden 3 şube müdürü ve bir daire başkanı huzurunda devam ettiğini kaydetti. 
     Sümen, saat 17.00'ye kadar 5 milyar liradan 100 milyar liraya kadar olan bölümün çekileceğini belirtirken, 100 milyar lira ve üzerindeki ikramiyeler ile amortilerin çekilişinin TRT'den canlı olarak yayınlanacağını bildirdi. 
     Verilen bilgiye göre, çekilişlerin üçüncü bölümü TRT Arı Stüdyosu'nda saat 22.00'den itibaren başlayacak ve önce son 3 rakamına göre ikramiye kazanan talihliler belli olacak. 
     Saat 23.00'den itibaren de son 2 rakamına göre ikramiye kazananlar ile 1 ve 5 trilyon liranın sahipleri ortaya çıkacak. 
     Çekilişin final bölümü ise Saat 00.15'de başlayacak ve MP şans küreleri 10 trilyon lira için dönecek, 00.30'da da amortiler belli olacak. 
     TRT'nin Arı Stüdyosu'ndaki bu çekilişler, TRT-1 kanalından canlı olarak da yayınlanacak. 
     
     24.00'E KADAR BİLET SATILACAK 

     Öte yandan Milli Piyango biletleri saat 24.00'e kadar satılmaya devam edecek. 
     Bayiler çeyrek biletin kalmadığı söylentilerinin tamamen yalan olduğunu ve ellerinde tam, yarım ve çeyrek biletlerin bulunduğunu kaydettiler. 
     Alınan tüm tedbirlere rağmen bilet satışı yapan bazı kişilerin çeyrek biletleri son güne kadar sakladıklarını da ileri süren bayiler, buna rağmen çevre şehirlerden Ankara'ya bilet geldiğini, karaborsacılık yapanların da büyük zarara uğradığını söylediler. 
     Toplam 2 milyon 636 bin 865 ikramiyenin dağıtılacağı yılbaşı özel çekilişinde, toplam ikramiye tutarı da 94 trilyon 630 milyar lira olacak. 
     
</TEXT>
</DOC>
