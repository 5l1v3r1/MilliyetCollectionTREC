<DOC>
<DOCNO> 108420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/19/spor/ykoksaldi.html </URL>
<DATE> 2002/09/19/ </DATE>
<TIME>  </TIME>
<AUTHOR> EBRU KÖKSALDI  </AUTHOR>
<HEADLINE>
Dün öyleydi bugün böyle 
</HEADLINE>
<TEXT>

     Futbol ahlakının, güzel futbol kadar önemli ve başarı için feda edilemeyecek bir ilke olduğuna inananlara Mondragon’un ayıplanması sevindirici gelebilir. Ama benim kafam aksine daha da bulandı. 
     Pozisyon cereyan ederken herhalde pek çok kişi Rivaldo’nun kulaklarını çınlatıp, kızartmıştır. Ama 3 Haziran’da Rivaldo’ya sahtekar ünvanını yapıştıranların yüzünde fazla bir kızarıklık olmadı. Üstelik adamcağız kırmızı kart görmesi için böyle davrandım’ diyerek özrü kabahatinden beter olmasına rağmen inkar etmemişti. Hakan’ın kasıtlı olarak vurduğu top, yüzüne gelmiş gibi davranıp imajını sıfıra indiren sahtekar Rivaldo’ydu gözümüzde. Hakem faktörüyle anlık tepkiler normaldi. Ama Brezilya düşmanlığı yaratıp körükleyenlerin o haliyle şimdiki seviyeli yaklaşımı pek normal değil. 
     Rivaldo para cezasıyla işi kurtarınca da küplere binmiştik. Zira en az birkaç maç oynamamalıydı. Peki şimdi adalet kantarımız Mondragon için neyi gösterecek Rivaldo sahtekarsa benzerini yapan herkes sahtekar. Ceza alması gerekiyorsa herkes almalı. Her koşulda bu söylenemiyorsa, söylenenin arkasında durulamıyorsa tepkiler de abartılıp hakarete kaçırılmamalı. 
     Milli maçlarda objektiflikten uzaklaşma bize mahsus değil. İngilizler, holiganlığın sebeplerinden birini tabloid basının saldırgan başlıkları olarak da görüyor. Biz ekranları bile kurtaramadık. Yabancı takımlarla yapılan maçları izlemek işkenceye dönüştü. Sert faulleri Türk çocukları yaptığında, rakip aleyhine haksız düdükler çalındığında ekranı saran bir dakikalık sessizliği bölecek tarafsızlık arıyoruz. Makedonya - Türkiye maçının hakem performansı aleyhimize olsa Fransa ile siyasi krize girerdik herhalde. Brezilya maçındaki Benin işgalinden sonra Kosta Rika’yı fethetmemizdeki hakem faktörünü de aynı şiddette dile getirmek, hissiyatımızı zorlasa da başarının önünü açacak bir cesaret değil midir 
     Fatih Terim öncesi ve sonrası İtalya ligi maçlarını seyretmek de sabır ister olmuştu. Türk hoca ve futbolcuyu destekleme normalliğini futbol dışına taşımakta çok başarılıydı spikerler. Sözde sabotajcılardan Inzaghi penaltı kaçırdığında, F. Terim gitsin diye bilerek dışarı attı’ denmiş, Terim gittikten sonra da iş Inzaghi’yi aşağılamaya dönüşmüş, bizler de futboldan mı Inzaghi’den mi yoksa spikerden mi nefret edelim, karar verememiştik. 
     Televizyon ve yorumculuk partizanlığı da bu olsa gerek. Silah ise milli olan her şey. 
     



 SPOR 




























</TEXT>
</DOC>
