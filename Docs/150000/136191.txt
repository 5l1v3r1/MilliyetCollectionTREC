<DOC>
<DOCNO> 136191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/10/son/sondun11.html </URL>
<DATE> 2003/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumsfeld "Nato Türkiye'ye koruma sağlamazsa utanç verici olur" 
</HEADLINE>
<TEXT>

     ABD Savunma Bakanı Donald Rumsfeld, NATO'nun Türkiye'ye koruma sağlamamasının utanç verici olacağını söyledi. 
     Rumsfeld, Alman Süddeutsche Zeitung gazetesine yaptığı açıklamada, ''NATO, Türkiye'ye koruma sağlamazsa bu utanç verici olur. Türkiye, önemli ve ılımlı Müslüman bir ülke. Kimyasal ve biyolojik silahlara karşı korunma önlemlerinden ve AWACS uçaklarından büyük ölçüde istifade edecektir'' dedi. 
     Türkiye'nin, ''NATO olmadan da korumaya sahip olacağını'' belirten Rumsfeld, ''Ancak NATO'nun, Türkiye'ye koruma sağlanmaması yönünde alacağı bir karar çok büyük bir hata, sürpriz ve nefes kesici bir sonuç olacaktır'' diye konuştu. 
     Rumsfeld ayrıca, Avrupa'da 18 ülkenin 2 mektup yayınlayarak ABD ile dayanışma içinde bulunduklarını açıkladıklarını kaydederek, bu mektupların Fransa ve Almanya'ya yönelik olduğunu savundu. 
     Vahşi rejimlerin, saldırı sebeplerini hiçbir zaman açıklamadıklarına dikkati çeken ABD Savunma Bakanı Donald Rumsfeld, ''Japonlar, 2. Dünya Savaşı sırasında Pearl Harbour'a saldırdıkları zaman da, buna gerekçe göstermediler. Hitler de böyle bir şey yapmadı. Irak da Kuveyt'e girdiğinde bunu yapmadı'' şeklinde görüş belirtti. 
     





</TEXT>
</DOC>
