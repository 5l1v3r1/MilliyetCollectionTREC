<DOC>
<DOCNO> 120995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/25/son/sontur29.html </URL>
<DATE> 2002/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Fadıl Akgündüz'ün dokunulmazlık fezlekesi TBMM'de... 
</HEADLINE>
<TEXT>

     Siirt Bağımsız Milletvekili Fadıl Akgündüz'ün dokunulmazlığının kaldırılmasına ilişkin fezleke, TBMM Başkanlığı'na sunuldu. 
     Başbakan Abdullah Gül imzasıyla TBMM'ye gönderilen fezleke, Adalet Bakanı Cemil Çiçek tarafından Başbakanlığa gönderilen yazı ve konuyla ilgili YSK kararı, Yargıtay Cumhuriyet Başsavcılığı istemi ve mahkeme kararını içeriyor. 
     Adalet Bakanlığı tarafından geçtiğimiz günlerde Başbakanlığa gönderilen fezlekede, Akgündüz'ün 2499 sayılı Sermaye Piyasası Kanunu'na muhalefet suçunu işlediği gerekçesiyle yasama dokunulmazlığının kaldırılıp kaldırılmaması konusunda karar verilmesi isteniyor. 
     Fadıl Akgündüz, Bakırköy 2. Asliye Ceza Mahkemesi'nin 28 Mart 2002 günlü kararıyla Sermaye Piyasası Kanunu'na aykırı eylemden 2 yıl hapis ve 750 milyon lira ağır para cezasına mahkum edilmişti. Sermaye Piyasası Kurulu ve sanık vekilinin temyizi üzerine dosya Yargıtay Cumhuriyet Başsavcılığı'na gelmişti. 
     Temyiz aşamasında dosyayı inceleyen Yargıtay Cumhuriyet Başsavcısı Kanadoğlu, Akgündüz'ün, milletvekili seçilerek Anayasa'nın 83. maddesinin 2. fıkrasında öngörülen yasama dokunulmazlığını kazandığına işaret etmişti. 
     Kanadoğlu, müteakip yargısal işlemlerin yapılabilmesi için Akgündüz'ün yasama dokunulmazlığının kaldırılması istemiyle dosyayı dün TBMM Başkanlığı'na sunulmak üzere Adalet Bakanlığı'na göndermişti. 
     





</TEXT>
</DOC>
