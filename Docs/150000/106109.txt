<DOC>
<DOCNO> 106109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/06/son/sonspo02.html </URL>
<DATE> 2002/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikan Ulusal Futbol Ligi, Bon Jovi konseriyle açıldı 
</HEADLINE>
<TEXT>

     Amerikan Ulusal Futbol Ligi NFL sezonunun açılışı sebebiyle New York'un Times Meydanı'nda düzenlenen dev konseri 500 bin kişi izledi. 
     Sezonun açılışı sebebiyle NFL tarafından ''dünyanın en büyük sokak partisi'' sloganıyla düzenlenen halka açık ücretsiz konsere, Eve, Alicia Keys, Nsync's'ten Joey Fatone gibi ünlü isimler katılırken, New Jerseyli rockçı Jon Bon Jovi geceye damgasını vurdu. Eski parçalarının yanı sıra Ekim ayında piyasaya çıkacak albümü ''Bounce''dan örnekler sunan Bon Jovi, yaklaşık 1 saat süren sahne performansının sonunda ''America the Beautiful''u seslendirdi, bu sırada polis memurları da dev bir Amerikan bayrağı dalgalandırdı. 
     Bon Jovi, sahnedeki konuşmasında, ''dünyanın New York'un artık iyi olduğunu bilmesini istediklerini'' söyledikten sonra New York Belediye Başkanı Michael Bloomberg de ''11 Eylül'de tüm Amerikan halkının New Yorklu olacağını ve kendileriyle yas tutacağını'' belirtti. 
     Çok sayıda cadde ve sokağın araç ve yaya trafiğine kapatıldığı konser sırasında 6 bin civarında polis, aldığı sıkı güvenlik önlemleriyle gövde gösterisi yaptı. 
     Times Meydanı boyunca yerleştirilen çok sayıda dev ekran ve güçlü ses sistemi sayesinde binlerce kişi sahne önündeymişcesine konseri izlerken, New York Valisi George Pataki'nin de seyircileri selamlayan görüntüleri yayınlandı. 
     Tommy Hilfiger ve Calvin Klein gibi modacıların tasarımlarından oluşan bir NFL defilesinin de sunulduğu gecenin sonunda Bon Jovi, New York Giants ile San Fransisco 49ers arasında Giants stadyumunda yapılacak sezonun ilk karşılaşmasını izlemek ve devre arasında sahneye çıkmak üzere helikopterle komşu New Jersey'e gitti. 
     





</TEXT>
</DOC>
