<DOC>
<DOCNO> 121704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/29/guncel/gun04a.html </URL>
<DATE> 2002/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Bülent Tanör’ü kaybettik 
</HEADLINE>
<TEXT>

İnsan Hakları ve Anayasa Hukuku alanındaki çalışmalarıyla Türkiye’nin önüne geniş ufuklar açan Profesör Bülent Tanör kansere yenik düştü 
     İSTANBUL Milliyet 

     Anayasa Hukukçusu Prof. Dr. Bülent Tanör, iki yıldır tedavi gördüğü prostat kanserine yenik düştü. Dün hayatını kaybeden Tanör, İstanbul Üniversitesi’nde yaşadığı sorunlar nedeniyle bu yıl Galatasaray Üniversitesi’ne geçmişti. 
     İstanbul Tıp Fakültesi’nden Prof. Dr. Gencay Gürsoy, Tanör’ü ölüme götüren hastalığı hakkında şöyle konuştu "İstanbul Tıp Fakültesi ve Marmara Üniversitesi Hastanesi Onkoloji ve Üroloji bölümlerinde tedavi gördü. Hastalık yayılmıştı. İki gündür yoğun bakımdaydı." Ölüm nedeni olarak solunum yetmezliği ve kemik iliğinin metastazlar nedeniyle kan üretememesi’ni gösteren Gürsoy, şunları söyledi "Masraflar devlet memuru olduğu için karşılanıyordu. Ama bazı yeni ilaçların kullanımı konusunda Emekli Sandığı’nın sınırlamaları nedeniyle ailesi ve yakın çevresi bunları karşıladı." 
     Tanör, 1940 yılında İstanbul’da doğdu. Galatasaray Lisesi’nden mezun oldu. 1963 yılında İÜ Hukuk Fakültesi’ni bitirdi. 12 Mart 1971’de üniversiteden uzaklaştırıldı. 1975’te Danıştay kararıyla döndü. 1983’te 1402 sayılı yasa gereğince üniversiteden uzaklaştırıldı. 1990’a kadar Paris X, Dijon ve Cenevre üniversitelerinde ders verdi. 1990’da Danıştay kararıyla üniversiteye döndü. 
     
     İmza kampanyası 
     Tanör, son olarak TÜSİAD’a hazırladığı rapordan telif ücreti aldığı gerekçesiyle üniversite öğretim üyeliğinden çıkarılma cezası istemiyle YÖK’e sevk edilmiş, meslektaşları da destek için imza kampanyası başlatmıştı. Tanör için pazar günü üniversitede tören 12.45 düzenlenecek. Tanör, Bebek Camii’nde kılınacak cenaze namazının ardından Zincirlikuyu Mezarlığı’na defnedilecek. 
     

</TEXT>
</DOC>
