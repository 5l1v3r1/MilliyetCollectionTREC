<DOC>
<DOCNO> 109819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/27/siyaset/siy04.html </URL>
<DATE> 2002/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Başsavcı, DEHAP’ı inceliyor 
</HEADLINE>
<TEXT>

Yargıtay Başsavcısı Sabih Kanadoğlu, HADEP’i çatısına alan DEHAP’ın kaç ilde örgütlendiğini incelemeye aldı. 41 ilde örgütlenmeyen partinin seçime girmesi tehlikede 
     TOLGA ŞARDAN, GÖKÇER TAHİNCİOĞLU Ankara 

     Yargıtay seçime girerken kapatılması tartışılan HADEP’in, EMEP ve SDP’yle birlikte çatısına girdiği DEHAP’ın örgütlenmesini incelemeye aldı. İlk incelemede partinin seçime girebilmek için aranan 41 ilde örgütlenme şartını yerine getiremediği anlaşıldı. İncelemelerin sürdüğü, çıkacak sonuçlara göre Yargıtay’ın Yüksek Seçim Kurulu’na başvurabileceği kaydedildi. 
     
     1997’de kuruldu 
     Yargıtay Siyasi Partiler Sicil Müdürlüğü’nden YSK’ya giden kayıtlar uyarınca 1997’de kurulan DEHAP’ın 1999 seçimlerine katılma hakkı bulunduğuna karar verildi. Ancak DEHAP bu seçimlere katılmadı. Yargıtay’ın bu seçim döneminden önce verdiği bilgileri değerlendiren YSK, partinin 3 Kasım seçimlerine katılabileceğini kararlaştırdı. 
     Yargıtay Başsavcısı Sabih Kanadoğlu ise İçişleri Bakanlığı’ndan, DEHAP’ın kaç ilde örgütlendiğinin araştırılmasını istedi. Yapılan ilk çalışmalarda partinin sadece 17 ilde yasada belirtilen şekilde örgütlendiği saptandı. 
     Yargı çevreleri, DEHAP’ın örgütlenmesinin yeniden araştırılmasının nedeni olarak HADEP’in sürpriz şekilde seçimlerden çekildiğini açıklayıp DEHAP çatısı altında birleşmesini gösterdi. Yargıtay’ın "dönem dönem" bu tür incelemeler yapmasının olağan olduğu belirtildi. İncelenme sonucu DEHAP’ın örgütlenme şartını yerine getiremediğinin anlaşılması halinde, Kanadoğlu’nun YSK’ya ihbarda bulunabileceği, Kurul’un da konuyu gündemine alıp değerlendireceği belirtildi. İnceleme sonucunda DEHAP’ın seçimlere katılmaması, DEHAP adaylarına seçildikten sonra mazbata verilmemesi ya da partiye "verilmiş bir hakkın olduğu gerekçesiyle ihbarın reddi" gibi sonuçlar çıkabileceği kaydedildi. 
     
     41 il şartı 
     Siyasi Partiler Yasası’nın 36. maddesine göre bir partinin seçime girebilmesi için, 41 ilde, seçimlerden en az 6 ay önce örgütlenmiş olması ve büyük kongresini gerçekleştirmesi şartları aranıyor. Yasa, örgütlenmeyi, "bir ilin merkez ilçesi dahil o ilin ilçelerinin en az üçte birinde teşkilat kurmak" olarak tanımlıyor. 
     



 SİYASET 















</TEXT>
</DOC>
