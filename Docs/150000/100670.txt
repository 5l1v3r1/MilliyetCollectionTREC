<DOC>
<DOCNO> 100670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/08/spor/spo19.html </URL>
<DATE> 2002/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Turu 
</HEADLINE>
<TEXT>

     YASİR KAYA 

Roy Makaay İngiltere sevdalısı      Roy Makaay Vitesse’den İspanya’nın Tenerife takımına transfer oldugu yıl La Liga’da 14 gol atarak devlerin dikkatini çekti ve çok geçmeden Deportivo’yla sözleşme imzaladı. 2000-2001 sezonunda sakatlıklarla boğuşan ve sadece 6 gol atabilen Makaay geçen sezon 21 golle İspanya’da krallık tacını takan takım arkadaşı Diego Tristan’ın gölgesinde kaldı ama yine de 12 gol kaydetti. Topla çok hızlı olan ve bitirici son vuruşlarıyla bilinen 27 yaşındaki Roy Makaay Hollanda milli takımının Euro 2000 kadrosunda da yeralmış 2 maçta forma şansı bulmuştu. Makaay futbola başladığından beri hayalinin İngiltere’de oynamak olduğunu ve adadan gelecek herhangi bir teklife sıcak bakacağını her fırsatta tekrarlıyor. 
     
De La Pena futbola hasret      Transferin en hareketli kulübü Beşiktaş için şimdi de İspanyol Ivan De la Pena’nın adı geçiyor. 14 yaşında fanatiği olduğu Barcelona kulübüne gelen De la Pena 5 yıl sonra Johan Cruyff döneminde A takıma çıktı. 1995-98 arasında Katalan ekibinde 80 maçta forma giyen orta saha oyuncusu 14 gol attı. Özellikle Ronaldo’nun oynadığı dönem Brezilyalı golcüye yaptığı asistler onun yıldızını iyice parlattı. Barcelona’da Louis Van Gaal’in göreve gelişiyle gözden düşen İspanyol oyuncu Lazio’ya transfer oldu. 1998 99 sezonunda İtalyan kulübünde bekleneni veremeyen De la Pena Marsilya’ya kiralandı ama Marsilya İspanyol oyuncuyu sezon sonunda istemedi. 2000-2001 sezonunda döndüğü Lazio’da hiçbir lig maçında forma şansı bulamayan İspanyol oyuncu, bu kez eski kulübü Barcelona’ya kiralandı ama Katalan ekibinde de bekleneni veremedi. Geçen sezon Lazio’ya dönen ancak Serie A’da Roma ekibinin formasını giyme şansını yine bulamayan De La Pena Beşiktaş’a transferi halinde hasret kaldığı resmi maçta oynama fırsatını uzun süre sonra İstanbul’da yakalayacak. 
     
Ronaldo ne istiyor      Inter kulübüne yakın çevreler Ronaldo’nun kulüple geçen yıl sözleşme yenileyen Vieri’den daha az ücret almasını hazmedemediğini ve bu yüzden huzursuzluk çıkardığı görüşünde. Teknik direktör Hector Cuper’le anlaşamadığı iddialarını yalanlayan Ronaldo için Real Madrid yeniden bir açıklama yaptı ve bu transferle ilgilenmediklerini tekrar basına duyurdu. Son dedikodular Ronaldo’yla Manchester United’ın da ilgilendiği ancak Rio Ferdinand için 30 milyon Pound harcayan İngiliz ekibinin İnter’in istediği 100 milyon doları veremeyeceği şeklinde. Ronaldo’nun kendisi gibi futbolcu olan eşi Milene’nin İtalyan kulübü FIammamonza Ile geçtiğimiz günlerde sözleşme yenilemesi ise Ronaldo’nun çizmede kalma ihtimalini güçlendiren bir başka faktör. 
     

</TEXT>
</DOC>
