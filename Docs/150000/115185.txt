<DOC>
<DOCNO> 115185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/26/siyaset/siyz1.html </URL>
<DATE> 2002/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Seçime doğru 
</HEADLINE>
<TEXT>

     DSP’den rap’ seçim şarkısı 
     ALTAN BURGUCU 

     Siyasi partiler seçim öncesi son hazırlıklarını yaparken, DSP seçim şarkılarını dün tanıttı. Klipli tanıtımda Ecevit’in "Ak güvercin" şiiri yeniden yorumlanırken, kısa süre önce baterist olduğu ortaya çıkan DSP Grup Başkanvekili Emrehan Halıcı’nın güfteleyip bestesini yaptığı "Tek seçenek DSP" adlı rap şarkı da çalındı. Başbakan Bülent Ecevit, eşi ve partisinin kurmaylarıyla birlikte tanıtım törenine katıldı. Törende gazetecilere, iki şarkıdan oluşan DSP şarkılarının kaset ve klipli VCD’leri dağıtıldı. DSP’nin ikinci seçim şarkısının söz ve bestesini de Halıcı yaptı. 
     
     Doğru Yol’dan iki küskün daha koptu 
     Liste küskünü milletvekilleri Zeki Ertugay ile Abdulhaluk Çay, dün DYP’den istifa etti. DYP Diyarbakır Milletvekili Salih Sümer’in ardından Erzurum Milletvekili Ertugay ile MHP’den DYP’ye geçen Çorum Milletvekili Çay’ın istifasıyla son bir hafta içinde DYP’den üç milletvekili koptu. Ertugay, Meclis Başkanlığı’na gönderdiği istifa dilekçesinde, "Mevcut liderlik ve yönetim anlayışının ülke ve parti yararına olmadığına inandığım için DYP’den istifa ediyorum" ifadelerine yer verdi. 
     
     Diyarbakır’da 14 bin mükerrer seçmen 
     Seçmen listelerinin incelenmesi sonucu Diyarbakır ve merkez köylerde 14 bin 600 seçmenin mükerrer olduğu belirlendi. Diyarbakır İl Seçim Kurulu’nca YSK’ya gönderilen listeler üzerinde yapılan çalışmalarda 14 bin 600 mükerrer isim belirlendi. Bazı seçmenlerin hem köylerde hem de kent merkezindeki listelerde yazılı olduğu anlaşıldı. YSK tarafından yapılan inceleme sonucunda Diyarbakır ve merkez köylerdeki sandık sayısının 1231, seçmen sayısının ise 341 bin 716 olduğu belirlendi. YSK’da, Diyarbakır ilçelerindeki seçmen listelerinin kontrolü sürüyor. İlçedeki listelerin kontrollerinin bitiminden sonra kesin sandık ve seçmen listeleri belirlenecek. 
     
     Adayların tepe lambası’ merakı 
     Milletvekili adaylarının tanıtımında kullanılan otomobil ve minibüslere takılan "tepe lambaları" dikkati çekiyor. Siyasi partilerin amblemleri ve milletvekili adaylarının posterleriyle süslenen seçim araçlarının birçoğunda, yasak olmasına rağmen çevrenin ilgisini çekmek amacıyla tepe lambaları bulunuyor. Yasalara göre, tepe lambaları polis ve jandarma araçları, itfaiye, ambulans, ağır iş makineleri, kurtarma ve sivil savunma araçları dışında kalan diğer araçlara takılamıyor. Aracına tepe lambası taktıranlara, 40 milyon 700 bin lira para cezası veriliyor. 
     
     Liderlerin vücut dili çok yetersiz 
     Genç Müteşebbisler Derneği JAYCEES eğitmeni ve vücut dili uzmanı İlhami Günsel, bir mesajın yüzde 7’sinin sözlerle, yüzde 93’ünün de ses tonu ve vücut diliyle verildiğini ancak liderlerin vücut dilinden sanıfta kaldığını söyledi. Vücut dilinin bir bilim dalı değil, önemli bir çalışma alanı olduğunu ve dokuz yıldır bu konuyla ilgilendiğini belirten Günsel, liderlerin beden diliyle kendilerini ele verdiklerini ifade ederek, "Liderlerin söyledikleri ile gerçek düşünceleri arasında bir tutarsızlık görme imk nımız var" dedi. 
     



 SİYASET 






















</TEXT>
</DOC>
