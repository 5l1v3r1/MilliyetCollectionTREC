<DOC>
<DOCNO> 148626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/09/son/sonspo02.html </URL>
<DATE> 2003/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Dağda gerçek çığ, gerçek tatbikat... 
</HEADLINE>
<TEXT>

     Dağcılık Federasyonu tarafından düzenlenen ''Kış Arama Kurtarma Eğitimi'' Erzincan Sakaltutan Dağı'nda yapılırken, gerçeğe yakın bir senaryo uygulandığı bildirildi. 
     64 sporcu ve idarecinin katıldığı eğitim çalışmalarında, çığda arama kurtarma, hava köprüsü ile yaralı tahliyesi, buzul çatlaklarında kurtarma, ilk yardım, siste yön tayini, malzemelerin kullanımı, sedye ile yaralı tahliyesi ve kış koşullarında arama kurtarma için gerekli olan konular teknik ve teorik olarak kursiyerlere anlatılırken, uygulama da yapıldı. 
     Dağcılık Federasyonu Başkanı Alaattin Karaca'nın da denetlediği eğitim programına, yaz temel, yaz gelişim, ileri seviye kaya ve kış eğitimleri ile yaz arama kurtarma eğitimlerini tamamlayan sporcular katıldı. 
     Dağcılık Federasyonu Başkanı Alaattin Karaca, dağcılık sporunun Türkiye'de hızla gelişmekte olduğunu belirterek, ''Hızla gelişmekte olan dağcılık sporunda arzu edilmeyen kazalarda, gerekli kurtarmaların yürütülebilmesi için bu tür eğitimlere ihtiyaç duyuluyor. Amacımız, ülkemizde kıyafet birliği oluşturulmuş ve teknik araç-gereçlerle donatılmış dağ arama kurtarma birliklerini yedi bölgemizde oluşturmaktır'' diye konuştu. 
     Karaca, eğitim çalışmasının çok başarılı geçtiğini ifade ederek, şunları söyledi 
     ''Faaliyetimiz çok güzel ve eğitici oldu. Bir haftalık eğitim programımızın ilk iki günü, teorik derslere ağırlık verildi. Sonraki günlerde de uygulamalı olarak düşen dağcının nasıl kurtarılacağı, sedyeye nasıl alınacağı, taşınacağı, ilk yardım müdahalesi ve çığ hakkındaki teorik bilgilerden sonra çığ altında kalan bir dağcının nasıl aranacağı, arama teknikleri bulunduktan sonra nasıl ilk müdahalenin yapılacağı gibi konular uygulamalı anlatıldı. Son iki gün de bu konuların bire bir senaryosu uygulanarak tatbikatı yapıldı. Gerçekçi olması açısından, iki arkadaşımızı yaklaşık 1 metre kara gömerek ve üstünü tamamen kapatarak, önce Sivil Savunma Köpekli Arama grubuna arattırdık. Sporcular, gömülen arkadaşlarımızın yerini bilmiyorlardı. Sonra çığ sonda cihazları kullanarak aradık ve en son olarak da sinyal veren cihazlarla arama yaparak tekniklerimizi geliştirdik.'' 
     





</TEXT>
</DOC>
