<DOC>
<DOCNO> 133123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/25/son/soneko05.html </URL>
<DATE> 2003/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet Bakanı Babacan "IMF heyetini çağıracağız" 
</HEADLINE>
<TEXT>

     Devlet Bakanı Ali Babacan, ''IMF heyetini bir hafta-on gün içinde çağıracağız, Kakonen'le görüşmeler başlayacak'' dedi. 
     Babacan, IMF heyeti ile temaslarının devam ettiğini bildirdi. 
     Babacan, niyet mektubunun yazımına ilişkin şunları söyledi 
     ''Bu sene ilk kez niyet mektubunu bizim hazırlamamız nedeniyle tüm bakanlıklara niyet mektubunda kendilerine düşen kısmını hazırlamalarını istedik. Böylece bu ilgili bakanlıklarda, yapacakları inanabilsinler, bu nedenle niyet mektubunun hazırlanma süreci uzun sürdü. Ama mektup hemen hemen hazır hale geldi. IMF'de bizden davet beklediği için bir hafta-on gün içinde çağıracağız, fazla uzun sürmeyecek.'' 
     
     ''AMACIMIZ MÜMKÜN OLAN EN KISA SÜREDE IMF'YE BORÇLARIMIZI ÖDEMEK'' 
     IMF'nin, Türkiye'deki bazı uygulanan programlara dahil olmasının normal bir tutum olmadığını belirten Babacan, şunları kaydetti 
     ''Ancak başka kaynaklarından borç almayan, borç alma kaynakları çeşitlendirilmemiş ülkeler maalesef IMF'den borç almak zorunda kalıyorlar. Bizim, hükümet olarak amacımız, mümkün olan en kısa sürede IMF'ye olan borçlarımızı ödemek ve Türkiye'yi IMF'siz, normal yollardan borçlanan bir ülke haline getirmektir. Bunu da mutlaka en kısa sürede gerçekleştirmeyi amaçlıyoruz.'' 
     
     FAİZ DIŞI FAZLA 
     Babacan, ''faiz oranlarının düşmesi halinde de yüzde 6.5 faiz dışı fazla da ısrar edilecek mi '' sorusuna şu yanıtı verdi 
     ''2002'de yüzde 6.5 faiz dışı fazla hedefi tutmadı. 2002'de herhalde yüzde 4.5-5 düzeyinde gerçekleşti. Eğer, yüzde 6.5 faiz dışı fazla 2002 yılında tutturulmuş olsaydı. Bu sene daha az bir faiz dışı fazla ile yetinilebilinecekti. Borç dinamiklerinde de iyileşme sağlanabilecekti. Fakat, geçen yıl yüzde 6.5 tutturulamadığı için bunun bu sene telafi ettirilmesi gerekiyor.'' Babacan, 2003 için yüzde 6.5'den daha düşük bir faiz dışı fazla elde edilmesi halinde bunun borç stoku üzerindeki olumsuz etkisinin kalıcı olacağını ve bu etkinin 4-5 senede atılamayacağını bu nedenle, kendilerinin de borç stokunun kalıcı bir şekilde düşürmek için yüzde 6.5 hedefini koruyacakların ifade etti. 
     
     EURO 
     Ali Babacan, Euro'ya ne zaman geçileceğine ilişkin bir soruya karşılık, burada asıl önemli olan konun hangi zamanda Euro'ya geçmek için Türkiye açısından ideali olduğunu gözetmek olduğunu söyledi. 
     Babacan, ''Euro'ya geçmek şu an için erken görünüyor. Euro'ya geçmenin teknik şartların yerine getirmek için en az 3-4 yıl var'' dedi. 
     Devlet Bakanı Babacan, Hükümetin AB'ye bakışının AB'ye tam üye olma ve Euro'nun kullanıldığı bir ülke haline gelmek şeklinde olduğunu ifade etti. 
     
     IRAK 
     Babacan, Irak'la ilgili hükümetin en son girişimlerinin ardından, bu konunun barış yoluyla çözülmesi ümitlerinin arttığını ifade etti. 
     Ali Babacan, bu konun ekonomiye etkisine ilişkin olarak Irak'la ilgili en kötü senaryoda bile programın en etkin şekilde sürdürülebilmesi açısından gerekli bütün tedbirleri aldıklarını bildirdi. 
     Sosyal politikaların IMF ile uygulanan ekonomik politikayı olumsuz etkileyip etkilemeyeceği sorusuna, Babacan sosyal harcamalara ağırlık vermelerinin de gayet doğal olduğunu söyledi. 
     Babacan, Davos'taki toplantılarla ilgili olarak da, Davos'ta yabancı sermaye açısından önemli olduğunu ve dünyanın önde gelen şirketleriyle görüşerek, Türkiye'ye yatırıma davet edeceklerini söyledi. 
     Devlet Bakanı Babacan, ekonomik modellerinin en önemli ayaklarından birinin yabancı sermaye olduğunu, bu nedenle o yönde yoğun bir çaba harcayarak yalnızca yabancı sermaye değil, yurtdışındaki Türk sermayesini de ülkeye çekeceklerini ifade etti. 
     
     ''YABANCI SERMAYE GİRİŞİNDE İRAN VE SURİYE BİLE RAKİP'' 
     Yabancı sermaye konusunda ciddi hazırlıklarının söyleyen Babacan, bürokrasiyi azaltarak, vergi ile ilgili düzenlemeler gerçekleştirerek ve en önemlisi yabancı sermaye ile ilgili yapılacak işleri hızlı hale getirerek yabancı sermaye girişini hızlandıracaklarını söyledi. 
     Türkiye'de yabancı sermaye ilgi düzenlemelerde ciddi bir karışıklık olduğunu, yabancılara gerekli düzenlemelerin yapılması nedeniyle yalnızca Doğu Avrupa ülkeleri değil İran ve Suriye'nin bile Türkiye'ye rakip hale geldiğini ifade etti. 
     Babacan, Türkiye'nin bu ülkelerden daha cazip yatırım potansiyeline sahip olduğunu da söyledi. 
     İstihdam artışının Türkiye daha fazla yabancı sermaye çekerek sağlanacağını hatırlatan Babacan, Yatırım Ortamının İyileştirilmesi Kurulu'nu daha etkin hale getireceklerini bildirdi. 
     Babacan, Türkiye'nin kurtuluşunun daha çok doğrudan yatırım ve istihdamda olduğunu kaydetti. 
     





</TEXT>
</DOC>
