<DOC>
<DOCNO> 129091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/06/son/soneko29.html </URL>
<DATE> 2003/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
EPDK TRT tarafından yapılan açıklama gerçek dışı ve haksızdır 
</HEADLINE>
<TEXT>

     Enerji Piyasası Düzenleme Kurulu EPDK , elektrikte TRT payının kaldırılması konusunda TRT Genel Müdürlüğü tarafından yapılan yazılı açıklamada, kurum ve Başkanı Yusuf Günay'a yönelik eksik bilgilendirmeye dayanan, haksız ve gerçek dışı ifadelerin yer almasının üzüntüyle karşıladığını bildirdi. 
     EPDK'dan yapılan yazılı açıklamada, 3 Ocak Cuma günü düzenlenen basın mensuplarıyla sohbet toplantısında elektrik fiyatlarının nasıl düşeceği şeklindeki bir soru üzerine EPDK Başkanı Günay'ın, hükümetin karar vermesi halinde piyasa dışı maliyet unsurlarının sıfırlanabileceğini söylediği hatırlatıldı. 
     Kanunda 'fiyat yapısı içinde piyasa faaliyetleri ile doğrudan ilişkili olmayan hiçbir unsurun yer alamayacağı' ifadesinin açıkça yeraldığına dikkat çekilen açıklamada, EPDK Başkanı'nın ifadesinin kanuni bir zorunluluğun ifadesi olduğu kaydedildi. 
     TRT kurumuna karşı herhangi bir karşıtlıkları olmadığı dile getirilen açıklamada, ''Ancak enerji sektörünün yeniden yapılanma sürecinde, piyasa faaliyetleri içinde yer almayan kamu kurumlarının elektrik faturalarından yapılan çeşitli yasal düzenlemeler yapılarak desteklenebileceğini de vurgulamıştır'' denildi. 
     Kurum tarafından yüzde 1 oranında elektrik faturalarından kesinti yapıldığına dair iddianın gerçek dışı olduğu ifade edilen yazılı açıklamada, şunlar kaydedildi 
     ''Görevi kamuoyuna tarafsız ve doğru haber vermek olan TRT'nin böylesine şeffaf bir konuyu bile araştırmadan ve tarafımıza sorma gereği duymadan bir kasıt içerisinde halkımızı yanıltmaya yönelik açıklama yapması da ibret vericidir. 
     Anayasa ve kuruluş yasasına göre özerk ve tarafsız bir kamu hizmeti yapmakla yükümlü olan TRT'nin, görevini yasalara uygun olarak yapmakta olan Kurumumuz ve Kurum Başkanının kişiliğini rencide eder şekilde açıklama yapması, görevi kötüye kullanma olarak değerlendirilmekte ve esefle karşılanmaktadır. 
     Sonuç olarak vatandaşlarımızın ve sanayicimizin ucuz elektrik tüketmesi için piyasa dışı unsurların kaldırılması inisiyatifi hükümetimizin yetkisindedir. Kurum olarak görevimiz kanunun bize verdiği sorumluluklar çerçevesinde, ülkemizde kaliteli, sürekli, düşük maliyetli enerji kullanılması için gerekli tedbirleri almaktır.'' 
     





</TEXT>
</DOC>
