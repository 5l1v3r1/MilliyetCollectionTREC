<DOC>
<DOCNO> 141534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/08/son/sontur28.html </URL>
<DATE> 2003/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Dinar Belediyesi, her saat 150 milyon lira faizle borçlanıyor... 
</HEADLINE>
<TEXT>

     Tüm gayrimenkullerine SSK tarafından haciz konulan Afyon'un Dinar Belediyesi, borçları nedeniyle her saat ortalama 150 milyon lira faizle borçlanıyor. 
     Belediye'nin tüm gayrimenkullerine SSK tarafından haciz konulduğunu belirten Dinar Belediye Başkanı Muhammet Yıldırım, yasal yollara başvurarak bu durumun düzeltilmesini isteyeceğini söyledi. 
     Dinar Belediyesi'nin 712 milyar lira SSK borcu olduğunu ifade eden Başkan Yıldırım, buna karşılık 797 milyar liralık faiz borcu biriktiğini belirtti. Yıldırım, şunları kaydetti 
     ''Sosyal Sigortalar Kurumu'na olan sigorta prim borçlarımızdan dolayı Belediyemiz'in tüm gayrimenkullerinin üzerine haciz konulmuştur. Faiziyle birlikte 1 trilyon 509 milyar lira borcumuz bulunuyor. 2 gayrimenkulümüzü borçlarımıza karşılık gösterdik ama SSK tarafından tüm mallarımıza haciz konuldu. Gösterdiğimiz gayrimenkullerimizin değeri 2 trilyon 7 milyar liradır. Haczin, gösterdiğimiz binalar üzerine konulmasını ve diğer mallarımız üzerindeki haczin kaldırılmasını istiyoruz. Değilse tüm yasal yollardan hakkımızı arayacağız'' SSK Afyon İl Müdürü Adnan Kösemek ise sadece Dinar Belediyesi değil, tüm mükellefe yardımcı olduklarını hatırlatarak, ''İl müdürü olarak yetkim, 100 milyardır. Dinar Belediyesi'nin borçlarına ise her ay 105 milyar lira faiz biniyor. Benim yapabileceğim bir şey yok'' dedi. 
     Dinar Belediyesi'nin SSK prim borçlarına günlük 3 milyar 500 milyon lira civarında faiz işlerken, bu faiz, saat başı ortalama 150 milyon lirayı buluyor. 
     





</TEXT>
</DOC>
