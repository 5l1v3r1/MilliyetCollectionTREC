<DOC>
<DOCNO> 134836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/03/son/sonspo09.html </URL>
<DATE> 2003/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA...Kings-Rockets maçında Hidayet, 8 sayı attı... 
</HEADLINE>
<TEXT>

     ABD Profesyonel Basketbol Ligi NBA'de Batı Konferansı Pasifik Grubu lideri Sacramento Kings'in deplasmanda Ortabatı Grubu beşincisi Houston Rockets'a deplasmanda 105-89 yenildiği maçta Hidayet Türkoğlu, 8 sayı attı. 
     Houston'daki karşılaşmada Chris Webber'in sakatlığı nedeniyle yine ilk 5'te forma giyen Hidayet Türkoğlu, 10 şuttan 3'ünü değerlendirerek, 8 sayı kaydetti. Hidayet, 2 sayılık atışlarda 9'da 2, 3 sayılık atışlarda 1'de 1, faul atışlarında ise 2'de 1 isabet sağladı. 1'i hücum, 2'si savunmadan toplam 3 ribaund alan Hidayet, 1 de asist yaptı. 
     Kings'de Predrag Stojakoviç, 31 sayıyla takımın sayı yükünü taşırken, ilk 5'te forma giyen diğer oyunculardan Mike Bibby 11, Vlade Divac 6, Doug Christie 4 sayı gerçekleştirdi. Hidayet Türkoğlu, toplam 26 dakika oynarken, Stojakoviç 36, Divac 34, Bibby 32, Christie 23 dakika sahada kaldı. 
     Maçın başında ilk 9 şutundan 8'ini kaçıran Kings karşısında 13-2 öne geçen Rockets'da ise Eddie Griffin 22, Steve Francis ve Cuttino Mobley 21'er sayı attı. Griffin'in 11, Yao Ming'in 8 sayı ürettiği birinci periyodu 32-12 önde kapatan Rockets'da Yao 18 sayı, 10 ribaundla bu sezon 15. kez ''double-double'' yaparken takım liderliğini elde etti. 
     Gecenin bir diğer maçında Pasifik Grubu ikincisi Portland Trail Blazers, Doğu Konferansı Merkez Grubu sonuncusu Cleveland Cavaliers'ı deplasmanda 114-95 yendi. 
     Cleveland'daki karşılaşmada, son 8 maçında 7. galibiyetini elde eden Trail Blazers'da, 7 maçlık cezasından sonra 2. maçına çıkan Rasheed Wallace, 14'ü ilk 10 dakikada olmak üzere 29 sayıyla takımın sayı liderliğini elde etti. Toplam 32 dakika oynayan Wallace, 13 şuttan 10'unu değerlendirdi. Aynı zamanda son 15 deplasman maçında 12. galibiyetine ulaşan Trail Blazers'da Derek Anderson 13, Dale Davis, Damon Stoudamire 12'şer sayı üretti. 
     Son 10 maçında 9, yeni antrenör Keith Smart'ın yönetiminde 6 maçta 5. yenilgisine uğrayan Cavaliers'de ise Zydrunas Ilgauskas 20 sayı kaydetti. Aynı zamanda son 23 maçında 19. kez yenilen Cavaliers'de Ricky Davis ile Dajuan Wagner 15'şer sayı attı. 
     Sonuçlar şöyle 
Cleveland Cavaliers-Portland Trail Blazers 95-114 
Toronto Raptors-Los Angeles Clippers 100-86 
Atlanta Hawks-Orlando Magic 97-89 
Minnesota Timberwolves-Philadelphia 76ers 99-91 
Houston Rockets-Sacramento Kings 105-89 
Denver Nuggets-Memphis Grizzlies 93-78 
     





</TEXT>
</DOC>
