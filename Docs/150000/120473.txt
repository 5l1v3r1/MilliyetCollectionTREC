<DOC>
<DOCNO> 120473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/22/son/sonspo26.html </URL>
<DATE> 2002/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Abdullah Antrenman eksiğim yok ama maç eksiğim olabilir... 
</HEADLINE>
<TEXT>

     Fenerbahçe'nin geçen hafta Bursaspor ile yaptığı maç öncesinde affedilerek, yeniden A takım kadrosuna alınan Abdullah Ercan, antrenman eksiği bulunmadığını, maç kondisyonu eksikliğinin olabileceğini söyledi. 
     Samandıra Tesisleri'nde basın mensuplarının sorularını yanıtlayan Abdullah, Adanaspor maçından sonra PAF takımına gönderildiğini hatırlatarak, ''PAF takımı 25 antrenman yaptıysa, 24 tanesine çıktım. Ama Malatyaspor maçından sonra resmi veya özel hiçbir maçta oynamadım. Bu yüzden maç kondisyonu eksikliğim olabilir'' dedi. 
     Yeniden A takıma alındığı için çok iştahlı olduğunu ve kendisine eskisinden daha iyi baktığını vurgulayan Abdullah, ''Birinci hedefim Fenerbahçe'de ilk 11'de oynamak. İkinci hedefim de tekrar A Milli Takım'da forma giymek. Son hafta takım iyi oynadı, Kocaelispor maçında devamını getirmek istiyoruz. Bundan sonra 5 lig maçında 15 puan almak ve Türkiye Kupası'nda da turu geçmek istiyoruz'' diye konuştu. 
     
     ''YANLIŞLARI KENDİMDE ARIYORUM'' 

     Abdullah, neden kadro dışı kaldığının kendisine söylendiğini, ancak bunu basına söyleyemeyeceğini belirterek, ''Bana söylenen nedenler benim için geçerli değil'' dedi. 
     Kadro dışı kalması konusunda çok fazla yanlış yaptığına inanmadığını anlatan Abdullah, ''Futbol olarak yanlışlarım olabilir. Ben yanlışları kendimde arıyorum, başkalarını suçlamıyorum. Benim de yanlışlarım olmuştur. Ama artık bunlar geride kaldı'' dedi. 
     Abdullah, Ortega ile ilgili bir soru üzerine, ''Eğer son 2 maç kaybedilseydi, Ortega'nın bu takım için el freni olduğu şeklinde tartışmalar yapılır mıydı Bence Ortega'nın klası dünyada tartışılmaz. Her zaman yaralanılabilecek bir oyuncu'' diyerek sözlerini tamamladı. 
     





</TEXT>
</DOC>
