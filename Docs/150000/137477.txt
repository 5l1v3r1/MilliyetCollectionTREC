<DOC>
<DOCNO> 137477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/18/son/sondun01.html </URL>
<DATE> 2003/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışişleri Bakanı "İkinci tezkereyi şarlar oluşunca sunacağız" 
</HEADLINE>
<TEXT>

     Dışişleri Bakanı Yaşar Yakış, Türkiye'de yabancı asker bulundurmaya ilişkin ikinci tezkereyi 18 Şubat'ta Meclis'e sunamayacaklarını, ancak şartlar oluştuğunda en kısa sürede Meclis'e sunmaya hazır olduklarını söyledi. 
     Yakış, Devlet Bakanı Ali Babacan ile bakanlıktaki görüşmesinin ardından yaptığı açıklamada, olası Irak operasyonu çerçevesinde Türkiye ile ABD arasındaki müzakere sürecinin devam ettiğini belirterek, bu süreç içinde tarafların karşılıklı olarak görüşlerini aktardıklarını bildirdi. 
     Süreçte bir sıkıntının olup olmadığının sorulması üzerine Yakış, ''Sıkıntı olduğunu nereden çıkarıyorsunuz, sıkıntı yok ki'' diye konuştu. 
     Yakış, Amerikalıların ikinci tezkerenin 18 Şubat'a kadar TBMM'den çıkarılması konusundaki yaklaşımlarını bildiklerini hatırlatarak, ''O tarihte tezkereyi Meclis'e sunmamızın zor olduğunu gösteren gerekçeler halen geçerliliğini koruyor. Dolayısıyla 18'inde sunamıyoruz ama şartlar oluştuğu zaman en kısa sürede sunmaya hazırız'' dedi. 
     Bir soru üzerine ABD'den yeni bir talep listesinin gelmediğini belirten Yakış, ancak danışmaların sürdüğünü ve her istişarenin ''bir adım ileri bir gelişme'' olduğunu söyledi. 
     Yakış, ABD'den gelmesi planlanan ekonomik yardım paketine ilişkin yazılı mutabakat konusunda sıkıntılar yaşandığının hatırlatılması üzerine , ''O, Amerika'nın anayasal düzeninden kaynaklanan bir husus. Yönetim aynı zamanda kongre için de bağlayıcılık teşkil edecek taahhütler altına giremiyor. Tıpkı bizim hükümetimizin de Meclisimizi bağlayacak olan bir taahhüt altına girememesi gibi'' diye konuştu. 
     Tezkerenin 18 Şubat'a kadar Meclis'ten çıkmaması durumunda, ABD'nin B planını gündeme getireceğine ilişkin haberler üzerine de Yakış, Amerikalıların bu konudaki sıkıntılarını bildiklerini ve bunu değerlendirdiklerini belirterek, ''Amerika ile stratejik işbirliğimiz çerçevesinde işi yokuşa sürme şeklinde değil, aksine çözüm için neler yapılması gerekirse onları yapıyoruz'' dedi. 
     





</TEXT>
</DOC>
