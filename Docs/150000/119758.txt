<DOC>
<DOCNO> 119758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/19/son/soneko36.html </URL>
<DATE> 2002/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ajay Chhibber Yeni hükümetten umutluyuz 
</HEADLINE>
<TEXT>

     Dünya Bankası Türkiye Direktörü Ajay Chhibber, yeni hükümetten ve programından umutlu olduklarını söyledi. 
     Hükümetin iyi bir programa sahip olduğunu ve bunu uygulaması için bir şans vermek gerektiğini belirten Chhibber, '''Seçimden sonra Türkiye için iyi bir politika görüyoruz. AK Parti'nin açıkladığı ekonomik program çok pozitif. Sosyal yönü de var ve koordinasyon daha iyi olacak'' dedi. 
     Chhibber, İstanbul Bahçeşehir Üniversitesi Uluslararası Liderlik ve Kamu İlişkileri Enstitüsü'nde ''Liderlik ve Sosyal Barış Dünya Bankası Perspektifi'' konulu konferans verdi. 
     Konuşmasına Dünya Bankası'nın 1998-2002 arasında Türkiye'de uyguladığı ve halen devam eden programına değinerek başlayan Chhibber, bu program çerçevesinde yürütülmüş projelerden yola çıkarak, ''üç proje üç lider'' tanımında bulundu. 
     Dünya Bankası'nın sadece kime ne kadar para verdiği, neler yaptığının yanı sıra bunların arkasında kimlerin olduğu ve kimlerin bunlara liderlik ettiğinin de önemli olduğu vurgulayan Chhibber, ''üç proje, üç lider'' tanımında, Umut Çocukları Projesi ve Yusuf Ahmet Kulca, Doğu Anadolu Su Havzası Yönetimi Projesi ve İsmail Küçükkaya, Marmara Acil Deprem Rehabilitasyonu Projesi ve Piotz Wilczynski'nin başarı öyküleri bulunduğunu kaydetti. 
     
     ''UMUTLUYUZ'' 
     Konferans katılımcıları ve basın mensuplarının yeni hükümet ve onun ekonomik programına ilişkin görüşlerini sorması üzerine Chhibber, ''Umutluyuz, uzun zamandan sonra ilk defa tek partili sisteme geçiliyor. Fikirlerin bir arada pozitif bir şekilde tutulması önemli. Onların programlarını anlayabiliyorum. Düşüncelerinin hepsi pozitif görünüyor, onlara biraz zaman vermeliyiz'' dedi. 
     İnsanların daha ileriye bakabildiklerini, reel sektörün yükseldiğini ve işsizliğin de şu anda yüksek olduğunu belirten Chhibber, ''Seçimden sonra Türkiye için iyi bir politika görüyoruz. AK Parti'nin açıkladığı ekonomik program çok pozitif. Sosyal yönü de var ve bu koordinasyon daha iyi olacak'' dedi. 
     
     ''AK PARTİ'Yİ KUTLUYORUM'' 
     Ekonomik dengelerin kontrol altında tutulması ve çabuk hareket edilmesi gerektiğini bildiren Chhibber, ''Erdoğan, yeni programı açıkladı. Bu programla ilgili kaynak belirtmedi'' yorumunda bulunulması üzerine de, ''Enflasyon azalıyor, piyasa pozitif oluyor. AK Parti'yi başarısı için kutluyorum. Dünya Bankası da onlarla çalışıp Türkiye'nin yeniden oluşumuna yardımcı olacak'' dedi. 
     AK Parti Genel Başkanı Tayyip Erdoğan'ın başbakan olamamasına ilişkin bir başka soruya da Chhibber, bu durumun diğer ülkelerde olabildiğini, kendilerinin kişiyle değil, hükümetin programıyla ilgilendiklerini söyledi. 
     Ajay Chhibber, ''Eğer program güzelse, hükümeti yürüten grup iyiyse, güvenilirse sorun yok'' dedi. 
     Chhibber, fakir ailelere yapılan doğrudan yatırımlar konusundaki görüşlerini açıklarken de, kaynağın 2002 bütçesinin içine konulduğunu ancak hala harcanmadığını, yeni hükümetin bunu harcayacağını söyledi. 
     
     HÜKÜMETE ŞANS VERİLMELİ 
     Ajay Chhibber, hükümetin iyi bir programa sahip olduğunu ve bunu uygulaması için bir şans vermek gerektiğini söyledi. 
     Dünya Bankası'nın İstanbul Yaklaşımı için ayıracağı kaynağa ilişkin olarak da Chhibber, 500 milyon dolarlık kaynağın karar aşamasında olduğunu belirtti. 
     Bir öğrencinin ''Bazı yabancı gazeteler 20 Yüzyılın liderini seçiyor. Sizin için lider kim '' sorusuna Chhibber, ''Benim gözümde iki lider var. Bir tanesi Atatürk bir tanesi de Gandhi'' yanıtını verdi. 
     





</TEXT>
</DOC>
