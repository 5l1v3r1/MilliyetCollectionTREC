<DOC>
<DOCNO> 133821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/29/yazar/gunes.html </URL>
<DATE> 2003/01/29/ </DATE>
<TIME>  </TIME>
<AUTHOR> Hurşit GÜNEŞ  </AUTHOR>
<HEADLINE>
Murat Sertel’i kaybettik 
</HEADLINE>
<TEXT>

     Sertel çok kısa bir süre hocam oldu. İngiltere’de mastır derecemi aldıktan sonra Türkiye’ye dönmüş ve bilim adamı olmaya karar vermiştim. Doktora yapacaktım. Boğaziçi Üniversitesi’ne giderek kaydımı yaptırdım. Dört öğrenciydik. Diğer üç arkadaş da yurtdışında gayet seçkin üniversitelerden mastır derecesi almışlardı. 
     İlk dersimiz Profesör Sertel’in verdiği Mikro - ekonomik Teori’ydi. Birinci hafta derse yetişememiştim. Ancak Sertel de zaten o derste bir makaleyi okuma olarak vermişti. Ertesi hafta derse herkes hazırlıklı olarak gelmişti. Sertel beni sınıfta görünce tanımadı ve İngilizce olarak sordu "Nereden geliyorsun " Ben de biraz içerlemiş ve soruyu "nerelisine" yorarak "Kandıra’dan " diye yanıtlamıştım. 
     Sertel durumu açıkladı geldiğim üniversiteyi soruyordu. "Kent Üniversitesi" dedim. O da "Ohio’daki Kent mi " dedi. Anlaşılan İngiltere’deki koca Kent Üniversitesi’ni Sertel küçümsüyordu. Atışmamız sürdü. Mastırımı nerede yaptığımı ve tez hocamı sordu. Hocamı tanımadı. Ben de sinirlendim. Son yazdığı makaleyi sordum. Paul Kleindorfer’ın derlediği kitapta makalesi vardı. "O kitapta Ray Rees’in de makalesi var, okumadınız mı " dedim. Sertel’le ne benim ne de diğer öğrencilerin yıldızı barışmamıştı. Zaten çoğu öğrenci Sertel’in dersinden yaka silkerdi. 
     Sertel o derste diğer arkadaşlarla da tahtada bir formülasyon üzerine münakaşa etti. Sonunda "matematik bilmeyen, mikro - ekonomi bilemez, mikro bilmeyen de ekonomi bilemez", dedi ve kestirip attı. Ders iptal oldu. Ancak şimdi o sınıftan üç tane profesör var. 
     Sonraları Sertel’le çok iyi dost olduk. Doğrudan öğrencisi olmama rağmen birkaç kez yabancı bilim adamlarına beni öğrencisi olarak tanıttı. Ben de bundan memnun olmuştum. 
     Sertel kolay biri değildi. Ancak dünyanın en üst düzeydeki bilgilerini öğretmeye çalışırdı. Doğrusu da oydu. Onun yazdıklarını anlamak her iktisatçının işi değildi. Dünyanın en seçkin üniversitelerinde tanınır, saygı görürdü. Onun yazdığı bir referansla öğrenci o üniversitelerde hem kabul, hem burs sağlardı. 
     Çok iyi bir matematikçiydi. Türkiye Bilimler Akademisi üyesiydi. Economic Design isimli bir derginin editörüydü. Ekonomide oyun teorisiyle, seçim teorileriyle ve ikinci en iyi çözümlerle ilgilenirdi. Son yıllarda seçim teorilerinde en çok istenenin seçildiği değil, "en çok istenmeyenin" elendiği bir seçim sistemi tasarlamış ve bunu çeşitli liderlere anlatmaya çalışmıştı. 
     Sertel gibi değerleri ne yazık ki Türkiye yetiştiremiyor. Yetiştirse, bile tanımıyor. Türkiye belki de gelmiş geçmiş en iyi mikro - iktisatçısını kaybetti. Kendisine Allah’tan rahmet, ekonomi camiasına da başsağlığı diliyoruz. 
     
     







Davos’ta türban 


Cinler balesi 


ABD üsleri... 


İstenen nedir 


Gidiş galiba savaşa doğru 


Üç şifre 


Zor olanı başarmanın keyfi 


Murat Sertel’i kaybettik 


Amerikan takiyesi 


Bu soyguna "Dur" diyecek yok mu 


Davos’tan derin haberler... 


Davos ahalisi depresyonda 


Açlık ile savaş yerine Irak ile savaş 


Sabancı yerli marka arıyor 


</TEXT>
</DOC>
