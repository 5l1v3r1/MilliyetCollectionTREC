<DOC>
<DOCNO> 113239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/16/son/sondun09.html </URL>
<DATE> 2002/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de virüslü yumurta salgını 1 kişi öldü 
</HEADLINE>
<TEXT>

     İngiltere'de son yıllarda çeşitli besin maddeleri yoluyla bulaşan virüslerden kaynaklanan salgınlara yenisi eklendi. Yumurtadan bulaşan "salmonella" nedeniyle bir kişi öldü. 
     İki ayrı bölgede yaşanan salgın sonucunda bir kişinin yaşamını yitirdiğini ve 150 dolayında kişinin hastanelik olduğunu bildiren yetkililer, "salmonella"nın bir tür besin zehirlemesi yaratarak bu sonuçlara yol açtığını açıkladı. 
     Yetkililer, Salmonella'nın daha önce çok sık görülmeyen "PT 14b" türünden kaynaklanan salgının hüküm sürdüğünü, Eylül ayı başında ortaya çıkan salgının ülkenin güneydoğu ve kuzeybatısında etkili olduğunu ifade etti. 
     "salmonella"nın yol açtığı tek can kaybının Cheshire bölgesinde meydana geldiğini belirten yetkililer, bugün Gıda Standratları Ajansı tarafından yeni bir Hijyen Kılavuzu yayınlanacağını, bütün gıda üreticilerinden bu kılavuzdaki kurallara tam olarak uymalarının isteneceğini bildirdi. 
     Bakanlık yetkilileri, kılavuzda gıda üreticilerinden, özellikle ürünlerinde pastörize yumurta kullanmalarının istendiğini söyledi. Tek can kaybının yaşandığı Cheshire'da bir fırının ürünlerinde pastörize edilmemiş yumurta kullandığını kaydeden yetkililer, bu fırının üretimden men edildiğini belirtti. 
     Uzmanların salgının kaynağını bulmak için çaba gösterdiklerini kaydeden Sağlık Bakanlığı yetkilileri, ilk bulguların salgının bazı firmaların yumurtaları kullanım biçiminden kaynaklandığına işaret ettiğini bildirdi. 
     





</TEXT>
</DOC>
