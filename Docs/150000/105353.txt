<DOC>
<DOCNO> 105353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/02/son/sontur15.html </URL>
<DATE> 2002/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Korkut Eken yeniden yargılanacak... 
</HEADLINE>
<TEXT>

     İstanbul 7. Ağır Ceza Mahkemesi, ''Susurluk Davası'' kapsamında çarptırıldığı 6 yıllık ağır hapis cezasının infazı amacıyla cezaevine konulan Korkut Eken'in ''iade-i muhakeme'' talebini uygun bularak, yargılamanın yenilenmesini kararlaştırdı. 
     Eken'in avukatlarının yargılamanın yenilenmesi talebini bugün karara bağlayan İstanbul 7. Ağır Ceza Mahkemesi, sunulan yeni delilleri yeniden yargılamayı gerektirir nitelikte buldu. 
     Bu karar üzerine, bir üye hakimi delilleri incelemek üzere naip hakim olarak atayan mahkeme heyeti, bu incelemenin tamamlanmasından sonra Eken'in davasının yeniden görülmesi için gün verilmesini kararlaştırdı. 
     
     İADE-İ MUHAKEME İSTEMİNİN GEREKÇESİ 

     Eken'in avukatlarınca hazırlanan ''iade-i muhakeme''ye ilişkin dilekçede, ''CMUK'un 327. maddesinin 2. ve 5. fıkralarında belirtilen iade-i muhakeme şartlarının oluştuğu'' ifade edilmişti. 
     ''Korkut Eken hakkında basına açıklama yapan OHAL eski bölge valileri ve eski emniyet genel müdürlerinin mahkemede tanık sıfatıyla dinlenmesinin bazı konuları açıklığa kavuşturacağı'' belirtilen dilekçede, ''özellikle Genelkurmay eski Başkanı Doğan Güreş'in söylediklerinin yeni delil niteliği taşıdığı'' kaydedilmişti. 
     TCK'nın 313. maddesinin, DGM'lerin görev alanından çıkartılması nedeniyle başvurunun İstanbul Ağır Ceza Mahkemesi'ne yapıldığı belirtilen dilekçede, Korkut Eken'in suçlandığı bazı konulara ilişkin Haluk Kırcı, Hakkı Namlı, avukat Fatih Volkan ve İstanbul Asayiş Şubesi eski Müdürü Sedat Demir'in, Eken lehine yazılı beyanlarının bulunduğu anlatılmıştı. 
     Dilekçede, bu nedenlerle Korkut Eken hakkında yeniden yargılama yapılması istenmişti 
     
     HALUK KIRCI TANIKLIK YAPABİLİR Mİ 

     ''Susurluk Davası'' kapsamında çarptırıldığı 6 yıllık ağır hapis cezasının infazı amacıyla cezaevine konulan Korkut Eken'in yeniden yargılanmasını öngören karara, 2 mahkeme heyetindeki birer üye hakim muhalif kaldı. 
     Eken'in avukatlarınca sunulan delilleri ''yeniden yargılamayı gerektirir'' nitelikte bularak ''iade-i muhakeme'' kararı alan İstanbul 7. Ağır Ceza Mahkemesi üyelerinden hakim Mehmet Uysal, ''CMUK'un 327. maddesindeki şartlar oluşmadığı'' gerekçesiyle bu karara muhalefet şerhi koydu. 
     İstanbul Cumhuriyet Savcısı Özer Kaya'nın, bu karara itirazı üzerine dosyanın gönderildiği üst mahkeme olan İstanbul 1. Ağır Ceza Mahkemesi, 7. Ağır Ceza Mahkemesi'nin kararını yerinde bulup savcılığın itirazını reddederek, oy çokluğu ile Eken'in yeniden yargılanmasını kararlaştırdı. 
     Heyet Başkanı Ahmet Ulucak ve üye hakim Mithat Okyay Yiğitbaş'ın oylarıyla alınan bu karara, heyette yer alan üye hakim Ertuğrul Kubilay muhalif kaldı. 
     Hakim Kubilay'ın muhalefet şerhinde, sanık avukatının başvuru dilekçesinde, bazı emekli generallerin beyanlarına ve bu konuya ilişkin bir kuruldan alınan hukuksal mütalaaya dayanıldığı belirtildi. 
     ''Hukuksal mütalaanın bilimsel bir görüş olarak kabul edilebileceği, ancak delil olmayacağı'' anlatılan muhalefet şerhinde, ''basında yer alan beyanların da delil olarak kabul edilemeyeceği'' savunuldu. 
     Başvurunun eklerinde beyanlarına yer verilen Mehmet Ağar hakkında da aynı konuya ilişkin soruşturma bulunduğu ve yasal dokunulmazlığı nedeniyle işlem yapılamadığı anlatılan muhalefet şerhinde, Haluk Kırcı'nın ise aynı davada yargılanıp ceza aldığı için tanık olarak dinlenemeyeceği öne sürüldü. 
     Talepte belirtilen konuların yargı sürecinde ve temyiz aşamasında değerlendirildiği ifade edilen muhalefet şerhinde, ''CMUK'un 327. maddesindeki şartlar oluşmadığı görüşüyle 'iade-i muhakeme' kararı verilmemesi gerektiği'' kaydedildi. 
     
     İTİRAZIN GEÇMİŞİ 

     Korkut Eken'in avukatlarının ''iade-i muhakeme'' talebiyle yaptığı başvuruyu inceleyen İstanbul 7. Ağır Ceza Mahkemesi, 11 Haziran 2002 tarihinde, ''iade-i muhakeme konusu olan Korkut Eken hakkındaki ilamın İstanbul 6 No'lu DGM'ce verilmesine rağmen, CMUK'un 335. maddesine aykırı olarak kendilerinden talepte bulunulduğu'' görüşüne varmıştı. 
     ''İade-i muhakemenin sebeplerinin açıklandığı CMUK'un 327. maddesinde belirtilen unsurların bulunup bulunmadığının, hükmü veren mahkeme tarafından değerlendirilmesi gerektiği'' kanaatinde olan mahkeme heyeti, ''iade-i muhakeme'' talebinin değerlendirilmesi için dosyanın İstanbul 6 No'lu DGM'ye gönderilmesini uygun görmüştü. 
     İstanbul 6 No'lu DGM de dosyayı, talebi karara bağlamaya gerek görmeden 17 Haziran 2002 tarihinde iade etmişti. 
     İstanbul 7. Ağır Ceza Mahkemesi bunun üzerine, suç yeri itibariyle itirazın Ankara Ağır Ceza Mahkemeleri'nce değerlendirilmesi gerektiği görüşüne varmış ve ''yetkisizlik kararı'' vermişti. 
     İstanbul Cumhuriyet Başsavcılığı'nın bu karara itirazı üzerine durumu değerlendiren İstanbul 1. Ağır Ceza Mahkemesi, 7. Ağır Ceza Mahkemesi'nin ''yetkisizlik kararı''nı kaldırarak dosyayı mahkemesine göndermişti. 
     





</TEXT>
</DOC>
