<DOC>
<DOCNO> 110261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/30/spor/yurundul.html </URL>
<DATE> 2002/09/30/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Perşembeye uyarı 
</HEADLINE>
<TEXT>

     Fenerbahçe ilk devre boyunca çağdışı bir futbol sergiledi. Her zaman vurguladığımız bir konu var. Eldeki kadro hassas bir yapıya sahip. Taşlar yerine doğru konacak, yapıya uygun, akılcı, basit oyun modeli uygulanacak. En önemlisi de ileride kaybedilen toplardan sonra ilk preste başarı sağlanamazsa, orta saha geriye çabuk dönüp defans blokuyla bütünleşecek. 
     Fenerbahçe ilk yarıda erken yediği şok golden sonra bütün bunların tersini yaptı. Ofansif girişimlerde alışıldığı gibi kolektif bütünlük sağlanamazken, karşı ataklarda da defans blokuyla orta saha arasında otuz kırk metrelik mesafeler oluştu. Fenerbahçe’nin en büyük şansı, Elazığspor’un deneyimsizliğiydi. Geniş alanda çok adamla yakaladıkları yedi - sekiz gole gidecek kontratakta son pas seçimlerinde yanlışlar yaptılar. İleride Serhat pasif forvet kimliğindeydi. Partneri Revivo’nun ayağını kaldıracak hali yoktu. Sol kulvar hiç çalışmadı. Ortega’nın gayretleri, defansif anlayışta yetersiz, Ceyhun’un ileriye etkili driplinglerle olumlu mesafeler kat etmesi, üretkenlik sağlamaya yetmedi. Devrenin son dakikasında Johnson’ın golüyle depolanan moral, seyirci patlamasıyla Elazığ’ın yaşadığı ani panik kısa sürede ikinci golü de getirdi. 
     İkinci yarıda hücumda çok daha etkili, koşan, hırslı bir Fenerbahçe vardı. Ancak buna rağmen bir kontratakta tekrar skora denge geldi. Ama santra ile birlikte kazanılan kornerde Johnson’ın kafa golü çok sıkıntılı geçebilecek son yirmi dakikayı kolaya çevirdi. Son bölüm de Fenerbahçe’nin her an gol kokan ataklarıyla geçti. Bilhassa Ali Güneş sağdan etkili bindirmeler yaptı. Bu arada oyuna girip, kısa sürede çok istekli bir performans çizen Tuncay skora noktayı koydu. Ve sonuçta da bu zor geceden dört gol ve üç puan çıktı. 
     Bu maçtan çıkarılacak en büyük ders, perşembe geceki AIK Solna maçına yönlenmeli... Eğer Elazığ maçının ilk yarısındaki disiplinsiz, hatalarla dolu saha içi düzenindeki Fenerbahçe gündeme gelirse, Stockholm’deki çok büyük avantaj dahi birşey ifade etmez. 
     Elazığspor cesur ve tempolu bir futbol sergiledi. Fizik kondisyonları da çok iyiydi. İleride ve geride çoğalmayı bildiler. Deneyimsizliklerinin yanında Fenerbahçe’de tek kafa golü atabilecek Johnson’a da iki kere fırsat tanımaları yenilgiyi hazırlayan bir diğer faktördü. 
     İsmet Arzuman yine her zamanki gibi cesurdu. Ama kötü maç yönetti. En önemli hataları Serhat ve Ceyhun’a göstermediği mutlak sarı kartları göremeyişi ve Ortega’ya yapılan yüzde yüzlük penaltıyı süzemeyişiydi. Bunun yanında Johnson’ın ilk golü bize göre ofsayttı. Bunun hatası da yardımcı hakeme aitti. 
     



 SPOR 





























</TEXT>
</DOC>
