<DOC>
<DOCNO> 147314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/03/son/sonspo07.html </URL>
<DATE> 2003/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan basını ''Rüştü büyük kurtarışlar yaptı'' 
</HEADLINE>
<TEXT>

     12. Avrupa Futbol Şampiyonası elemelerinde dün gece İngiltere'nin Türkiye karşısında aldığı 2-0'lık galibiyet İtalyan basınına, ''Eriksson seçiminde haklıydı, Rüştü büyük kurtarışlar yaptı ama futbolun antik hocalarına karşı üstün gelmek için Dünya Kupası'ndaki bronz madalya yetmiyor'' yorumlarıyla yansıdı. 
     La Gazzetta dello Sport Gazetesi, ''Eriksson haklı'' başlığı altındaki haberinde, ''Teknik direktörün seçimi İngiltere'yi ödüllendiriyor. Sonunda golleri Vassell ve penaltıdan Beckham atıyor'' diye yazdı. 
     İngiltere'nin genç futbolcusu Rooney'in bir motorun önemli bir parçası gibi takımını sürüklediğini kaydeden gazete, Türk Milli Takımı'ndan da kaleci Rüştü'ye övgüler yağdırdı. Milli kaleci için ''İngiltere'nin golü geç geldi çünkü yalnızca Rüştü klasını bir kez daha ortaya koydu. Rüştü'den büyük kurtarışlar'' değerlendirmesinde bulundu. 
     Gazete, FC Inter'de oynayan Türkler için ise ''Okan, özellikle Tugay ve Yıldıray ile baskıyla İngiltere'nin hızını kesti. Okan için iyi bir denemeydi. Tüm maç boyunca kanatlarda dolaşan Emre ise şöyle böyleydi'' yorumunu yaptı. 
     Gazetede yer alan haberde ayrıca Türk Milli Takımı, ''Yenildi ve modanın gerisinde kaldı. Türkiye anlıyor ki, Light Stadı'nda kürsüye yeniden geri dönen futbolun antik hocalarına karşı üstün gelmek için 2002 Dünya Kupası'nda elde edilen bronz madalya yetmez'' biçimindeki sözlerle eleştirildi. 
     Tutto Sport Gazetesi ise maçla ilgili olarak, ''İngiltere'nin Türkiye karşısında zor galibiyeti. Eriksson'un koltuğu kurtuldu'' ifadelerini ön plana çıkardı. Gazetelerde ayrıca, maç sonrası İngilizlerin çıkardığı olaylara da yer verilerek, ''Holiganlar yine kendini gösterdi. 1'i ağır 100 yaralı'' denildi. 
     





</TEXT>
</DOC>
