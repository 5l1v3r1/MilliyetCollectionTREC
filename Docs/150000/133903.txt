<DOC>
<DOCNO> 133903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/29/son/sonspo06.html </URL>
<DATE> 2003/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Aziz Yıldırım ''Oğuz Çetin isterse Hasan Şaş'ı alırız'' 
</HEADLINE>
<TEXT>

     Fenerbahçe Kulübü Başkanı Aziz Yıldırım, Revivo'nun Galatasaray'a transferinde sarı-kırmızılı kulübün yöneticilerinin tavrını etik açıdan doğru bulmadıklarını söyledi. 
     Işık Sigorta tarafından düzenlenen ''11 Altın Adam'' yarışmasına konuk olarak katılan Aziz Yıldırım, spor yazarlarının gündeme ilişkin sorularını yanıtladı. 
     Aziz Yıldırım, bir soru üzerine, Galatasaray Kulübü yönetiminin Revivo'nun transerinde izledikleri tutumu etik açıdan doğru bulmadıklarını açıkladı. 
     Revivo ile teknik heyetin isteği doğrultusunda yollarını ayırdıklarını kaydeden Yıldırım, şöyle konuştu 
     ''Galatasaray'dan ne başkan Canaydın, ne de bir yöneticiyi arayıp, 'Revivo'yu almayın' diye bir ifade kullanmadım. Revivo, bizimle sözleşmesi sürerken, mukaveleyi 2.5 yıl uzatma teklifi yaptı, biz ise 'sezon sonunu bekleyelim' dedik. Bize, kendisine yurtdışından teklifler olduğunu ve takım bulduğunu söyledi. Bunun üzerine teknik direktörümüz Lorant'a danıştık ve 'gidebilir' yanıtını aldık. Daha sonra Lorant'ın yerine göreve gelen Oğuz Çetin'den de aynı yanıtı alınca, Revivo ile oturduk konuştuk ve yollarımızı ayırdık. 
     Galatasaray Kulübü Başkanı Canaydın, hem bana açıklama yaptı, hem de medyaya demeçler verdi. Bizle bağlarını koparmadan Revivo ile görüşmeyeceklerini söyledi. Ama maalesef sonradan öğrendik ki, Revivo Fenerbahçe'den ayrılmadan 4-5 maç önce, Galatasaraylı yöneticilerle bir evde görüşmüş. Ancak Galatasaraylı yöneticilerin bize görüşme yapmadıklarını söylemelerinden rahatsızlık duyduk. Burada etik olmayan durum, mukavelesi devam eden oyuncuya talip olup, aklını çelmektir. Davranış biçimi yanlıştır.'' 
     
     HASAN ŞAŞ KONUSU 

     Yıldırım, Revivo'nun Galatasaray'a gitmesinin ardından, misilleme olarak sarı-kırmızılı kulüpten Hasan Şaş'a talip olup olmayacakları konusundaki bir soruya ise şu yanıtı verdi 
     ''Bizim Hasan Şaş'ı alacağız diye bir arzumuz yok. Ancak teknik heyetimiz istiyorsa, dünyanın neresinden olursa olsun oyuncuya talip olur, almaya çalışır ve alırız. Biz Hasan Şaş'ı almak için yola çıkmıyoruz. Ama ihtiyaç olursa, teknik heyet isterse de alırız. Bu, her oyuncu için geçerli. Bu konuda spekülasyonlar yapılmasın. Oğuz Çetin isterse Fenerbahçe her oyuncuyu alır.'' 
     
     CENTİLMENLİK ANLAŞMASI 

     Aziz Yıldırım, ''3 büyükler'' arasında transfer politikasında centilmenlik anlaşması olup olmadığı yönündeki bir soruya ise, böyle bir durumun sözlü olarak değil, yalnızca başkanlar arasında davranış bakımından olduğunu vurguladı. 
     Özhan Canaydın'ın Galatasaray Kulübü Başkanlığı'na seçilmesinin ardından, Beşiktaş Kulübü Başkanı Serdar Bilgili ile birlikte biraraya geldiklerini ve 3 büyük kulübün haklarını beraber koruma ve ortak çıkarlar doğrultusunda birlikte hareket etme yönünde birleştiklerini kaydeden Yıldırım, şöyle devam etti 
     ''Sezon başında Mondragon ve Nouma'nın transferi sırasında Beşiktaş ile Galatasaray arasında yaşananlar, 2 kulübün de maddi olarak zarar görmesi ve bundan rahatsızlık duymaları, hepimizi centilmenlik içinde davranışa itti. Hasan Şaş'a Fenerbahçe'nin talip olduğu yazıldığında Canaydın'ı arayarak, rahatsız olmamalarını bu oyuncuyla ilgilenmediğimizi söyledim. 'Siz bildiğiniz gibi yapın, bizim talebimiz yok' dedim. Aramızda bu tür samimi görüşmeler geçiyor. Centilmenlik konusunda sözlü olarak bir anlaşma yok, sadece davranış olarak var.'' 
     
     ORTEGA'NIN DURUMU 

     Yıldırım, sarı-lacivertli takımın Arjantinli yıldızı Ariel Ortega hakkında da gaztecilerin sorularını yanıtladı. 
     Ortega'nın daha Türkiye'ye gelmeden hakkında spekülasyonlar yapıldığını vurgulayan Yıldırım, şöyle konuştu 
     ''Ortega ile 4 yıllık anlaşma yaptık. Devre arasındaki transferleri Ortega takımdan gidecek diye yapmadık. Hedefimiz, gelecekte genç oyuncuların yanına yıldız oyuncuları yerleştirerek bir Fenerbahçe oluşturmak. Fenerbahçe, tesisleşme hamlesini yapmış ve altyapılarını oluşturmuştur. Artık tek hedefimiz futbolda başarıyı yakalamaktır. Bunun için Oğuz Çetin'i takımın başına getirdik. İstedikleri oyuncuları da alarak emrine verdik. Ortega buradadır ve burada kalacaktır. Ortega Türkiye'de mutlu. Fenerbahçe dışında ailevi sorunları var. Hanımı çok kısa süre içinde doğum yapacak. Kendisi burada kalacaktır. Gitmesi gerekirse de sadece Fenerbahçe gönderdiği için gidecektir.'' 
     
     HEDEF, 5 YIL İÇİNDE AVRUPA'DA BAŞARI 

     Yıldırım, Fenerbahçe'nin 5 yıl içinde Avrupa kupalarında başarıyı yakalayacağını savundu. 
     Fenerbahçe'nin geleceğine yatırım yapmak amacıyla sarı-lacivertli kulüpte başkanlık koltuğuna oturduğunu anlatan Yıldırım, görev süresi içinde tesisleşme hamlesini büyük oranda tamamladıklarını, altyapıları güçlendirdiklerini vurgulayarak, şimdiki hedeflerinin kulübün ekonomik gücünü artırmak ve futbolda başarıyı yakalamak olduğunu bildirdi. 
     Yıldırım, ''Kulüpler önce ekonomik olarak güçlü olmak zorunda. Şimdiki hedefimiz ekonomik olarak güçlü hale gelmektir. Bunun çalışmalarını yapıyoruz. Önümüzdeki 5 yılın planlarını yapıyoruz. Futbol takımına ve altyapıya büyük önem veriyoruz. Futbol altyapısından 5 yıl sonra A takımına oyuncu gelmeye başladı. Geleceğe dönük altyapı çalışmalarımız tamamlandı, ancak bunların sonuçlarını zaman içinde alacağız. Ümit vadeden genç oyuncuları Fenerbahçe bünyesinde toplayıp, yıldızlarla birlikte kaynaştırıp, başarıyı yakalayacağız. Fenerbahçe, 5 yıl içinde Avrupa'da başarıyı yakalayacaktır.'' Görev süreleri içinde Fenerbahçe'de gerçek anlamda bir tesisleşme hamlesi gerçekleştirdiklerini vurgulayan Yıldırım, ''Geldiğimizde bazı tesislerdeki musluklar vanalarla açılıp kapatılıyordu. Biz tesisleşmeye bu derece önem vermeseydik, harcadığımız paralarla belki şampiyonluklar kazanabilirdik. Ama biz Fenerbahçe'nin geleceğine yatırım yaptık. Fenerbahçe'yi iyi günler bekliyor.'' 
     
     ''FENERBAHÇE'DE PARA SORUN OLMAZ'' 

     Yıldırım, bir soru üzerine de, Fenerbahçe'de hiçbir zaman paranın sorun olmadığını söyledi. 
     Ancak, alınan karar gereğince bazı ödemelerin, beklentiler doğrultusunda gerçekleştirildiğini anlatan Yıldırım, ''Diğer kulüplerin maddi açıdan zorlanabileceği Gaziantepspor'dan Kemal'in transferini hiç düşünmeden, hocamız istediği için gerçekleştirdik. Cuma günü de futbolcularımıza yine ödeme yapacağız'' dedi. 
     
     ''GALATASARAY'I YİNE YENECEĞİZ'' 

     Yıldırım, ilk yarıda 6-0 gibi açık bir farkla yendikleri Galatasaray'ı, Ali Sami Yen Stadı'nda yapılacak maçta da yeneceklerini savundu. 
     Yıldırım, bir gazetecinin, ''Ali Sami Yen Stadı'nda Galatasaray'ın attığı kaçıncı golden sonra başkan Canaydın'ın elini sıkacaksınız '' biçimindeki esprili soruya, ''Galatasaray'ı orada da yeneceğiz'' diye yanıt verdi. 
     
     BEŞİKTAŞ MAÇI 

     Hafta sonunda Beşiktaş ile yapacakları derbi maça da değinen Yıldırım, ''Öncelikle centilmence geçecek bir maç olmasını arzu ediyorum. Gönlüm elbette ki Fenerbahçe'nin kazanmasından yana'' dedi. 
     Derbi maçı yönetecek hakem hakkındaki bir soru üzerine de Yıldırım, ''Fenerbahçe Kulübü hakemler için hiçbir zaman önyargılı olmadı. Maçı yönetecek hakemin ismi önemli değil. Hakemlerin hepsine güveniyoruz. Hakem sahada maçın centilmence oynanmasını sağlasın yeter'' diye konuştu. 
     Yıldırım, FB Şükrü Saracoğlu Stadı'nda numaralı tribünün yıkımına en kısa sürede başlanacağını, bu konuda proje ve gerekli kaynağın hazır olduğunu sözlerine ekledi. 
     

     
</TEXT>
</DOC>
