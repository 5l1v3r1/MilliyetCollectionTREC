<DOC>
<DOCNO> 137312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/17/son/soneko30.html </URL>
<DATE> 2003/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuveyt, Irak sınırındaki petrol yataklarını kapatıyor... 
</HEADLINE>
<TEXT>

     Kuveyt'in savaş olasılığına karşı güvenlik önlemi olarak Irak sınırındaki iki petrol yatağında üretimi durdurduğu bildirildi. 
     Reuters Ajansı'nın haberine göre, ajansın bilgisine başvurduğu Kuveyt Petrol Şirketi Sözcüsü Bedr Zwyer, ülkenin kuzeyinde Irak sınırındaki günde 25 bin varil petrol üreten Abdali ve Ratka yataklarının kapatıldığını söyledi. 
     Yatakların ''riskli bölgede'' olduğu için kapatıldığını kaydeden sözcü, ülkenin güneyindeki ana petrol yatklarındaki üretimi artırarak ülkenin toplam petrol üretimini aynı düzeyde tutmayı umduklarını ifade etti. 
     Sözcü, kapatılan bu iki yatağı başkalarının izleyip izlemeyeceği hakkında bilgi vermedi. Ancak, Kuveyt hükümetinin bu hafta içinde tüm kuzey bölgesini askeri bölge ilan etmesi bekleniyor. 
     Günlük toplam petrol üretimi 2 milyon varil civarında bulunan Kuveyt, üretiminin büyük bölümünü güneydeki yataklarından sağlıyor. Irak'a komşu kuzey bölgelerindeki yataklarındaki üretim günde 400 bin varil civarında kalıyor. 
     Kapatılan yataklardan Ratka, Irak'ın 1990 yılında Kuveyt'i işgal etmesinin başlıca gerekçelerinden birini oluşturmuştu. Irak, Kuveyt'ın kendisine ait dev Rumalia petrol yataklarının yakınında bulunan Ratka yatağındaki kuyuları yatay delgi yöntemiyle Irak petrollerini çalmak için kullanmakla suçlamıştı. 
     Irak'ın yenilgisinden sonra iki ülke arasındaki tartışmalı sınırı belirleyen Birleşmiş Milletler Ratka bölgesindeki bütün kuyuları Kuveyt'e bırakmıştı. 
     





</TEXT>
</DOC>
