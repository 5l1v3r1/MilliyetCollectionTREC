<DOC>
<DOCNO> 140111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/02/son/sonspo04.html </URL>
<DATE> 2003/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol...Göztepe maçındaki arbede Karşıyaka'yı ayağa kaldırdı... 
</HEADLINE>
<TEXT>

     Türkiye Basketbol Ligi'nde yapılan Göztepe-Pınar Karşıyaka derbisinde çıkan olaylar spor kamuoyunda tepkiyle karşılanırken, bazı Göztepe yöneticilerinin kargaşaya neden olduğu öne sürüldü. 
     Karşıyaka Başkanı Cenk Karace, yaptığı açıklamada, salonda can güvenliklerinin kalmadığını ve sert cisim yağmuruna tutulduklarını belirterek, ''Hepsi için söylemiyorum ama ne yazık ki bazı Göztepeli yöneticiler bu kargaşaya çanak tuttular'' dedi. 
     Maç öncesi salona gidecek yöneticilerle özellikle konuştuğunu ve herhangi bir sevinç hareketi yapmalarından özenle kaçınmalarını istediğini kaydeden Karace, ''Bizden seyircilere karşı en küçük bir hareket olmadı. Bu yapılan çirkin saldırının Göztepe ile olan dostluğumuza da zarar verdiğini söyleyebilirim'' diye konuştu. 
     Karace, şunları söyledi 
     ''Bu kadar kin ve nefretin anlamını bir türlü bulamadık. Antrenörümüz tartaklandı, sporcularımız tacize uğradı, bizler tükürük yağmuru, patlayıcı madde ve sert cisim yağmuruna tutulduk. Nedir bu Spor olmadığını net bir şekilde söyleyebilirim. Hepsi için demiyorum ama bazı Göztepeli yöneticiler, hafta boyunca ortamı gererek ve maç anında da yaptıklarıyla, bu olayların çıkmasına sebep oldular. Yaşananları şiddetle kınıyor ve canımızı kurtardığımıza şükrediyoruz. Kaldı ki maç bitiminde Göztepe yöneticileri kendi oyuncuları Robinson'a saldırdı. O da yöneticilerine. Ben söyleyecek söz bulamıyorum.'' Göztepe'nin bu maça sakin çıkması gerektiğini ve rakiplerinin kendileri olmadığını hafta boyunca yaptıkları açıklamalarla dile getirdiklerini kaydeden Karace, ''Bize niye saldırıyorlar Biz zaten onların rakiplerini yenerek onlara yardımcı oluyor ve Göztepe'nin ligde kalmasını istiyoruz. Ama bu yaşananlar tek kelimeyle iğrençliktir'' dedi. 
     





</TEXT>
</DOC>
