<DOC>
<DOCNO> 125441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/18/son/sonspo12.html </URL>
<DATE> 2002/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor'da Beşiktaş maçı hazırlıkları... 
</HEADLINE>
<TEXT>

     Bursaspor Teknik Direktörü Erdoğan Arıca, Beşiktaş ile deplasmanda yapacakları karşılaşmayı kazanarak, devre arasına moralli girmek istediklerini söyledi. 
     Erdoğan Arıca, yaptığı açıklamada, Beşiktaş'tan puan veya puanlar almanın hesaplarını yaptıklarını ifade ederek, takım olarak bu hedef doğrultusunda çalışmaları sürdürdüklerini bildirdi. 
     Geçen hafta Gençlerbirliği karşısında 2-0'lık skorla yenildikleri karşılaşmanın ilk yarısında futbolcularının iyi bir performans sergilediklerini ifade eden Arıca, ancak maçın ikinci yarısında dirençlerinin düştüğünü ve sahadan yenilgiyle ayrıldıklarını kaydetti. 
     Artık bu maçı unuttuklarını ve Beşiktaş ile yapacakları karşılaşmaya kilitlendiklerini dile getiren Arıca, ''Gençlerbirliği maçı geride kaldı. Şimdi Beşiktaş maçını düşünüyoruz. Beşiktaş maçını kazanarak, devre arasına moralli girmek istiyoruz'' dedi. 
     Arıca, Beşiktaş maçının ardından takıma 3 Ocak'a dek izin vereceğini ve bu tarihten itibaren ikinci yarı hazırlıklarına başlayacaklarını dile getirerek, ''Oyuncularım her yönden yorgun. İyi bir dinlenme döneminden sonra ikinci yarı hazırlıklarını yoğun bir tempoda yapacağız. Bu nedenle devre arası bizim için büyük önem taşıyor'' diye konuştu. 
     Arıca, 3 Ocak'ta Antalya Belek'e gideceklerini ve 2 haftalık kampın ardından Bursa'ya döneceklerini kaydetti. 
     





</TEXT>
</DOC>
