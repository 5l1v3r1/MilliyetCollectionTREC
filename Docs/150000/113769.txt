<DOC>
<DOCNO> 113769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/19/ekonomi/aeko.html </URL>
<DATE> 2002/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer’in maaşına yüzde 184 zam 
</HEADLINE>
<TEXT>

2001’de zam istemeyen Cumhurbaşkanı Sezer’in maaşı 2003’te brüt 5 milyar 279 milyon liradan, 15 milyar liraya çıkacak. Zamdan eski cumhurbaşkanları da yararlanacak 
     ANKARA Milliyet 

     Cumhurbaşkanı Ahmet Necdet Sezer, 2003’te kendi maaşına yüzde 184 zam öngördü. Buna göre Sezer gelecek yıl brüt 15 milyar lira maaş alacak. Sezer’in maaş zammından, eski cumhurbaşkanlarından Süleyman Demirel ve Kenan Evren ile eski cumhurbaşkanı eşleri de yararlanacak. 
     Cumhurbaşkanlığı’nın 2003 yılı bütçesi, 2002’deki 17 trilyon 709 milyar liraya oranla yüzde 33.7 oranında artırılarak 23 trilyon 680 milyar lira olarak önerildi. 2003 mali yılı bütçe tasarısında Cumhurbaşkanı Sezer’in maaşının da 2003’te brüt 15 milyar lira olması öngörüldü. Böylece Sezer’in maaşının, 2002’deki brüt 5 milyar 279 milyon liraya göre yüzde 184 oranında arttırılması istendi. 
     
     Geçen yıl zam istemedi 
     Sezer, 2001 bütçesinde maaşına zam istememiş, ancak TBMM Plan ve Bütçe Komisyonu’ndaki görüşmeler sırasında Sezer’in aylık brüt 920 milyon lira olan maaşı milletvekillerinin verdiği önergeyle brüt 3 milyar 333 milyon liraya yükseltilmişti. 2002 yılı bütçesindeyse Sezer maaşını, aylık brüt 5 milyar 279 milyon lira olarak belirlemişti. 
     Sezer’in 2003 için brüt 15 milyar olarak öngördüğü maaşından sadece gelir vergisi kesintisi yapılacak. 
     
     Yeni Meclis değiştirebilir 
     Sezer’in maaşı için belirlediği bu tutar, 3 Kasım seçimlerinden sonra yeniden belirlenecek TBMM Plan ve Bütçe Komisyonu’ndaki bütçe görüşmeleri sırasında, milletvekillerinin vereceği önergeyle artılıp eksiltilebilecek. Genel Kurul’da ise milletvekillerinin önerge vererek sadece tutarı düşürme yetkileri var. 
     
     Demirel de yararlanacak 
     Zam kararından, eski cumhurbaşkanları Kenan Evren ve Süleyman Demirel ile, Turgut Özal’ın eşi Semra Özal ve Fahri Korutürk’ün eşi Emel Korutürk de yararlanacak. 
     



 EKONOMİ 






















</TEXT>
</DOC>
