<DOC>
<DOCNO> 108864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/21/son/sonspo08.html </URL>
<DATE> 2002/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Almeyda ile Okan arasında forma savaşı... 
</HEADLINE>
<TEXT>

     İtalya'nın FC Inter takımındaki Türk futbolculardan Emre Belözoğlu, omuzundaki sakatlıktan dolayı yarın yapılacak Reggina maçının kadrosuna alınmazken, Okan Buruk ise bu sezon ilk kez teknik direktör Hector Cuper tarafından göreve çağrıldı. 
     Hafta içinde yapılan antrenman sırasında sağ omuzundan sakatlanan Emre'nin, çekilen röntgen sonrasında omuzunda eziklik olduğu kulüp doktorları tarafından açıklandı. Arjantinli teknik direktör Hector Cuper, riske etmek istemediği Emre'nin yerine bu sezon henüz lacivert-siyahlı formayı giyemeyen diğer Türk futbolcu Okan'ı kadroya dahil etti. 
     Bu arada FC Inter'de ilk 11'de forma giyen Fransız orta alan oyuncusu Dalmat'ın sol ayak parmağında zedelenme olduğu belirtildi. Kulüp doktorları, büyük bir sakınca olmamasına karşın Dalmat'ın 1 hafta dinlendirilmesinde yarar gördüklerini söylemesine karşın Fransız futbolcu Reggina'ya götürüldü. 
     İlk 11'de forma arayan Okan'ın Almeyda ile forma savaşı yaptığı söylenirken, Cuper tarafından yedekler arasında tutulması beklenen Türk futbolcunun, karşılaşmanın ilerleyen dakikalarında Almeyda veya Dalmat'ın yerine oyuna gireceği tahmin ediliyor. 
     FCInter'in ligin 3. haftasında deplasmanda Reggina ile yapacağı maç TSİ 16.00 da başlayacak. 
     





</TEXT>
</DOC>
