<DOC>
<DOCNO> 136743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/14/son/sondun39.html </URL>
<DATE> 2003/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP Genel Başkanı 65 milyon Denktaş'ın arkasında 
</HEADLINE>
<TEXT>

     ANAP Genel Başkanı Ali Talip Özdemir, Kıbrıs'ta 1974'ten beri Türkler ve Rumlar için barış ve huzur olduğunu belirterek, ''Öyleyse Kıbrıs'ta barışın temeli iki bölgeli, eşit egemenliğe, eşit yetkilere sahip iki toplumlu bir yapılanmadan geçmektedir'' dedi. 
     KKTC Cumhurbaşkanı Rauf Denktaş'a Kıbrıs konusunda izlediği politikada destek vermek amacıyla, partisine mensup 100 belediye başkanıyla birlikte Lefkoşa'ya gelen Özdemir, Denktaş'ın onuruna verdiği yemekte yaptığı konuşmada, haklı davasında Cumhurbaşkanı Denktaş'a sonuna kadar destek verdiklerini vurguladı. 
     Milletlerin kaderinde çok önemli dönüm noktaları olduğunu, kaderin, kişileri olduğu gibi milletleri de bazen sınava çektiğini ifade eden Özdemir, ''sınavı geçenler yüzyıllar boyu ayakta kalır. Geçemeyenler yok olur giderler. Tarih yok olmuş, adı yeryüzünden silinmiş toplumlar uluslarla doludur. Kıbrıs Türkü bugün böyle bir sınavla karşı karşıyadır'' dedi. 
     Kıbrıs Türkü'nün geçmişte ateş ve kanla sınandığını ve o zor şartlarda dimdik ayakta kaldığını belirten Özdemir, ''Bugünkü masa başı dayatmalarına karşı da dimdik ayakta kalacağınıza inancım tamdır'' diye konuştu. 
     
     ''65 MİLYON DENKTAŞ'IN ARKASINDA'' 
     Kıbrıs meselesinin sadece Kıbrıslı Türkler için değil, Türkiye için de hayati bir mesele olduğuna işaret eden Özdemir, şöyle devam etti 
     ''Bu sebeple Sayın Denktaş'ın yürüttüğü müzakereler Anavatan'daki 65 milyon tarafından dikkatle izlenmektedir. Türk milletinin maddi manevi her türlü desteği Sayın Denktaş'ın arkasındadır. Gerçi son zamanlarda gerek Türkiye'de, gerekse Kıbrıslı soydaşlarımız arasında memnuniyetsizliklerini ifade edenler de çıkmaktadır. Bunları çoğulcu demokrasinin tezahürü olarak görüyoruz. Ancak bu kabil itirazları gerçekçi bulmadığımızı de belirtmek isterim.'' Bugünü değerlendirirken geçmişin yok sayılamayacağını, geçmişi unutanların geleceğinin de olamayacağını ifade eden Özdemir, tarihi yok farz ederek hiçbir ulusun hiçbir yere varamayacağına işaret etti. 
     ANAP Genel Başkanı Özdemir, Kıbrıs'ta tarihin en alçakça cinayetlerinin işlendiğini, katliamların yapıldığına atıfta bulunarak, Rumların Enosis rüyasının Kıbrıs'ı kana buladığını, yıllarca açıktan ve gizlice sistematik bir soykırım politikasının yürütüldüğünü kaydetti. 
     
     ''KIBRIS'TA BARIŞIN TEMELİ'' 
     Kıbrıs'ta barışın temelinin, eşit egemenliğe, eşit yetkilere sahip iki toplumlu bir yapılanmadan geçtiğine dikkat çeken Özdemir, yaşanan son 30 yılın bunun ispatı olduğunu, ''bu gerçeği görmemek için ahlaksız olmak gerektiğini'' söyledi. 
     Bir halka ''elindeki egemenlik hakkından ve güvenlikten vazgeç, dün sana soykırım uygulayanlara tabi ol'' demenin ''düpedüz ahlaksızlık olduğunu'' dile getiren Özdemir, herkesin ağır bir sınavla karşı karşıya olduğunu ifade ederek, şöyle konuştu 
     ''Karşımızdaki güçler içimizden pek çoklarını ürkütüyor. Ancak unutmamak gerekir ki, gerçek güç halkın gücüdür. Gerçekten güçlü olan, haklı olabilenlerdir. Bu yüzden kimse paniğe kapılmamalıdır. Kıbrıs Türkü'nün kendi içinde ve Kıbrıs Türkleri ile Türkiye arasında varolan tarihi dayanışma zayıflatılmadığı ve Kıbrıs Türk halkı, iktidarı, muhalefetiyle, sivil toplum örgütleriyle yıkılmaz bir kale gibi Sayın Denktaş'a destek verdiği takdirde bu badireler atlatılacaktır. Şu kritik evrede hep birlikte sağlam durursak, Cumhurbaşkanı Sayın Denktaş'ın müzakere masasında elini güçlendirirsek bugün Kıbrıs'ta var olan huzur ve barış ortamını bozmaya, Kıbrıs Türkü'nü yeniden o acılı günlere geri döndürmeye kimsenin gücü yetmeyecektir.'' 
     
     EKONOMİK SIKINTILAR 
     Özdemir, Kıbrıs Türkü'nün yıllardır haksız ve ağır ekonomik ambargolara maruz kaldığına işaret ederek, Kıbrıs'ın, üzerinde yaşayan insanları kimseye muhtaç etmeyecek potansiyele sahip olduğunu, bütün eksikliklerin giderilebileceğini kaydetti. 
     Ekonomik sıkıntıları gidermenin yolunun, Kıbrıs'ta iki kesimlilikten, egemenlikten, Rumlarla eşit haklara sahip olmaktan ve eldeki toprakların belli bir bölümünden, milli kimlikten vazgeçmek olmadığını vurgulayan Özdemir, ''Size refah vaat ederek, Avrupa Birliği üyeliği vaat ederek Kıbrıs'tan ve Kıbrıs üzerindeki haklarınızdan vazgeçmeniz isteniyor. Bunu kabul etmek Rumun oyununa gelmektir'' dedi. 
     Avrupa Birliği'nin Kıbrıs Rum Kesimi'ni üyeliğe kabul etmesinin, Rum tarafını ortak bir çözüm arayışından uzaklaştırdığına işaret eden Ali Talip Özdemir, Kıbrıs'ın kaderinin dar bir takvime sıkıştırılmak istendiğini ve Türk tarafının bir oldu bitti ve bir emrivakiyle karşı karşıya bırakılmak istendiğini, bunun kabul edilemeyeceğini söyledi. 
     Özdemir, Türkiye'de iktidar ve muhalefetin Kıbrıs konusunda daima tek vücut olduğunu, bugün de öyle olduğunu ifade ederek, TBMM'de Kıbrıs konusundaki tüm kararların oybirliği ile alındığını, bu tutumun değişmeyeceğini vurguladı. 
     ANAP heyeti, bu akşam KKTC'den ayrılacak. 
     





</TEXT>
</DOC>
