<DOC>
<DOCNO> 146254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/29/son/sontur23.html </URL>
<DATE> 2003/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
AK Parti'nin bütçe tasarısı ile ilgili önerisi TBMM'de kabul edildi 
</HEADLINE>
<TEXT>

     AK Parti TBMM Grubu'nun, 2003 Yılı Bütçe Tasarısı'nın iki maddesinin Plan ve Bütçe Komisyonu'nun istemi doğrultusunda yeniden ele alınmasını yolundaki önerisi TBMM Genel Kurulu'nda kabul edildi. 
     TBMM Genel Kurulu, Bülent Arınç'ın başkanlığında 2003 Bütçe Kanunu Tasarısı'nın tümü üzerindeki görüşmeleri yapmak üzere toplandı. Görüşmelere geçilmeden önce TBMM Başkanı Bülent Arınç, AK Parti Grubu'nun bütçenin iki maddesi ile ilgili olarak tekriri müzakere yapılması talebiyle TBMM Danışma Kurulu'nu toplantıya çağırdığını, ancak CHP Grubu temsilci göndermediğinden Kurul'un toplanamadığını bildirdi. Arınç, AK Parti Grubu'nun konuyu Genel Kurul'a getirdiğini kaydederek, önerge üzerinde ilk sözü CHP Grup Başkanvekili Oğuz Oyan'a verdi. 
     CHP Grup Başkanvekili Oğuz Oyan, öneriye karşı çıkarak, Hükümet'in önergelerle değiştirdiği tasarıyı yeniden değiştirmek istediğini söyledi. Oyan, daha önce kabul edilen önergelerin tekriri müzakere ile Genel Kurul'da ele alınmasının İçtüzüğe aykırı olduğunu iddia etti. Oyan, ''Yasama organı yürütmenin oyuncağı değildir'' dedi. 
     CHP Ankara Milletvekili Önder Sav da söz alarak Genel Kurul'da tekriri müzakere yapılmasının İçtüzük hükümlerine aykırı olduğunu savundu. Sav, tasarının Plan ve Bütçe Komisyonu tarafından geri çekilerek gerekli değişikliklerin orada yapılmasını önerdi ve AK Parti Grubu'nun önerisinin kabul edilmesi durumunda Meclis Başkanı'nı da zor durumda bırakacak bir İçtüzük ihlali yaşanacağını ileri sürdü. 
     AK Parti Grup Başkanvekili Salih Kapusuz, tekriri müzakere talebinin Plan ve Bütçe Komisyonu'ndan geldiğini belirterek, CHP'nin iddialarını reddetti. Yapılan işlemin İçtüzük hükümlerine uygun olduğunu savunan Kapusuz, yeniden görüşülmesi istenen maddelerin 28 ve 51. maddeler olduğunu söyledi. 
     28. madde görüşülürken, Hükümet tarafından verilen bir önerge ile BOTAŞ'ın petrol taşıma ve boru hattı ile ilgili işlemlerinin İhale Kanunu kapsamı dışında tutulduğunu anımsatan Kapusuz, bu durumun tasarı metninden çıkarılacağını bildirdi. 
     Kapusuz, bir başka önerge 51. maddeye eklenen ''Özelleştirme uygulamaları sonucu alıcılarla yapılan satış sözleşmelerinde yer alan mali yükümlülükleri, ortaya çıkan mali veya ekonomik zorunlu sebeplerin varlığı halinde gerektiğinde yeniden düzenlemeye karar vermek'' ibaresinin de madde metninden çıkarılacağını söyledi. 
     Kapusuz, sözkonusu değişikliklerin kamuoyunda yanlış anlamaya meydan verilmemesi için yapıldığını belirterek, ''CHP'li arkadaşlar sizler bu önergelere itiraz ettiniz. Biz de sizin itirazlarınızı göz önüne alarak değiştiriyoruz. Buna niye karşısınız'' diye konuştu. 
     TBMM Başkanı Bülent Arınç da yapılan işlemin İçtüzük hükümlerine uygun olduğunu belirterek, Grup önerisini Genel Kurul'un oyuna sunmak zorunda olduğunu kaydetti. 
     Konuşmaların ardından yapılan oylamada, AK Parti Grup önerisi kabul edildi. 
     Genel Kurul'da daha sonra bütçe tasarısının tümü üzerindeki görüşmelere geçildi. 
     28 ve 51. maddeler, tasarının tümü üzerinde yapılacak oylamadan önce tekrar ele alınacak. 
     




</TEXT>
</DOC>
