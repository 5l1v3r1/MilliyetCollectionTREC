<DOC>
<DOCNO> 107748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/15/son/sonspo01.html </URL>
<DATE> 2002/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe, Lorant ile devam kararı aldı... 
</HEADLINE>
<TEXT>

     Fenerbahçe Kulübü Yönetim Kurulu, Malatyaspor yenilgisini ardından taraftarların istifaya davet ettiği teknik direktör Werner Lorant ile devam kararı aldı. 
     İdari Koordinatör Kemal Dinçer, Samandıra Tesisleri'nde antrenman sırasında yaptığı açıklamada, yönetim kurulunun Lorant ile devam etmek istediğini ve Alman çalıştırıcının görevinin başında olduğunu söyledi. 
     Yaşadıkları sorunları bir bütün olarak çözmeye çalışacaklarını ifade eden Dinçer, şöyle devam etti 
     ''Sorun tek bir kişinin değil, hepimizin sorunu. Futbolcular, teknik heyet ve idareciler olarak, hep birlikte çözmemiz gereken sorunlar var. Bize güvenmişler, bu takımı kurmuşlar. Bize düşen de takımı bu durumdan kurtarmak. İstenilmeyen bir yerdeyiz. Bugün teknik heyet ve futbolcular, bir toplantı yaparak, sorunları konuşacağız.'' Kemal Dinçer, teknik direktör Lorant'ın görev süresinin herhangi bir maçla sınırlı olmadığını da vurgulayarak, ''Suçu herhangi birine yüklemek yanlış. Herkesin 'Neyi eksik yapıyoruz' diye düşünmesi lazım'' dedi. 
     
</TEXT>
</DOC>
