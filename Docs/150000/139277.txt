<DOC>
<DOCNO> 139277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/26/son/sontur37.html </URL>
<DATE> 2003/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Barzani, ABD'yi Türkiye'nin Irak'a girişini engellemeye çağırdı 
</HEADLINE>
<TEXT>

     Irak Kürdistan Demokratik Partisi IKDP lideri Mesut Barzani, ''bir bölge ülkesinin müdahalesinin, Irak'taki durumu daha da zorlaştıracağını'' söyledi. 
     Iraklı muhaliflerin toplantısı, Kuzey Irak'taki Selahaddin kentinde Kuranıkerim okunmasıyla başladı. 
     Toplantıda bir konuşma yapan Barzani, ''dünya ülkelerini ve komşularını kendilerine yardım etmeye'' çağırdı. Barzani, ''Bir bölge ülkesinin müdahalesi, Irak'taki durumu daha da zorlaştıracaktır'' dedi. 
     IKDP lideri, bölge ülkelerini, özellikle de ABD'yi, ''bir bölge devletinin müdahalesini engellemeye'' davet etti. 
     Mesut Barzani'nin bu sözlerinin salondakiler tarafından alkışlarla karşılandığı gözlendi. 
     Barzani, ''bölge ülkeleriyle doğal diplomatik ilişkiler kurmak istediklerini'' de belirtti. 
     ABD Başkanı George Bush'un Irak danışmanı Zalmay Halilzad ile 60 kadar Amerikalı yetkilinin de katıldığı toplantının yarınki bölümünde Irak Kürdistan Yurtseverler Birliği IKYB lideri Celal Talabani ve Türkmen temsilciler söz alacak. 
     Toplantı nedeniyle Selahaddin kentinde yoğun güvenlik önlemleri alındığı, bazı güvenlik noktalarında Amerikalı askerlerin de bulunduğu gözlendi. 
     





</TEXT>
</DOC>
