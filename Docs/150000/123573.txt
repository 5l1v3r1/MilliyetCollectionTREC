<DOC>
<DOCNO> 123573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/09/son/sonspo17.html </URL>
<DATE> 2002/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'tan Galatasaray'a tepki... 
</HEADLINE>
<TEXT>

     Beşiktaş İletişim Komitesi Başkanı Mete Düren, dünkü Galatasaray maçı sonrası sarı-kırmızılı kulübün bazı yöneticilerin açıklamalarına sert tepki gösterdi. 
     Mete Düren, BJK Nevzat Demir Tesisleri'nde düzenlediği basın toplantısında, Dinamo Kiev maçına konsantre olmak için, Galatasaray karşılaşmasını gündemden düşürmek istediklerini, ancak sarı-kırmızılı yöneticilerin dün yaptığı açıklamalar nedeniyle, böyle bir toplantı gerçekleştirdiğini kaydetti. 
     ''Mağlubiyeti hazmedemeyenlerin verdiği beyanatlar nedeniyle açıklama yapmak zorunluluğu hissettik'' diyen Düren, Galatasaraylı yöneticilerin maçtan günler öncesinde Zago'nun Gençlerbirliği maçında yaptığı hareket nedeniyle ceza alması gerektiğini gündeme getirdiklerini, derbi maç sonrası da talihsiz açıklamalarda bulunduklarını kaydederek, şunları söyledi 
     ''Hakemi bizim tayin ettiğimiz yönündeki gaflete varan açıklamaları şiddetle kınıyoruz. Bizim Beşiktaş yönetimi olarak hakem değiştirme gibi bir yöntemden haberimiz yok. İddiada bulunan kişiler geçmişte bu tür hareketler içine girmişler ki, şimdi çıkıp böylesine konuşuyorlar. Bazı Galatasaraylı yöneticiler sütten çıkmış ak kaşık edalarıyla, Beşiktaş'ı gündem değiştirme çabalarına alet etmesinler, ettirmeyiz ve sert yüzümüzü de gösteririz.'' 
     
     CANAYDIN'A ÖVGÜ 

     Mete Düren, Galatasaray Kulübü Başkanı Özhan Canaydın'a övgüler yağdırırken, Canaydın'ın sportemence ve centilmence davranarak maç sonrası kendilerini tebrik ettiğini ve yapıcı demeçler verdiğini söyledi. 
     Galatasaray'ta bazı yöneticilerin mağlubiyeti hazmedememenin verdiği duygularla davrandığını ifade eden Düren, ''Canaydın'ın centilmenlik ve sportmenlik ruhuyla bezenmiş olan başkanlık karizmasından bazı yöneticiler yeterince yararlanamamışlar. maç sonunda eleştiride bulunabilirler ama buna Beşiktaş'ı alet etmesinler. Bunlar iki kulüp arasında dostluğa gölge düşüren şanssız beyanatlardır'' şeklinde konuştu. 
     
     ''GEÇMİŞ DEFTERLERİ AÇTIRMASINLAR'' 

     Galatasaraylı yöneticilerin itarazda bulunduğu penaltı pozisyonu için eski ve yeni hakemlerin, spor otoritelerinin ortak bir karara varamadığını belirten Düren, maçın sonucunun sadece bu pozisyona bağlanmasını da anlayamadığını kaydetti. 
     ''Geçmiş defterleri açtırmasınlar'' diyen Düren, ''Eğer geçmiş defterleri açarsak Galatasaray çok mahçup olur. Galatasaray'ın penaltılarla kazandığı puanları, ayrıca bizim kaybettiğimiz haksız puanları unutmadık. Mağlubiyet hazımsızlığı içinde, bazı problemleri kapatmak için suni problemler yaratıyorlar'' diye konuştu. 
     
     ''BEŞİKTAŞLI FUTBOLCULAR BÖYLE DAVRANMAZ'' 

     Düren, karşılaşma sırasında ve sonrasında Galatasaraylı futbolcuların hakeme gösterdikleri tepkiyle ilgili bir soruya da, ''Hakemin Galatasaraylı oyunculara tölerans gösterdiğini düşünüyorum. Biz Beşiktaşlı futbolcuların böyle tavır içine girmelerine asla izin vermeyiz. Zamanında futbolcuların kulağına birşeyler üflenmiş ki, bu cesareti bulabiliyorlar. Beşiktaş forması giyen bir oyuncu, bunların yüzde 1'ini bile yapmaz'' diye yanıt verdi. 

     
</TEXT>
</DOC>
