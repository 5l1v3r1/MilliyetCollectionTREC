<DOC>
<DOCNO> 125673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/19/son/sonspo32.html </URL>
<DATE> 2002/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'den Trabzonspor'a 500 bilet... 
</HEADLINE>
<TEXT>

     Fenerbahçe'nin, 22 Aralık Pazar günü Trabzonspor ile yapacağı lig maçı için konuk ekip taraftarlarına yaklaşık 500 bilet ayırdığı açıklandı. 
     Kulüp genel sekreteri Vedat Olcay, Trabzonspor taraftarları için Fenerbahçe Şükrü Saracoğlu Stadı'nda yer ayrıldığını belirterek, ''Yaklaşık 500 bilet, 21 Aralık Cumartesi günü stat gişelerinde satılacak. Ancak stada toplu geliş olmayacak'' dedi. 
     Trabzonsporlu taraftarlar için numaralı tribünde ayrılan yerin biletlerinin 20 milyon liradan satılacağı öğrenildi. 
     Fenerbahçe ile Galatasaray arasında 6 Kasım'da Kadıköy'de yapılan erteleme maçında, sezon başında konuk ekip taraftarlarına yer ayrılmayacağı açıklanmasına karşın, il spor güvenlik kurulu toplantısının ardından Galatasaraylı taraftarlara Fenerbahçe Şükrü Saracoğlu Stadı'nda yer ayrılması üzerine maçtan önce olaylar çıkmış, sarı-kırmızılı taraftarlar stattan çıkarılmıştı. 
     Bu olayın ardından Galatasaray-Trabzonspor maçında da bilet alıp, stada giren bordo-mavili taraftarlar, olay çıkarmamalarına ve sarı-kırmızılı taraftarların desteğine karşın güvenlik güçleri tarafından stattan çıkarılmıştı. 
     





</TEXT>
</DOC>
