<DOC>
<DOCNO> 108203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/18/spor/spo04.html </URL>
<DATE> 2002/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
BUSHİ PATLADI 
</HEADLINE>
<TEXT>

Trabzon’un Arnavut futbolcusu, Samet Aybaba’yı sert bir şekilde eleştirdi, "Bu takım yüreksiz olmamalı. Eğer oynamayacaksam gitmek isterimödedi 
     

     İsyan etti 
     KARADENİZ ekibinin Arnavut futbolcusu Bushi, gol atamaması nedeniyle yapılan eleştirilere sert çıktı. Bushi, "Gençlerbirliği maçında sadece 20 dakika oynadım ve 3 pozisyona girdim. Demek ki, zaman içinde bu pozisyonları gole çevirebilirim. Başarılı olacağıma inanıyorum. Bazı olaylar maça kendimi vermemi engelliyor. Çünkü on birde oynayıp, oynamayacağımı bile maça iki saat kala öğreniyorum" açıklamasını yaptı. 
     
     Resti çekti 
     GOLCÜ oyuncu, bu durumun kendisini olumsuz etkilediğini vurguladı ve "Tam kendimi oynamaya hazırlarken, yedek kalmanın hayal kırıklığını yaşıyorum. Ya da kendimi bir anda kadroda görmenin şaşkınlığını duyuyorum. Taraftarımız bunu anlayamaz" ifadelerini kullandı. Trabzon’u sevdiğini belirten Bushi, "Oynamak istiyorum. Eğer oynamayacaksam da gitmek isterim. Çünkü başarıyı hedefliyorum. Bunun için de sahada kalmalıyım" dedi. 
     
     "Yürek şart" 
     TEKNİK Direktör Samet Aybaba’ya yüklenmeye devam eden Arnavut futbolcu, Trabzonspor’un evinde daha cesur olması gerektiğini savundu. Bushi, sözlerini şöyle sürdürdü "Ne yazık ki, biz tek forvetle oynuyoruz. Rakibe bakarak, daha çok gol yememeyi amaçlıyoruz. Tabii ki sonuçta kararı hocamız verir. Sahadaki başkanımız odur. Ama ben inanıyorum ki Trabzonspor 2 - 3 forvetle oynasa, rakibi gole boğar. Bu takım yüreksiz oynamaz". 
     
     Erman keyifli 
     TRABZONSPOR’DA Samet Aybaba’nın savunmadaki gözdesi Erman Güraçar, Beşiktaş’tan ayrılmakla isabetli davrandığını söyledi. Tecrübeli oyuncu, "İstanbul’da mutlu değildim. Şimdi huzurum yerinde. Futbol oynamanın keyfini yaşıyorum. Eğer sabır gösterilirse, bu takım, birkaç yıl sonra ligin en büyük şampiyon adayı olur. Beşiktaş’tayken Milli Takım’a çağrıldım, ama oynayamadım. Yeniden görev bekliyorum" diye konuştu. 
     
     Yıldırım korkusu 
     BÖLGEDE etkili olan şiddetli yağış nedeniyle Trabzonspor, dün akşam yaptığı antrenmanı yarıda bırakmak zorunda kaldı. Aybaba, şiddetli yağmur ve peş peşe şimşek çakması nedeniyle idmanı yarıda kesti. Futbolcular kondisyon salonda çalışmayı tamamladı. Aybaba, "Benim uzun süre Beşiktaş formasını giymem bu maça bir özellik katmaz. Kazanmak için savaşacağız" dedi. 
     



 SPOR 

























</TEXT>
</DOC>
