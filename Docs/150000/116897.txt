<DOC>
<DOCNO> 116897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/04/son/sondun16.html </URL>
<DATE> 2002/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Seçim sonuçları dış basında... 
</HEADLINE>
<TEXT>

     Avrupa basını, Türkiye'de dün yapılan genel seçimlerin sonuçlarını, çeşitli yorumlarla okuyucularına aktardı. 
     Fransa'da yayımlanan Liberation gazetesinin ''Laboratuvar'' başlıklı başyazısında, ''AK Parti'nin iktidarını bekleyip görmek gerekir'' ve ''Ekonomik krizin getirdiği sıkıntılar AK Parti'nin zaferinde önemli rol oynadı'' gibi ifadelere yer verildi. 
     ''Sonuçların sadece İslamcıların zaferi olarak değerlendirilmemesi gerektiğini'' yazan gazete, AK Parti lideri Tayyip Erdoğan'ın seçim zaferinde, İstanbul'da Belediye Başkanlığı yaptığı dönemde elde ettiği başarının da rol oynadığını yazdı. Gazete, ''Bakalım, görelim... Avrupa'da Hıristiyan demokrasi olduğu gibi, Türkiye'de İslamcı demokrasi mi olacak İslamcılar ile ordu arasında riskli bir satranç oyunu oynanacak. Avrupalılar hem İslamcılara, hem orduya AB'ye girmek için demokrasi ve hoşgörününü şart olduğunu hatırlatmak zorunda'' ifadelerine yer verdi. 
     Le Figaro gazetesi ise seçimlerde ''geleneksel partilerin çöktüğü'' ifadesini kullandı. Gazete, Kıbrıs ve Irak gibi hassas konularda AK Parti hükümetinin yeni bir politika izlemesinin mümkün olmadığı görüşünü savundu. 
     
     HOLLANDA BASINI 

     Hollanda'da yayımlanan Volkskrant gazetesi, AK Parti'nin Meclis'te üçte iki çoğunluğu sağladığını, bu sonuçla hükümet partilerini parlamento dışına ittiğini yazdı. 
     Gazete, ''Türk seçmeninin çok açık bir şekilde, günümüzde herkesin bildiği yolsuzluk olayları ve elit bürokrasi yönetiminin ağır baskısının artık son bulması mesajını verdiğini, seçmenin kitle halinde seçimlere ilk kez katılan bir partiye oy vermeyi tercih ettiğini'' yazdı. 
     Türkiye-AB ilişkilerinde şikayet konusu olan siyasi istikrarsızlığın tek partinin hükümet kuracak olmasıyla aşıldığı, bu açıdan bakıldığında AB ile ilişkilerin daha iyi bir yola oturtulabileceği görüşünü dile getiren gazete, ''ancak bunun, Recep Tayyip Erdoğan'ın söz verdiği gibi iyi olacağı konusunda soru işaretleri bulunduğunu'' öne sürdü. 
     De Telegraaf gazetesi, seçim sonuçlarına ilişkin haberinde, ''Mevcut partiler safdışı'' ve ''Türkiye seçimlerinde deprem'' gibi ifadeler kullandı. 
     Algemeen Dagblad Gazetesi de, seçim sonuçlarını ''Türkiye'de siyasi deprem'' ifadesiyle duyurdu. 
     Hemen hemen bütün gazetelerin haberlerinde AK Parti Genel Başkanı Recep Tayyip Erdoğan'ın siyasi geçmişi anlatıldı ve seçimlerin oldukça sakin ve olaysız bir şekilde sonuçlandığı, önemli bir ayrıntı olarak verildi. 
     
     İTALYAN BASINI 

     İtalyan basını, seçim sonuçlarını genelde ''İslamcıların Zaferi'' başlığıyla verdiler. 
     Sol görüşlü La Repubblica gazetesi, yorumunda, ''İslamcı'' diye nitelediği AK Parti'nin zaferinin Avrupa için tehlike olarak gösterildi ve ''Aklı başında bir Avrupa, bugüne kadar yapmadığını yapmak zorunda. En büyük hata, Türkleri yalnız bırakıp, yardım etmemek olacaktır'' görüşüne yer verildi. 
     Merkez sağ görüşlü La Stampa gazetesi, ''Büyük laiklik kalesi, ABD'nin müttefiki, AB'ye aday ülkede, parlamentodaki mutlak çoğunluğu İslamcılar ele geçirdi. Kazananlar, İran'ın Ayetullah'larından, Suudi Arabistan'ın radikal dincilerinden daha çok kendilerini Avrupalı Hıristiyan Demokratlara benzetiyor'' ifadelerini kullandı. 
     Bu arada, ABD'nin NATO'daki eski büyükelçisi Shereen Hunter ve Beyaz Saray'ın eski güvenlik danışmanı Robert Hunter, İtalya'nın yüksek tirajlı merkez sağ görüşlü gazetesi Corriere della Sera'da yayımlanan demeçlerinde, ''AK Parti, gerçekten Batı yanlısı, Amerika için hiçbir tehlike yok'' dediler. 
     ''Türkiye Suudi Arabistan olmadığını'' ve AK Parti'nin dış politikasının ''merkezci, Avrupa ve ABD yanlısı'' olduğunu söyleyen Amerikalı uzmanlar, ''Güven veren en önemli şey, Türkiye bir demokrasi örneği verdi. Aşırı uçta partiler dışarıda kaldı'' görüşünü savundular. 
     AK Parti'nin seçimleri kazanmasının Türkiye'nin AB yolunu kapayıp kapatmayacağı sorusuna Shereen Hunter, ''Sorun Avrupa, Türkiye değil. Türkiye, çok kültürlü, çok dinli bir toplum ve AB'ye girmek için reform yapıyor'' dedi. 
     Avusturya Televizyonu ORF , ''Türkiye'de zafer ılımlı İslamcıların'' ifadesini kullandı. 
     AK Parti lideri Recep Tayyip Erdoğan'ın AB üyesi ülkeler tarafından ''karışık duygularla izlendiğini'' belirten ORF, Erdoğan'ın Türkiye'deki yabancı diplomatlarla yaptığı toplantılarda partisinin AB üyeliğini desteklediği ve IMF'in önerdiği ekonomik programı uygulayacağı yolunda güvence verdiğini bildirdi. 
     
     BELÇİKA BASINI 

     Belçika gazeteleri, bugünkü manşetlerini ve bazı sayfalarını Türkiye'deki seçim sonuçlarına ayırarak çelişkili haber ve yorumlara yer verdiler. 
     ''Türkiye'de ılımlı İslamcıların büyük zaferi'' manşetini kullanan Le Soir gazetesi, ''AK Parti'nin zaferi, güçlü ordusu devletin laik değerlerine çok bağlı kalan bu ülkeye siyasi istikrar getirmekten uzak bir gelişme'' ifadesini kullandı. 
     Muhafazakar La Libre Belgique gazetesi, manşetini ve birinci sayfasının tamamını Türkiye'deki seçim sonuçlarına ayırırken, iki tam sayfa haber ve yoruma da verdi. 
     Gazete, ''Ilımlı İslamcılar Türkiye'de iktidar oldu'' manşetini kullanırken, birinci sayfasının büyük bir bölümünde, oy kullanan türbanlı bir kadın resmine yer verdi. Manşet altında ise, ''İslamcı bir partinin küllerinden doğan AK Parti, AB yandaşı olduğunu söylüyor'' ifadesi yer buldu. 
     İç sayfa manşetinde ''Türkiye'de büyük çalkantı'' başlığı kullanan gazete, ''Atatürk Cumhuriyeti'nin, tarihinde ilk defa ılımlı İslamcılar tarafından, tek başlarına yönetileceğini'' yazdı. 
     La Libre Belgique, AKP'nin AB ile bütünleşmekten yana, Irak'a yönelik bir operasyona ise karşı olduğunu yazdı. 
     Gazete, bir başka sayfasını da Tayyip Erdoğan'a ayırdı ve Erdoğan'ın mahkumiyetine neden olan şiirin tercümesine yer verdi. Erdoğan'ın geçmişini anlatan ve ''Eskiden Batı kültürlerine ve AB'ye karşıydım. Artık değilim'' sözlerine yer veren gazete, ''eşi türbanlı olan bu liderin başörtüsü sorununa öncelik vermeyeceğini söylediğini'' yazdı. 
     La Derniere Heure gazetesi ise ''yasaklanan bir İslamcı partinin devamı'' olarak nitelediği AKP'yi iktidara getiren seçimlerin AB ve ABD tarafından yakından izlendiğini yazdı. Gazete, ''AB'den biraz daha uzak'' başlıklı yorumunda, AB devlet ve hükümet başkanlarının, Kopenhag zirvesinde, Türkiye konusunda tavır belirlemelerinin söz konusu olduğunu hatırlattı. Gazete, AKP'nin iktidara gelmesinin, icraatının görülmesi için zaman gerektireceğini, AB liderlerinin kendi kamuoyuları karşısında Türkiye'yi savunmalarının zorlaşacağının düşünüldüğünü ileri sürdü. 
     
     RUS BASINI 

     Türkiye'deki seçim sonuçlarını duyuran Rus basını, kazanan AK Parti'yi, ''ekonomik kriz, Türkiye'nin AB'ye üyeliği, Kıbrıs sorunu ve Irak bunalımı'' gibi önemli sorunların beklediğine dikkat çekti. 
     Ülkenin en çok dinlenen haber radyosu Eho Moskova, AKP'nin, ''BM Güvenlik Konseyi'nden karar çıksa bile ABD'nin Irak'a müdahale etmesine karşı çıkacağını'' savundu. 
     RIA ajansı, ''erken parlamento seçiminin en önemli nedeninin ekonomik kriz olduğunu ve seçim sonucunun, ülkeyi krize sokan hükümete karşı seçmenin tavrını ortaya koyduğunu'' ifade etti. RIA ve İtar-Tass, AKP'yi ''İslamcı parti'' olarak nitelediler. 
     Vremya Novostey gazetesi de AKP'nin ''değişen İslamcıların partisi'' olduğunu belirtti ve ''İslamcılar, Avrupa Birliği'ni tercih ediyor'' başlığıyla verdiği haberde, ''Erdoğan, Batı'ya yönelik siyaset güdeceğini ve Türkiye'nin AB'ye girmesi için çaba göstereceğini vaat ediyor'' denildi. 
     İş çevrelerine hitabeden Kommersant gazetesi, ''Türk İslamcılar, Alman Hıristiyan Demokratlar gibi olduklarını belirtiyorlar'' görüşünü dile getirdiği yorumda, AK Parti'nin Türkiye'de siyaseti ''İslamlaştıracağı'' suçlamalarını reddettiğini belirterek, ''seçmen de verdiği destekle buna inanmış görünüyor'' ifadesini kullandı. 
     
     BULGAR BASINI 

     Bulgar medyası, seçim sonuçlarını duyururken, ''Türkiye'de İslamcılar tek başına iktidara geldi'' başlığında birleşti. 
     Seçimlerin galibi AK Parti'yi ''İslamcı kökenli'' olarak niteleyen Bulgar medyası, ''Türk seçmenler eski parlamentodaki tüm partileri parlamento dışına attı ve yerine İslamcıları tek başına iktidara getirdi'' yorumunu yaptı. 
     Bulgaristan Devlet Televizyonu BNT ve Devlet Radyosu BNR , haber programlarında seçim sonuçlarına, Türkiye'deki muhabirleri aracılığıyla geniş yer ayırdı. 
     Erken baskıya girdikleri için seçim sonuçlarına yer vermeyen gazeteler ise bugünkü sayılarında daha çok seçimler öncesinde yapılan anketlerin sonuçlarını yayınladı. 
     İnternet üzerinden yayın yapan ''Mediapool'' adlı haber sitesi de, seçim sonuçlarını manşetten duyurmaya devam ediyor. Sitede yer alan haber-yorumda, AK Parti'nin zaferiyle Türkiye'nin yeni bir döneme girdiği belirtildi. Haberde, AK Parti'nin seçimleri kazanmasının arkasında, mevcut iktidar partilerinin ülkeyi ekonomik krize sürüklemesinin önemli rol oynadığı yorumu yapıldı. 
     
     ÇİN BASINI 

     Çin Uluslararası Radyosu, Türkiye'de seçim sonuçlarının, ekonomik krizin getirdiği yaşam düzeyinin hızlı düşüşüne tepki olduğu yorumunu yaptı. 
     Radyonun Ankara muhabiri tarafından kaleme alınan yorumda, seçimlerin Türkiye'nin ciddi iç ve dış sorunlarla karşı karşıya kaldığı bir dönemde yapıldığına işaret edildi. Yorumda, Türkiye'nin 10 yılı aşkın süredir koalisyon hükümetleri tarafından yönetildiği hatırlatıldı ve ''ülkenin istikrarlı ve uzun vadeli iç ve dış politikalardan yoksun kaldığı'' savunuldu. 
     Kıbrıs sorunun çözümü için baskının arttığı ve ABD'nin Irak'a yönelik olası harekatının konuşulduğu bir dönemde, Türkiye'de ülkenin çıkarlarına en uygun kararı verebilecek güçlü bir hükümete her zamankinden daha fazla ihtiyaç duyulduğu kaydedilen yorumda, yıllardır özlenen tek partili hükümetle ülke içi ve dışından gelen meydan okumaların üstesinden gelme fırsatının doğduğu belirtildi. 
     





</TEXT>
</DOC>
