<DOC>
<DOCNO> 138284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/21/son/sontur13.html </URL>
<DATE> 2003/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül'den ABD Kongre heyetine ''Halkı inandırmakta zorluk çekiyorum'' 
</HEADLINE>
<TEXT>

     Başbakan Abdullah Gül'ün, ABD Kongresi Temsilciler Meclisi üyelerini kabulünde heyete, ''Körfez Savaşı'nda büyük zarar gördük. Ortada böyle bir tablo varken, gerek milletvekillerini gerek halkı inandırmakta zorluk çekiyoruz'' dediği kaydedildi. 
     Edinilen bilgiye göre, Gül, ABD Kongresi Temsilciler Meclisi'nin 6 üyesinden oluşan, Joel Hefley başkanlığındaki heyet ile yaptığı görüşmede, ABD ile Irak sorununun çözümü konusunda işbirliği yapmaya çalıştıklarını, ancak Türkiye'nin bazı hassasiyetleri bulunduğunu söyledi. 
     ''Körfez Savaşı'nda büyük zarar gördük. Ortada böyle bir tablo varken, gerek milletvekillerini gerek halkı inandırmakta zorluk çekiyoruz'' diyen Başbakan Gül'ün, ''Bizler de sizler gibi halka hesap vermek zorundayız'' ifadesini kullandığı belirtildi. 
     Başbakan Gül'ün, Türkiye'nin hassasiyetleri ve kaygılarının mutlaka giderilmesi gerektiğini de ilettiği ve Türkiye'nin bir yandan ekonomik ve siyasi reformlar yaparken bir de Irak krizi ile uğraşmak zorunda kaldığını söylediği bildirildi. 
     Heyetin de Gül'e, ABD ile Türkiye ilişkilerinin geliştirilmesine önem verdiklerini belirttikleri öğrenildi. 
     
     SOKAĞA ÇIKAMAYACAK HALE GELDİK 

     Öte yandan ABD'den Irak operasyonu çerçevesinde Türkiye'ye gelen mesajların Başbakanlıkta olumlu karşılandığı belirtiliyor. Türkiye'nin şu anda ABD'nin hangi talebine ne ölçüde yanıt verilebileceğini tartıştığı kaydediliyor. ABD'nin, Irak sorunuyla ilgili gelişmeler nedeniyle Türkiye'yi gözden çıkarıp çıkarmayacağı da masaya yatırılan konular arasında bulunuyor. Seçim bölgelerinden gelen milletvekillerinin "Sokağa çıkamayacak hale geldik" şeklinde hükümete ilettikleri sitemler de ABD'ye verilecek yanıt ekseninde dikkate alınıyor. Hükümet Türkiye'nin askeri, siyasi ve ekonomik isteklerini açık ve net bir şekilde ABD'ye ilettiği ve artık ABD'nin bu sorunlara ilişkin bir açılım göstermesi gerektiği görüşünde birleşiyor. 
     
     İSTANBUL'DA AÇIKLAMA 

     Başbakan Abdullah Gül, Türkiye ile ABD arasıdaki görüşmelerin ''dostane, karşılıklı güven ve birbirlerinin kaygılarını anlayan bir çerçeve içerisinde devam ettiğini'' söyledi. 
     Özel uçak ''ATA'' ile saat 12.20'de İstanbul'a gelen Başbakan Gül, Atatürk Havalimanı'nda İstanbul Valisi Muammer Güler, Emniyet Müdürü Hasan Özdemir, İstanbul Büyükşehir Belediye Başkanı Ali Müfit Gürtuna ve diğer ilgililer tarafından karşılandı. 
     Gül ile birlikte Devlet Bakanı ve Başbakan Yardımcısı Mehmet Ali Şahin, Sanayi ve Ticaret Bakanı Ali Coşkun, Ulaştırma Bakanı Binali Yıldırım da İstanbul'a geldi. Başbakan Gül, havalimanında gazetecilere yaptığı kısa açıklamada, şunları söyledi 
     ''Biliyorum merak ediyorsunuz. Türkiye ile ABD arasındaki görüşmeler dostane, karşılıklı güven içerisinde ve karşılıklı birbirlerinin kaygılarını anlayan bir çerçevede devam etmektedir. 
     Türk-Amerikan ilişkileri şüphesiz ki çok önemlidir. Çok derindir. O açıdan karşılıklı bir anlayış vardır. Bu çerçeve içerisinde görüşmeler devam etmektedir. Bitince hepinizin haberi olacak.'' 
     





</TEXT>
</DOC>
