<DOC>
<DOCNO> 147374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/04/guncel/gun01.html </URL>
<DATE> 2003/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD mutlu oldu 
</HEADLINE>
<TEXT>

Powell’ın Ankara ziyaretinin sonuçları ABD yönetimini memnun etti. Washington’a göre ilişkilerdeki gerginliği düzeltme amacı, görüşmelerde büyük ölçüde sağlandı 
     YASEMİN ÇONGAR Washington 

     Bush yönetimi, Dışişleri Bakanı Colin Powell’ın Ankara ziyaretinin sonuçlarından memnun. Bu ziyarette üç ayrı alanda sonuç elde etmek isteyen Washington, bu alanların tümünde de aşama kaydedildiği inancında. 
     ABD’li yetkililer, Powell’ın ziyaretine öncelikle bir "öpüşüp barışma ziyareti" gözüyle bakıyorlardı. Türkiye’nin topraklarını ABD askerlerine açmamasıyla sonuçlanan Irak pazarlığı süresince, en gergin dönemlerinden birini yaşayan ikili ilişkileri düzeltme amacı, ABD’lilere göre, Powell’ın Ankara’daki görüşmelerinde "büyük ölçüde" sağlandı. 
     Ziyaretin önemli yanı, Türk ordusunun Kuzey Irak’a girmemesi yönündeki mesajların Powell’ın ağzından bizzat bir kez daha aktarılmasıydı. Powell’ın Türk muhataplarına, "Kuzey Irak’ta müdahalenizi gerektirecek bir durum yok. Böyle bir durumun doğmaması için de çalışmayı sürdüreceğiz" dediğini belirten ABD kaynaklarına göre, Türkiye de bu uyarıya "anlayış" ile yaklaştı. Kaynaklar, peşmergelerin Kerkük ve Musul’a tek başlarına girmemeleri, Türkmenlerin tehdit altında kalmaması ve mülteci göçünün önlenmesi açısından tedbirlerin alındığını vurguladılar. 
     Washington üçüncü olarak, Powell’ın görüşmeleri sonrasında, Türkiye’den Kuzey Irak’a bir ikmal hattı açılmasından da memnun. Bu hat üzerinden Irak’a, ABD askerleri için gıda ve malzeme, ayrıca halka insani yardım taşınması, arama kurtarma çalışmalarında Türkiye’nin devrede olması, yaralanan ABD askerlerinin İncirlik Üssü’ndeki hastanede tedavi görmesi ve gerek halinde ABD uçaklarına Türkiye’de yakıt ikmali olanağı tanınması, Washington’a göre, "Powell’ın elde ettiği artılar." 
     
     Saddam sonrası 
     Powell’ın Ankara’da verdiği bir diğer mesaj ise Saddam sonrası Irak’ta Türkiye’nin devrede olması. ABD, bu geçiş sürecinin "meşruiyeti" konusunda bazı sıkıntılar yaşayabileceğini biliyor ve bu nedenle Türkiye’nin geçici yönetim ile başından itibaren diyalog ve işbirliği yapmasını özellikle önemsiyor. 
     


GÜNCEL 
































</TEXT>
</DOC>
