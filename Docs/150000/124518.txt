<DOC>
<DOCNO> 124518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/13/son/sontur31.html </URL>
<DATE> 2002/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş "Anlaşma yok..." 
</HEADLINE>
<TEXT>

     KKTC Cumhurbaşkanı Rauf Denktaş, Kıbrıs konusunda adadaki iki tarafın bir belgeye imza atacağı yolundaki haberlerin asılsız olduğunu söyledi. 
     Denktaş, iddia edildiğinin aksine böyle bir imzanın söz konusu olmadığını belirterek, BM'nin yapacağı açıklamaya, Kofi Annan planının zemin olarak kabul edildiği yönünde bir ibare girip girmemesi konusunun tartışıldığını bildirdi. 
     Annan'ın her iki Kıbrıs planının da müzakereye ihtiyacı olduğunu söyleyen Denktaş, ''Öyle bir imza yok, bir belgenin imzalanması falan yok. Sadece bunlar görüşülür mü, görüşülemez mi diye bir tartışma söz konusu'' dedi. 
     Bir belgeye imza atılacağına ilişkin haberleri izlediğini söyleyen Denktaş, bu haberleri doğrulamadı. 
     Denktaş, BM'nin, ''İki tarafla da gerekli temaslar yapıldı, iki tarafla konuşuldu'' diye bir açıklama yapacağını ve BM'nin bu açıklamaya, ''Annan'ın 2. belgesinin zemin olarak kabul edildiği ve görüşmelerin devam edeceği'' yönünde bir ibare koymak istediğini kaydetti. 
     Denktaş, ''Bizim görüşümüz ise bu belge zemin olarak kabul edilemez. Biz bunu karşılıklı tartışmak istiyoruz, bu konuda açıklamaya, 'zemin olarak kabul edildi' sözünün girip girmemesi konusunda tartışmalar devam ediyor'' diye konuştu. 
     Rauf Denktaş, BM'nin her iki taraftan da bir belge için imza talebinin olmadığına dikkat çekti. 
     





</TEXT>
</DOC>
