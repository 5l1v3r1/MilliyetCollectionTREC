<DOC>
<DOCNO> 128766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/04/son/sonspo05.html </URL>
<DATE> 2003/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan gazetesi "Ümit Davala Ocak'ta Torino'ya gelebilir" 
</HEADLINE>
<TEXT>

     İtalyan spor gazetesi Tutto Sport, Galatasaray'da kiralık olarak oynayan Ümit Davala'nın, ara transferde Torino'ya gelebileceğini iddia etti. 
     Torino kentinin gazetesi olan Tutto Sport, ''Ümit, Boğalar'ın planında'' başlığı altında verdiği haberde, Galatasaray'dan ayrılarak FC Inter'e dönme hazırlığında olan Ümit Davala için FC Inter'in yeni kulüp aradığını yazdı. 29 yaşındaki Türk futbolcunun tam bir görev adamı olduğunu ve orta alanda hem ortada hem de sağ kanatta çok iyi biçimde oynayabildiğini kaydeden gazete, Torino Teknik Direktörü Renzo Ulivieri'nin de Ümit'i beğendiğini bildirdi. 
     Haberde, Ümit'in Torino'ya transferinde şu anda gözüken en büyük pürüzün Türk futbolcunun sahadışındaki agresif hareketleri olduğu öne sürüldü. 
     Ümit'in saha dışındaki uygunsuz hareketlerinden dolayı bir ününün olduğunu ve bu yüzden FC Inter Teknik Direktörü Hector Cuper'in kesinlikle onu düşünmediğini savunan gazete, bu konunun Torinolu yöneticileri de düşündürdüğünü kaydetti. Tutto Sport, ligde 1 maç eksiğiyle 7 puanla sondan 1. sırada bulunan Torino'nun ligde kalma şansını sürdürebilmesi için Ümit transferinin yararlı olacağını dile getirdi. 
     





</TEXT>
</DOC>
