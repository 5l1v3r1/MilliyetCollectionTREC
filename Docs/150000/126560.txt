<DOC>
<DOCNO> 126560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/24/son/sondun24.html </URL>
<DATE> 2002/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Hayırlı bir iş için bir gece cezaevinde yatın.. 
</HEADLINE>
<TEXT>

     Hollanda'da bir cezaevi yönetimi, meraklılara ve gönüllülere, cezaevinde bir gece geçirmeleri için çağrıda bulundu. 
     Kuzeydeki Hoorn cezaevi müdürü Warnder Speelman, AFP muhabirine verdiği demeçte, ''meraklılara ve gönüllülere, cumartesi gecesini içerde geçirmelerini öneriyoruz'' dedi. 
     Müdürün açıklamasına göre, öneriyi kabul edenlerden 50 euro alınacak, toplanan paralar kanserlilere yardım amacıylı bir vakfa devredilecek. 
     Müdür, cezaevinin yılbaşında kapatılacağını belirterek, gardiyanların ''gider ayak'' böyle ''hayırlı'' bir girişimde bulunmayı kararlaştırdıklarını belirtti. 
     ''Hayırhah'' meraklılar, 50 euroyu ödedikleri takdirde, cumartesi günü 16.00'da ''içeri'' alınacaklar, 17.00'deki akşam yemeğinden 21.00'e kadar sohbet etme, TV izleme, sigara içme ya da oyun oynama olanağına sahip olacaklar ve bu saatte hücreye ''tıkılacaklar.'' Sabahın yedisinde gardiyanlar tarafından uyandırılacak ''gönüllü mahkumlar'' kahvaltıya inecekler. ''İyi hali görülenler'' 11.00'de özgürlüklerine kavuşacaklar. 
     





</TEXT>
</DOC>
