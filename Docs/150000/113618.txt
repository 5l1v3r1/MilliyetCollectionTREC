<DOC>
<DOCNO> 113618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/18/spor/ykoksaldi.html </URL>
<DATE> 2002/10/18/ </DATE>
<TIME>  </TIME>
<AUTHOR> EBRU KÖKSALDI  </AUTHOR>
<HEADLINE>
Milli küfür 
</HEADLINE>
<TEXT>

     Fenerbahçe - Elazığspor maçındaki yorum çelişkileri, Sevilla’nın sahaya atlayan bir taraftar yüzünden 4 maç, daha önce de Betis’in çeşitli olaylar sebebiyle 2 maçla cezalandırılması örneği, tartışmamız gereken esas konunun "tutarlılık" olduğunu gösteriyor. 
     UEFA ve FIFA için fiziki temas tehdidi yüzünden sahaya seyircinin girmesi en ağır suçlardan biri. Ama Türkiye’de küfürden daha hafif bir eylem. Bunun yaşandığı maçlar sonrası Bursaspor, Rizespor, Beşiktaş ile Fenerbahçe’nin aynı cezayı çekmesi sistemin çarpıklığıdır. 2. ve 3. liglerdeki olaylar düşünülürse her hafta korkunç bir ceza patlaması olması lazım. Kamuoyuna güven vermeyen federasyon ve MHK’nın bunun altından kalkması çok zor. 
     UEFA, son haftalarda Avrupa kupası maçlarında ırkçı tezahüratların artması üzerine toplanıp, önlem paketi yayınladı. Futbolcular, önlem alınmazsa maçları boykot edeceklerini belirttiler. Halbuki az da olsa Türkiye’de ırkçılık yıllardır var. Revivo, Feyenoord’da yaşadıklarının benzerini istanbul’da da, Trabzon’da da yaşadı. Mirkovic ve Lazetic icin tribünlere asılan pankartların İtalya’daki faşist pankartlardan farkı yoktu. 
     Küfürü önlemek, şiddeti stadlarda azaltmanın en son ayaklarından. Tedaviye adaletsiz federasyon ve bağlı kurumlarından, sorunlara sırtını dönen ve işin acı verici kısmına ellerini bulaştırmaya yanaşmayan spor camiasından başlamak lazım. 
     Ama kimse canını sıkmasın. Küfür artık millileştirildi. Federasyon, Abdullah, Serhat ve Fatih’e toplu halde edilen ve kendilerinin bile ayıpladığı küfürleri liglerdekinden ayrı tutuyor. Öyle olmalı, çünkü icra edildiği Avni Aker ve Ali Sami Yen’in kapıları o maçlardan sonra kapanmadı, seyirci de tribünlerdeydi. Yani mesaj net Milli maçlarda oyunculara, yabancı hakeme ve rakibe küfür serbest, ama ligde ağzınıza biber süreriz. 
     Araştırmalar holiganlığın sebeplerini alkol, emniyet hataları, medya, kulüpler ve sosyal koşullar olarak tanımlıyor. Türkiye için bir madde daha eklemek lazım Futbolun karar mekanizmasındaki şahıslar ve icraatlerı. 
     Televole kostümünden haz alan yönetim anlayışına dersi ise Liechestenstein teknik direktörü verdi "Federasyon konuk ekiplere fair - play açısından yardımcı olup, en azından iyi bir saha vermeli. Üç gün içinde sadece bir antrenman yapabildik. Saha uygun değildi. Maçtan önce ısınmaya topumuz yoktu. Ayrıca stada polislerin seçtiği yol yüzünden geç geldik". 
     



 SPOR 































</TEXT>
</DOC>
