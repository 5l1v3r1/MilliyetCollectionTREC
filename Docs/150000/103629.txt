<DOC>
<DOCNO> 103629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/23/son/sontur32.html </URL>
<DATE> 2002/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
YTP'den CHP'ye doğru... 
</HEADLINE>
<TEXT>

     Samsun Milletvekili Şenel Kapıcı, YTP'den istifa ettiğini ve CHP'ye katılacağını açıkladı. 
     Kapıcı, bugün yaptığı açıklamada, YTP'nin ''sosyal demokrat, demokratik sol düşünceye sahip olanların yeniden toparlanmasını sağlamak yerine, daha sağda yeralan tabanın toparlanmasına emek verdiğini'' ileri sürdü. 
     Kurucu olarak yeraldığı YTP'nin bazı sağ akımların etkisi altında olduğunu, böyle bir partide kendisinin yeri bulunmadığını bildiren Kapıcı, ''Tarihe mal olmuş, köklü ve birleştirici özelliği olan CHP'ye katılıyorum'' dedi. 
     Kapıcı'nın istifasıyla YTP'nin TBMM'deki sandalye sayısı 62'ye düşerken, bağımsız milletvekilleri 23 oldu. Kapıcı'nın CHP'ye katılması halinde bu partinin TBMM'deki sandalye sayısı ise 2'ye yükselecek. 
     





</TEXT>
</DOC>
