<DOC>
<DOCNO> 133325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/27/dunya/dun03.html </URL>
<DATE> 2003/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Petrol bölgesine İngiliz koruması 
</HEADLINE>
<TEXT>

     DIŞ HABERLER SERVİSİ 

     ABD’nin, Irak savaşının ardından bölgede İngiltere’nin öncülüğünde çok uluslu bir güvenlik gücü kurmayı planladığı ortaya çıktı. İngiliz Sunday Times’in haberine göre ABD Başkanı George Bush bu amaçla, İngiltere Başbakanı Tony Blair’den 15 bin İngiliz askeri isteyecek. 
     Washington’daki diplomatik kaynaklar, İngilizlerin öncülüğündeki bu gücün, büyük şehirler ve petrol kuyularınının güvenliğini sağlayacağını, sınırda ve Kürtlerin kontrolündeki bölgelerde devriye gezeceğini söyledi. Çok uluslu güç ayrıca Saddam Hüseyin’in kitle imha silahlarını da arayacak. Sunday Times Irak’ta savaş sonrasına ilişkin planların, Bush ve Blair tarafından Camp David’de bu cuma gerçekleştirilecek zirvede ele alınacağını yazdı. 
     
     Hedef kuyular 
     İngiliz The Sunday Telegraph gazetesi de savaş sırasında 26 bin İngiliz askerinin Irak’ın yaklaşık bin 500 petrol yatağı ve kuyularını korumaya alacağını belirtti. Habere göre SAS komandoları ve paraşütçü birlikleri, savaş başlar başlamaz petrol kuyularına indirilecek. 7. Zırhlı Tugayı da komandolara tank desteği verecek. Gazete İngiliz askerlerinin şubat ortasından itibaren Kuveyt’te tatbikata başlayacağını yazdı. 
     



 DÜNYA 












</TEXT>
</DOC>
