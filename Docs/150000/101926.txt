<DOC>
<DOCNO> 101926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/15/ekonomi/eko05a.html </URL>
<DATE> 2002/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Temizel’le geldim, CHP’den adayım’ 
</HEADLINE>
<TEXT>

Gelirler Genel Müdürlüğü’nden ayrılan Hamzaçebi, "Temizel beni önemli görevlere getirdi. CHP’den aday olmam sürpriz olmamalı" dedi 
     NEDİM ŞENER 

     ANAP’lı Maliye Bakanı Sümer Oral’a bağlı olarak çalışan Gelirler Genel Müdürü Akif Hamzaçebi, CHP’den aday olmak için görevinden ayrıldı. 
     Hamzaçebi, "Genel beklenti ANAP’tan aday olmam şeklinde olabilir ama beni bürokraside önemli görevlere getiren kişi Zekeriya Temizel’di. İstanbul Defterdarlığı ile gelirler Genel Müdürlüğü görevlerine onun zamanında geldim. Dolayısıyla CHP’den aday olmam büyük bir sürpriz olmamalı" dedi. 
     Bürokrasideki birikimlerini politikada değerlendirmek istediğini belirten Hamzaçebi, bakanlık beklentisi olmadığını belirterek, "Önemli olan parti programının başarılı olması. Politika alanında tercih yapanların kişisel tercihleri ya da istekleri önemli değil" diye konuştu. Hamzaçebi, Trabzon ya da İstanbul’dan aday olarak seçimlere girecek. 1974 yılında Maliye Bakanlığı Teftiş Kurulu’na giren Hamzaçebi, 1999 yılında Gelirler Genel Müdürü olmuştu. 
     



 EKONOMİ 


















</TEXT>
</DOC>
