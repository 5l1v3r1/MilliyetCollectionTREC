<DOC>
<DOCNO> 109039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/23/magazin/amag.html </URL>
<DATE> 2002/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Ondan nefret bile etmiyorum’ 
</HEADLINE>
<TEXT>

Eski aşkı Erol Evcil, belli ki Gülben Ergen’e çok öfkeli. Ne bir şarkısını dinliyor, ne klibini izliyor. Adını bile ağzına almak istemiyor... 
     FATMA HATUN ALAGÖZ Bursa DHA 

     Tutuksuz yargılanmak üzere serbest bırakıldıktan sonra medyanın görüşmek için peşinden koştuğu Erol Evcil’i, Doğan Haber Ajansı muhabirleri köyünde buldu. Kartal Cezaevi’nden çıktıktan sonra, doğruca Bursa’nın Mudanya ilçesine bağlı Çepni köyünde oturan ailesinin yanına gelen Evcil, eski sevgilisi Gülben Ergen’e çok kırılmış. 
     Cezaevine girmeden önce iki kez köyü Çepni’ye getirdiği, özel uçağı ile yurt dışına seyahate götürdüğü Gülben Ergen’in şimdi kasetlerini bile dinlemediğini, kliplerini izlemediğini belirtirken, hakkında da konuşmak istemediğini söyledi. 
     Evcil, "O olay benim için bitti. Onunla ilgili konuşmak içimden gelmiyor. Gülben’den nefret dahi etmiyorum" diyerek eski aşkıyla ilgili son noktayı koydu. 
     "Bedelli askerlik" uygulamasından yararlanıp 1 Ekim günü Burdur’daki birliğine teslim olacak olan Evcil, şu anda hayatında kimsenin olmadığını ve evliliği askerlik sonrasına bıraktığını ifade etti. 
     Evcil, Kartal Cezaevi’nde yaşadığı en kötü olayı da kız kardeşinin doğumundan sonra yaşadığını söyledi. Evcil, "Kız kardeşim doğum yapmıştı. Yeğenimi görmek istedim. Bir ziyaret gününde getirdiler ve ben yeğenimi demir parmaklıkların arkasından öpmek zorunda kaldım. Cezaevinde en acı ve en kötü günüm o gündü" diye konuştu. Hayatının en güzel yıllarının cezaevinde geçtiğini belirten Evcil şunları söyledi "Askerlik sonrası bomba gibi döneceğim. Projelerimi de teker teker yaşama geçireceğim." 
     



 MAGAZİN 













</TEXT>
</DOC>
