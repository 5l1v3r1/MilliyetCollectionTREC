<DOC>
<DOCNO> 132154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/21/son/sondun01.html </URL>
<DATE> 2003/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikan casus uçağı Pakistan'da düştü... 
</HEADLINE>
<TEXT>

     ABD hava kuvvetlerine ait insansız bir predator casus uçağının, olağan uçuşu sırasında Pakistan'ın güneyinde düştüğü bildirildi. 
     Üst düzey bir Pakistanlı polis yetkilisi, Reuters'e yaptığı açıklamada, uçağın, dün akşam Jacobabad'daki hava üssünden kalktıktan sonra düştüğünü söyledi. 
     Aynı yetkili, uçağın, düşman ateşi değil teknik sorun nedeniyle düştüğünü belirtti. 
     İyi korunan Jacobabad hava üssü, Afgan sınırının 288 kilometre doğusunda bulunuyor. Üs, ABD ve Pakistan hava kuvvetleri tarafından ortak kullanılıyor. 
     Pakistan, ABD ordusunun Afganistan'daki arama ve kurtarma operasyonları için üslerini kullanmasına izin vermişti. 
     ABD'ye tanesi 3.2 milyon dolara malolan predator uçağı, Pakistan'da bu ay içinde düşen ikinci casus uçağı oldu. 
     





</TEXT>
</DOC>
