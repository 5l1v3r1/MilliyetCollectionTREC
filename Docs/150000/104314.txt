<DOC>
<DOCNO> 104314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/28/guncel/gun05.html </URL>
<DATE> 2002/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
2 astsubay kayıp 
</HEADLINE>
<TEXT>
Dalaman’da helikopter düştü 
Denize düşen helikopterde görev yapan 2 astsubay kayboldu. Bir yüzbaşı ve üsteğmen yaralı kurtuldu 
     KOCAELİ, MUĞLA DHA 

     TCG Gemlik fırkateyninden eğitim uçuşu için havalanan AB - 212 tipi savaş helikopteri, önceki gece Dalaman açıklarında denize düştü. Helikopterde operatör olarak görev yapan 2 astsubay kaybolurken, bir yüzbaşı ve bir üsteğmen hafif yaralı kurtuldu. 
     Ege Denizi’nde eğitimde bulunan firkateynden gece uçuşu için havalanan Pilot Deniz Yüzbaşı Feza Tunç ve Deniz Pilot Üsteğmen Alpaslan Kamadan yönetimindeki helikopter, önceki gece saat 20.30 sıralarında, bilinmeyen bir nedenle Dalaman önlerinde denize çakıldı. 2 pilot son anda ön kabinin kapılarını açarak kurtulmayı başardı. Ancak teknik arıza nedeniyle düştüğü sanılan helikopterin arka kabininde bulunan Deniz Hava astsubaylar Ramazan Akagündüz ile İbrahim Çakar, dışarıya çıkmayı başaramadı. 
     Helikopter kısa sürede sulara gömülürken, Peksimet Adası’nın batısındaki bölgede derinliğin 1800 metreyi bulduğu ve çıkarılmasının zor olduğu belirtildi. Kayıp astsubayları arama ve helikopteri çıkarma çalışmaları sürerken, hafif yaralanan 2 pilot Aksaz Deniz Üssü’nde ayakta tedavi edildi. 
     



 GÜNCEL 

















</TEXT>
</DOC>
