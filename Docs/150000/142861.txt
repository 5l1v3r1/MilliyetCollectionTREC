<DOC>
<DOCNO> 142861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/15/son/sondun06.html </URL>
<DATE> 2003/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Irak'ın güneyini ağır bombardıman uçaklarıyla vurdu 
</HEADLINE>
<TEXT>

     ABD, Aralık 1998 tarihinden beri ilk kez Irak'a karşı B-1 ağır bombardıman uçaklarını kullandı ve Irak'ın güneyindeki uçuşa yasak bölgeye taşındığı söylenen iki radar sistemini, bu bombardıman uçaklarıyla vurdu. 
     ABD Merkez Komutanlığı'nın kısa açıklamasında, B-1 ağır bombardıman uçaklarından bahsedilmezken, Amerikalı askeri yetkililer, isim vermeden, B-1B Lancer ağır bombardıman uçaklarının, iki radar sistemini vurduklarını söylediler. 
     Açıklamaya göre, TSİ Cuma günü 16.20'da bombalanan bölge, Irak'ın güneybatısında, Ürdün sınırı yakınlarında bulunuyor. 
     Irak kuvvetlerinin, bir radar sistemini güneydeki uçuşa yasak bölgeye taşımasının ardından ABD uçaklarının sistemleri bombaladığı kaydedildi. 
     B-1B Lancer ağır bombardıman uçakları, sesten 1,2 kat hızlı uçabiliyor. Orijinal olarak nükleer başlık taşımak üzere düzenlenen B-1B Lancer uçakları, son yıllarda, geleneksel silahlarla donatılmıştı. Bu uçakların, son birkaç ay içinde, ABD'nin Irak'a muhtemel savaşı çerçevesinde bölgeye yerleştirildiği belirtiliyor. 
     B-1B ağır bombardıman uçakları, Irak'a karşı en son Aralık 1998 tarihinde kullanılmıştı. BM silah gözlemcilerinin Irak'ı terketmesinin ardından, ABD ve İngiliz savaş uçakları, Irak'taki bazı bölgeleri dört gün bombalamıştı. 
     





</TEXT>
</DOC>
