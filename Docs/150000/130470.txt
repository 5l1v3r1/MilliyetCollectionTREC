<DOC>
<DOCNO> 130470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/13/yasam/ayas.html </URL>
<DATE> 2003/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Oğlu için dedektif oldu 
</HEADLINE>
<TEXT>

İşçi olarak gittiği Suudi Arabistan’dan Yanarak öldü’ diye cesedi gönderilen Ayhan Halbutoğulları’nın annesinin inadı, oğlunun yaşadığını ortaya çıkardı... 
     UFUK AKTUĞ İskenderun DHA 

     Oğullarını 10 yıl önce işçi olarak Suudi Arabistan’a yolcu eden Antakyalı Suriye ve Nesip Halbutoğulları ailesi, 1993’te kendilerine ulaşan bir fotoğraftan sonra bir daha ondan haber alamadı. Nihayet, 1997’de gelen bir haber aileyi acıya boğdu. Suudi Arabistan’dan gönderilen resmi yazıda, Ayhan Halbutoğulları’nın, evinde çıkan yangın sonucu öldüğü bildiriliyordu. Aile, Suudi Arabistan’a giderek, kömürleşmiş ve tanınmayacak durumdaki cesedi alarak memleketlerine getirdi. 
     Cenazeyi almak için Suudi Arabistan’da Kral Halid Hastanesi’ne gittiklerini belirten anne Suriye Halbutoğulları burada yaşadıklarını şöyle anlatıyor "Önümüze beş altı yanmış ceset çıkardılar. Birini, Bu senin oğlun’ diye verdiler. Ben Bu oğlum değil’ dedim ve yanan evi görmek istedim, Cenazenizi alın ve gidin’ diye bağırdılar ama ısrar edince evi göstermek zorunda kaldılar. Evde yangın izi yoktu. Yapacak başka bir şey olmadığından cenazeyi alıp, döndük." 
     
     Anne haklı çıktı 
     Anne Halbutoğulları, şüpheleri artınca savcılığa başvurmuş. Defnedildikten iki ay sonra mezar açılıp, alınan doku örneği İstanbul Adli Tıp Kurumu’na gönderilmiş. Ve 1999’da gelen DNA raporuna göre, cesedin Ayhan Halbutoğulları’na ait olmadığı anlaşılmış. Ölüm haberiyle döktüktükleri gözyaşları, raporla sevinç gözyaşlarına dönen aile, gerçeği öğrenmek için Suudi Arabistan’a gitmek istemiş ama vize engelini aşamamış. 
     Nihayet Halbutoğulları çifti 2000 yılında umre vizesi alıp, Suudi Arabistan’a girmeyi başarmış ve çocuklarının izini bulmak için bir dedektif gibi çalışmışlar. Anne Halbutoğulları, bundan sonra başına gelenleri ise şu sözlerle anlattı "Vize süresini iki kez uzatıp, dokuz ay kaldık. Sonunda oğlumuzun Riyad’daki Sevk Cezaevi’nde olduğunu öğrendik. Yetkililer de bunu doğruladı. Ancak, suçunun ve cezasının ne olduğunu gizleyip, oğlumuzu göstermediler." 
     Yetkililerden yardım isteyen baba Nesip Halbutoğulları ise şunları söylüyor "Oğlumuzu, cezaevinde de olsa görmek istiyoruz. Suudi Arabistan makamlarının neden böyle davrandığını ise anlayamıyoruz. Devlet büyüklerimizin sesimize kulak vermesini, derdimize derman olmalarını istiyoruz." 
     



 YAŞAM 

















</TEXT>
</DOC>
