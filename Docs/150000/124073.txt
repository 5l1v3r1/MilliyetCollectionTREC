<DOC>
<DOCNO> 124073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/12/siyaset/siy03.html </URL>
<DATE> 2002/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal Tuzaklara düşmeyin 
</HEADLINE>
<TEXT>

CHP lideri, Kıbrıs için hazırlanan "Lipponen mektubu" konusunda hükümeti uyardı 
     ANKARA Milliyet 

     CHP Genel Başkanı Deniz Baykal, Türkiye’nin Kopenhag kriterlerinin yerine getirilmesi konusunda üzerine düşeni yaptığını, ancak Kıbrıs konusunda taviz vermesinin istendiğini belirtti. Kıbrıs konusunda Finlandiya Başbakanı Paavu Lipponen’in hazırladığı mektubun "tuzak" olduğunu dile getiren Baykal, "Roger planı, Lipponen mektubu gibi tuzaklara en deneyimli politikacılarımızın dahi düştüğünü görüyoruz. Kıbrıs’ta taviz verilemez" dedi. Baykal, CHP grup toplantısında, Türkiye’nin, AB’ye aday ülkelerin çoğundan daha fazla kriteri yerine getiren bir ülke olduğunu söyledi. Türkiye’ye karşı farklı bir yaklaşım içine girilmesinin üzüntü verici olduğunu kaydeden Baykal, "Bu konuda bizden Kopenhag kriterleri dışında Kıbrıs konusunda da taviz vermemiz istenmektedir. Bu konuda bir oldubittiyle karşı karşıya kalmamız isteniyor" diye konuştu. Cumhurbaşkanı Ahmet Necdet Sezer’in Kopenhag’a gitmeme kararının yerinde olduğunu kaydeden Baykal, "Alınacak karar ne olursa olsun, Türkiye Cumhuriyeti’nin onurunu rencide etmeye kimsenin gücü yetmeyecektir" diye konuştu. 
     



 SİYASET 













</TEXT>
</DOC>
