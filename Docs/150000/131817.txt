<DOC>
<DOCNO> 131817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/19/son/soneko02.html </URL>
<DATE> 2003/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kanatlı etimiz AB'ye giremiyor... 
</HEADLINE>
<TEXT>

     Banvit Genel Müdür Yardımcısı Ömer Görener, Avrupa'nın yılda 600-800 bin ton arasında göğüs eti ithal ettiğini belirterek, ''Maalesef Türkiye'den buraya bir dirhem bile göğüs eti gitmiyor'' dedi. 
     Görener, yaptığı açıklamada, sektörün önünü açabilecek tek yolun ihracat olduğunu, firmaların birçoğunun ihracat yapmasına rağmen bunun yetersiz kaldığını söyledi. 
     Türkiye'nin etrafında Avrupa, Rusya ve Arap ülkeleri olmak üzere 3 önemli ihracat merkezi bulunduğuna işaret eden Görener, şunları kaydetti 
     ''Bunlardan en önemlisi Avrupa... Avrupa yaklaşık 600 ile 800 bin ton arasında göğüs eti alıyor. Maalesef Türkiye'den buraya bir dirhem bile göğüs eti gitmiyor. Bunun da bir sebebi var. Tarım Bakanlığı'nın uygulamakta olduğu asgari kontrollerin yeterince yapılmaması ve ilgili dokümantasyonların tam olarak tutulmaması. Dolayısıyla AB'den gelen denetçiler Türkiye'ye geçerli not vermiyor. Bu nedenle de AB, Tarım Bakanlığı'nın kendi çıkardığı kanunları uygulamaması nedeniyle Türkiye'ye ihracat izni vermiyor. AB'ye Tayland'dan Brezilya'dan 2 bin dolara göğüs eti gidiyor, ancak biz buradan toptan fiyatla bin 700 dolara satamıyoruz.'' Tarım ve Köyişleri Bakanlığı'nın gerekli uygulamaları hayata geçirmesi halinde AB'den ihracat iznini alabileceğini dile getiren Görener, bu durumda Banvit olarak 5 yıl içinde yıllık 80 milyon dolar ihracat hedeflediklerini bildirdi. 
     
     ''TÜRKLER HİNDİ ETİNE ALIŞAMADI'' 
     Ömer Görener, merdiven altı üretim diye tabir edilen, hijyen esaslarına göre üretim yapmayan firmaların haksız rekabetin yanı sıra tüketici sağlığını da tehdit ettiğini kaydederek, Tarım Bakanlığı'nın, kanunları uygulamasıyla ihracatın artmasının yanı sıra, haksız rekabeti kaldıracağını ve tüm işletmelerin aynı hijyen kural ve prensiplerle üretim yapmasını sağlayacağını söyledi. 
     Banvit Genel Müdür Yardımcısı Görener, yaşanan krizlerin ardından insanların alım gücünün düşmesi nedeniyle et tüketiminin de azaldığına dikkati çekerek, Türkiye'de şu anda beyaz et pazarında arz fazlası bulunduğunu, dolayısıyla bu yıl içinde kanatlı et fiyatında çok fazla artış beklemediklerini ifade etti. 
     Türk toplumunun, toplam kanatlı et tüketimi içinde son yıllarda yerini almaya başlayan hindi etine hala alışamadığını belirten Görener, hindi etinin özellikle restoran ve büyük oteller tarafından tercih edildiğini ifade etti. 
     Ömer Görener, bu yıl sonu itibariyle toplam 160 milyon dolarlık satış yapmayı planladıklarını, bundan da 12 milyon dolar kar beklediklerini bildirdi. 
     





</TEXT>
</DOC>
