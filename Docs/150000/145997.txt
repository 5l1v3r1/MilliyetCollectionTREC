<DOC>
<DOCNO> 145997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/28/son/soneko33.html </URL>
<DATE> 2003/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan "KDV oranlarını indireceğiz 
</HEADLINE>
<TEXT>

     Maliye Bakanı Kemal Unakıtan, çeşitli mal ve hizmetlerde KDV oranlarının aşağı çekilmesi konusundaki çalışmalarının sürdüğünü, özellikle kan ürünleri ve ilaçta oranların önemli ölçüde aşağı çekileceğini bildirdi. 
     Bakan Unakıtan, Plan ve Bütçe Komisyonu'nda görüşülen bazı vergi yasalarında değişiklik yapılmasına ilişkin yasa tasarısına yönelik eleştiri ve soruları yanıtlarken, KDV oranlarında indirim yoluyla dolaylı vergi yükünü aşağı çekeceklerini söyledi. Unakıtan, bu düzenleme için yasa çıkarmaya gerek olmadığını, bunun Bakanlar Kurulu tasarrufu şeklinde gerçekleştirileceğini belirtti. 
     Dolaylı vergi yükünün yüzde 70'lere geldiğini, getirdikleri ek emlak ve ek motorlu taşıt vergileriyle bu oranı yüzde 66 dolayına çektiklerini anlatan Unakıtan, sözkonusu oranın daha da aşağı çekilmesi için çalışacaklarını söyledi. 
     Unakıtan, yüzde 30'larda seyreden reel faizlerin çok yüksek olduğuna yönelik eleştirilere yanıt verirken de düzeydeki reel faizin hiçbir ülkede bulunmadığını, piyasa ekonomisi dengeleri içinde bu oranı zamanla aşağı çekeceklerini söyledi. 
     Vergi barışı düzenlemesi kapsamında borçlu mükelleflere borçlarını ödemeleri konusunda baskı ve tehdit uyguladıkları yolundaki eleştirilerin ise gerçeği yansıtmadığını ifade eden Unakıtan, "Vergi barışı geldi yararlanın diyoruz. Asla tehdit etmiyoruz, aba altından sopa göstermiyoruz" dedi. 
     Bakan Unakıtan, asgari ücretin vergi dışı bırakılmasının ise söz konusu olmadığını bildirdi. Unakıtan, "Asgari ücretteki vergi yükü yüzde 6, bu inşallah sıfır olur. Ama şu anda böyle bir şey yok" diye konuştu. 
     




</TEXT>
</DOC>
