<DOC>
<DOCNO> 123111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/07/spor/ykocaomer.html </URL>
<DATE> 2002/12/07/ </DATE>
<TIME>  </TIME>
<AUTHOR> YAVUZ KOCAÖMER  </AUTHOR>
<HEADLINE>
Milli Paralimpik Komitesi 
</HEADLINE>
<TEXT>

     14 Aralık 2002 tarihinde, Mart ayında kurulan Milli Paralimpik Komitesi’nin ilk genel kurulu yapılacak. Şimdi kafalarda dolaşan soru, burada kimin başkan olacağı... Hemen meraklılarına belirtelim Yavuz Kocaömer, Milli Paralimpik Komitesi’nin başkanlığına aday olmayacaktır ve bu başkanlığı yapmayacaktır. Gerekçesi ise çok basittir 
     Engelliler sporuna lafla destek olan, hatta hiç destek olmayan, görevleri icabı bu komitenin kurucu üyesi olan insanlarla birlikte çalışmayacaktır. Sağda solda, "Kocaömer’in amacı Milli Paralimpik Komitesi Başkanı olmak" diyenlere de duyurulur. 
     Şimdi yapılacak iş, böyle atıp tutanlara, Türk sporunu idare ettiklerini zannedenlere kalmıştır. Çıkarırsınız adayınızı, genel kurulda seçilir, ondan sonra Milli Paralimpik Komitesi süratle çağımıza uygun bir şekilde gelişir ve bir yandan İstanbul’da bir gün yapılması düşünülen olimpiyatlara destek olur, öte yandan da bu geçecek süre içinde yapılacak olan Paralimpikler’e sporcularımızın katılmasını sağlar ve yurtdışında Türkiye’yi layıkıyla temsil eder. 
     Türk sporu artık gizli kapıların ardında yapılan pazarlıkların döndüğü bir ortamdan çıkmak zorundadır. Kişilerle uğraşmak yerine, ülkenin geleceğini düşünmek zorunda olan Gençlik ve Spor Genel Müdürlüğü yetkililerine gereksinim vardır. Bu yapılmadığı, spora siyaset bulaştırılmadığı sürece ve "kimin arabasına binersen onun düdüğünü çal" prensibinden vazgeçilmediği sürece, Türk sporunda bireysel bir takım başarıların dışında, sistemli ve bizden sonra gelecek genç nesillere bırakacağımız bir spor teşkilatı da olmayacaktır. 
     Tüm okurlarımın, mübarek Ramazan Bayramı’nın huzur içinde geçmesini dilerim. 
     
     



 SPOR 























</TEXT>
</DOC>
