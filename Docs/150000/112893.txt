<DOC>
<DOCNO> 112893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/14/son/soneko19.html </URL>
<DATE> 2002/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan hükümeti FİAT için kolları sıvadı... 
</HEADLINE>
<TEXT>

     İtalyan hükümeti, Fiat Oto'yu krizden çıkarmak için bir strateji masası oluştururken, Ekim ayı sonuna kadar ortaya yeni projenin çıkartılması hedefleniyor. 
     Fiat Oto Başkanı Paolo Fresco ve CEO'su Gabriele Galater'in geçtiğimiz pazar akşamı Başbakan Silvio Berlusconi ve Ekonomi Bakanı Giulio Tremonti ile yaptıkları toplantı sonrasında basına sızan bilgilerde, hükümetin ilk aşamada Fiat'ın fabrika kapatmasını önlemeyi planladığı ifade edildi. 
     Başbakanlık'tan yapılan yazılı açıklamada, "İtalyan hükümeti, otomobil sektörünü güçlendirmek için çeşitli hipotezleri araştırıyor. Tüm seçenekler, pazarın değerini yükseltmeye ve İtalyan otomobil endüstrisinde insan, tecrübe ve teknolojik planı büyütme üzerine kuruluyor" denildi. Endüstri ve finans planlarının, şu anda yeniden yapılanma sınavı altında olan fabrikaların kurtarılmasına yönelik olduğunun vurgulandığı bildiride, Ekonomi Bakanlığı içerisinde oluşturulacak "strateji masası"nında Çalışma ile Üretim Faaliyetleri bakanlıklarından ve sektörden uzmanların görev yapacağı açıklandı. 
     Bu arada Fiat Oto'nun işten çıkartacağı 8100 işçi için istediği isten çıkarılanların maaşının yüzde 80'inin devlet tarafından ödenmesi konusunda hükümet ortakları arasında görüş ayrılıkları devam ediyor. 
     Ulusal İttifak ve Kuzey Birliği partilerinden büyük bir kısmın Fiat'a maddi yardıma karşı olduğu söyleniyor. 
     Öte yandan Fiat'ın kapatılmasını öngördüğü Termini İmerese Palermo ve Arese Milano fabrikalarındaki işçiler bu hafta içinde 12 saatlik greve gitme kararı aldılar. Sicilya'daki fabrikanın işçilerinin aileleri yapılan gösterilerde "Çocuklarımız bu şekilde mafyaya giriyor. Normal işte çalışamıyor. Eğer fabrika kapanırsa mafya kazanmış olacak" şeklinde açıklamalarda bulunuyor. 
     





</TEXT>
</DOC>
