<DOC>
<DOCNO> 133427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/27/son/soneko13.html </URL>
<DATE> 2003/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
BDDK Pamukbank'ın yönetim ve denetimi Fon uhdesinde 
</HEADLINE>
<TEXT>

     Bankacılık Düzenleme ve Denetleme Kurumu BDDK , cuma günü eski sahiplerine devredildiği açıklanan Pamukbank'ın ortaklık hakları ile yönetim ve denetiminin, Fon uhdesinde kalacağını açıkladı. 
     BDDK'dan konuya ilişkin yapılan yazılı açıklamada, Pamukbank T.A.Ş nezdindeki tasarruf sahiplerinin hak ve menfaatlerini korumak, Yapı ve Kredi Bankası A.Ş'nin mülkiyet sorununa çözüm getirmek ve bu suretle mali sistemin istikrarını sürdürmek bakımından, Çukurova Grubu temsilcileri ile kurum yetkilileri arasında yapılan görüşmeler sonucunda mutabakat sağlandığı ve bir porotokol imzalandığı vurgulandı. 
     Açıklamada, mutabakat sağlanan hususlar ise şöyle özetlendi 
     ''Pamukbank T.A.Ş'nin ortaklık hakları ile yönetim ve denetimi, Tasarruf Mevduatı Sigorta Fonu TMSF uhdesinde kalacaktır. Bu amaçla 18 Haziran 2002 tarihinde mevcut hakim ortaklar, Danıştay nezdinde açmış oldukları ve 22 Kasım 2002 tarihli yürütmenin durdurulması kararına konu davadan, imzalanmış protokol esasları dahilinde feragat etmeyi kabul ve taahhüt etmişlerdir.'' BDDK, cuma günü yaptığı açıklamada ise Pamukbank T.A.Ş'nin ortaklık hakları ile yönetim ve denetiminin, Danıştay İdari Dava Daireleri Genel Kurulu'nun 22 Kasım 2002 tarihli yürütmenin durdurulması kararına istinaden, 18 Haziran 2002 tarihindeki hakim ortakları Çukurova Grubu'na dahil kişilere devredildiğini duyurmuştu. 
     
     MUTABAKAT SAĞLANAN HUSUSLAR 

     Açıklamada, üzerinde mutabakata varılan hususlar konusunda şöyle denildi 
     ''Pamukbank T.A.Ş'nin ortaklık hakları ile yönetim ve denetimi, TMSF uhdesinde kalacaktır. Bu amaçla 18 Haziran 2002 tarihinde mevcut hakim ortaklar, Danıştay nezdinde açmış oldukları ve 22 Kasım 2002 tarihli yürütmenin durdurulması kararına konu davadan, imzalanmış protokol esasları dahilinde feragat etmeyi kabul ve taahhüt etmişlerdir. 
     Çukurova Grubu'nun Pamukbank T.A.Ş'deki borçları, TMSF tarafından devralınarak, Grubun diğer TMSF bankalarına borçları ile birlikte, imzalanmış bulunan Protokol'de belirlenen esaslar dahilinde, gerekli ve yeterli teminatlar alınarak ödeme planına bağlanacak. 
     Pamukbank T.A.Ş'nin TMSF'ye devredilmiş olması dolayısıyla, Yapı ve Kredi Bankası A.Ş'de Pamukbank T.A.Ş'nin hakim ortaklarının sahip olduğu hisselerin, temettü hariç ortaklık haklarının 4389 sayılı Bankalar Kanunu'nun amir hükümleri çerçevesinde TMSF tarafından kullanımına ilişkin mevcut uygulamaya devam edilecek.'' Açıklamada, mutabakat sağlanan diğer hususlar ise şöyle sıralandı 
     ''Çukurova Grubu, söz konusu hisselerin bir kısmını, Bankalar Kanunu'nun ilgili hükümlerine uyum sağlamak amacıyla stratejik ortak bularak, üç yıl içinde elden çıkarmayı kabul ve taahhüt etmiştir. Yapı ve Kredi Bankası A.Ş'nin faaliyetlerini sağlıklı bir mali yapı içersinde sürdürebilmesini teminen, yönetim ve esasları taraflar arasında belirlenecek.'' 
     
     NİHAİ ANLAŞMA İMZALANACAK 

     Açıklamada, söz konusu protokolde belirtilen esaslar çerçevesinde, 31 Ocak 2003 tarihine kadar, nihai anlaşma üzerinde mutabık kalınarak imzalanacağı da vurgulandı. 
     Açıklamaya göre bu durumda, Çukurova Grubu'nun Yapı ve Kredi Bankası A.Ş. neznindeki borçlarının yeniden yapılandırılması amacıyla, Çukurova Grubu ile Yapı ve Kredi Bankası A.Ş. arasında imzalanmış bulunan 31 Aralık 2002 tarihli Finansal Yeniden Yapılandırma Sözleşmesi'nin uygulanmasına devam edilecek. 
     BDDK, cuma günü yaptığı açıklamada ise Pamukbank T.A.Ş'nin ortaklık hakları ile yönetim ve denetiminin, Danıştay İdari Dava Daireleri Genel Kurulu'nun 22 Kasım 2002 tarihli yürütmenin durdurulması kararına istinaden, 18 Haziran 2002 tarihindeki hakim ortakları Çukurova Grubu'na dahil kişilere devredildiğini duyurmuştu. 

     
</TEXT>
</DOC>
