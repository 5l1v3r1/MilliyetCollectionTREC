<DOC>
<DOCNO> 113752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/18/son/sontur29.html </URL>
<DATE> 2002/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaplancılara 22.5 yıl ağır hapis istemi 
</HEADLINE>
<TEXT>

     "Kaplancılar" olara bilinen yasadışı İslami Cemiyetler Cemaatler Birliği Anadolu Federe İslam Devleti Hilafet Devleti İCCB AFİD HD örgütüne üye oldukları ileri sürülen 11 sanığın yargılandığı davada, 4 sanığın 4.5 ile 22.5 yıl arasında değişen ağır hapis cezalarına çarptırılması, 7 sanığın da beraatı istendi. 
     İstanbul 6 No'lu DGM'deki duruşmaya, tutuklu yargılanan Bülent Kaplan, Şeref Alçık, Mehmet Nacak ve İsmet Demir ile tutuksuz sanıklardan Ahmet Bayoğlu katıldı. Davanın diğer tutuksuz sanıkları ise duruşmaya gelmedi. 
     Esas hakkındaki görüşünü açıklayan Savcı Ahmet Ayvaz, sanıklardan Bülent Kaplan'ın yasadışı silahlı örgüt içinde faaliyetlerde bulunduğunu ifade ederek, sanığın milli eğitim sistemi dışında şeriat esasına dayalı okul ve derslik açıp öğrenci kabul ettiğini söyledi. 
     Kaplan'ın "yasadışı örgüte üye olmak" suçundan 15 ile 22.5 yıl arasında ağır hapis cezasına çarptırılmasını isteyen Savcı Şeref Alçık, Mehmet Nacak ve İsmet Demir'in de "yasadışı örgüte yardım ve yataklık etmek" suçundan 4.5 ile 7.5'ar yıl arasında ağır hapisle cezalandırılmasını talep etti. 
     Ayvaz, diğer sanıklar Ahmet Bayoğlu, Kamil Arslan, Ahmet Yağlı, Ertan Doğan, İdris Dinçer, Selahattin Karakaya ve Zübeyir Karaalp'i suçlamayı gerektirecek yeterli delil bulunmadığından, bu sanıkların beraatına karar verilmesini istedi. 
     Duruşmada söz alan sanık Bülent Kaplan, örgütle bir ilgisinin olmadığını savunarak "Çocuklarını okuttuğum velileri maddi menfaat için biraraya topladım. Bunun dışında örgütsel bir düşüncem yoktur. Beraat ve tahliyemi istiyorum" dedi. 
     Diğer tutuklu sanıklar da suçlamaları kabul etmeyerek tahliye talebinde bulundular. 
     Tahliye taleplerini reddeden Mahkeme Heyeti, sanık avukatlarının esas hakkındaki savunmalarını hazırlamaları için duruşmayı erteledi. 
     
</TEXT>
</DOC>
