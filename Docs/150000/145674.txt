<DOC>
<DOCNO> 145674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/27/son/sondun11.html </URL>
<DATE> 2003/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
''Koalisyon güçleriyle savaşacak 7 milyon silahlı Iraklı var'' 
</HEADLINE>
<TEXT>

     Irak'ın Sri Lanka'daki maslahatgüzarı, gerekirse koalisyon güçleriyle çarpışabilecek, kadınlar dahil 7 milyon silahlı ve askeri eğitim görmüş Iraklının bulunduğunu söyledi. 
     Maslahatgüzar Vacidi Abbas, koalisyon askerlerinin, başkent Bağdat ve diğer kentlere girme planlarına ilişkin olarak, ''Amerikan ve İngiliz askerleri neyle karşılaşacağını bilmiyor. Bu kişiler, sıradan insanlar gibi görünüyor, ancak ihtiyaç duyulduğunda savaşçı birliklere dönüşebilirler'' dedi. 
     Abbas, koalisyon güçlerinin, kentlere girmesi halinde bu savaşçılarla karşılaşacağını belirterek, bu kişilerin, yakın dövüş yeteneklerine sahip olduğunu söyledi, ancak silahlarına ilişkin açıklama yapmadı. 
     Irak'ın, Körfez savaşından sonra asker yetiştirmek ve donatmak için daha fazla çaba gösterdiğini ifade eden Abbas, ''Amerikalı ve İngiliz askerler, sağdan soldan bombalıyor, ancak bizimle karada savaşmaya yürekleri yok. Gerçek askerler olsalar, havadan bomba yağdırıp çakallar gibi sinsice saklanmak yerine, gelip bizimle yüzleşirler'' dedi. 
     


     




</TEXT>
</DOC>
