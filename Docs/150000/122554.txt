<DOC>
<DOCNO> 122554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/04/ekonomi/aeko.html </URL>
<DATE> 2002/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümeti destekliyoruz 
</HEADLINE>
<TEXT>

IMF Avrupa Birinci Bölge Direktörü Michael Deppler Görüşmelerde ulaştığımız sonuç, hükümetin uygulayacağı programın, Fon’un tam anlamıyla destekleyeceği bir program olduğu yönündedir 
     EKONOMİ SERVİSİ 

     IMF Avrupa Birinci Bölge Direktörü Michael Deppler, Fon’un yeni hükümetin politikalarını desteklediğini açıkladı. IMF Türkiye Masası Şefi Juha Kahkonen ve Türkiye Temsilcisi Odd Per Brekk ile birlikte iki gündür hükümet yetkilileri ile görüşmeler yapan Deppler, görüşmelerin sonucuna ilişkin olarak düzenledği basın toplantısında, "Ulaştığımız sonuç hükümetin uygulamaya niyetli olduğu programın, Fon’un tam anlamıyla destekleyeceği bir program olduğu yönündedir" dedi. 
     Dün açıklanan enflasyon rakamlarının ekonomik göstergelerde gözle görünür bir iyileşmeyi yansıttığını belirten Deppler, "Enflasyon hedeflerin altına doğru hareket ediyor. Büyüme de hedeflerin üzerinde. Döviz kuru, faiz oranları düşündüğümüzden çok daha iyi seviyede. Piyasalarda güven arttı. Türkiye’nin önümüzdeki dönemde sürdürülebilir sonuçlar aldığını görmekten memnunuz" dedi. 
     
     Politikaları bize uyuyor’ 
     Deppler, edindiği izlenimi şöyle aktardı 
     "Hükümetin seçim bildirgesinde kamu maliyesinde daha ihtiyatlı gidiş niyeti vardı. Bütçenin de daha çok sosyal ihtiyaçlara doğru kaydırılması niyeti vardı. Borç stokunun ve enflasyonun düşürülmesinde yoğunlaşmıştı. Bunları Fon’un kuvvetle destekleyeceği türden politikalar. Sosyal politikaların spesifik unsurlarını tartışmadık. Fon zarar görebilecek gruplar ile ilgilidir. IMF kesinlikle etkilenenlerin bu etkilerden kurtulmasına yönelik politikaları destekleyecektir. Hükümetin uygulamaya niyetli olduğu programın Fon’un tam anlamıyla destekleyeceği bir program olduğu yönündedir. " 
     
Düşük ve istikrarlı enflasyonla büyüme      Devlet Bakanı Ali Babacan, büyüme modellerinin düşük ve istikrarlı bir enflasyon ortamında, sürdürülebilir bir borç stokuyla büyüme’ olduğunu söyledi. IMF heyeti ile görüşmelerin ardından açıklamalarda bulunan Babacan, yine IMF heyeti ile görüşmesinden sonra Başbakan Yardımcısı Abdüllatif Şener’in yaptığı, "Yüzde 6.5’lik faiz dışı fazla hedefi bu yıl değişmeyebilir’ şeklindeki açıklamanın aksine, IMF ile müzakerelerde, bu hedefin özellikle ele alınacağını belirtti. 
     Daha önce 2003 enflasyon hedefi ile ilgili olarak, "Bu rakam değişebilir, hedef yüzde 20’nin birkaç puan altı veya üstü olabilir’ şeklinde açıklama yapan Babacan, dünkü açıklamasında, "TÜFE hedefinde büyük değişiklik beklemiyoruz, gerek görmüyoruz" diye konuştu. Enflasyon hedeflemesine geçiş tarihinin henüz kesinleşmediğini de belirten Babacan, Irak ile ilgili çalışmaların da sürdürüldüğünü söyledi. 
     
     Detaylı eylem planı hazırlanıyor 
     Babacan şöyle dedi 
     "Büyüme modelimizi anlattık. Tam görüş birliği içindeyiz. Klasik büyüme modellerinden bahsetmiyoruz. Bizim modelimiz düşük ve istikrarlı bir enflasyon ortamında, sürdürülebilir bir borç stokuyla büyüme modeli. Ayrıca seçim beyannamesi, Acil Eylem Planı ve Hükümet Programı gibi dokümanlardan daha kapsamlı bir eylem planı hazırlıyoruz. İlk taslağı bitti. Şu anda tercümeleri yapılıyor. Bizim eylem planımızın detayları incelendiğinde mevcut stand - by anlaşmalarının, niyet mektuplarını çok çok ötesinde, farklı tedbirler söz konusu." 
     
Bankalar Kanunu sıkı uygulansın’      Hükümetin kendi politikaları üzerinde çalıştığını ve Kahkonen’in gelecek hafta tekrar gelerek hükümetle ana unsurları görüşüp tartışacağını anlatan Deppler, dördüncü gözden geçirmenin de bütçe ile birlikte ocakta tamamlanmasını ümit ettiklerini söyledi. 
     IMF’nin bankacılıkta yeniden yapılandırmayı kuvvetle istediğini belirten Deppler, Pamukbank ile ilgili sorulara şöyle yanıt verdi 
     "IMF, taahhütleri takip ediyor, Bankacılık Kanunu’nun sıkı sıkıya uygulanmasını istiyor. Hükümet bağımsız kuruluşları tamamen desteklediğini açıkladı. Bu kuruluşlar Türkiye ekonomisinin iyi çalışması için önemlidir. Pamukbank konusunda bu aşamada daha fazla bir şey söyleyemem. Fon, BDDK’nın tedbirlerinin ve hareketlerinin kanuna uygun olduğunu düşünüyor. Bu konu, Türkiye’nin sağlıklı bir bankacılık sektörüne sahip olması ve kredi musluklarının açılması için de önemlidir. Kanuna uygun hareket edilmeli." 
     Deppler’in diğer önemli açıklamaları ise şöyle 
     
     Türkiye krizden çıkıyor 
     "Benim inancım Türkiye’nin krizden çıkmakta olduğu yönünde. Artık her şeyin iyi gideceğini söylemek istemiyorum. Halen yüksek borç ve enflasyon sorunu var. Ancak bu büyük borç dağının aşağı giden yamacında olduğunu düşünüyorum. 
     
     Faiz dışı fazla hedefi uygun 
     Yüzde 6.5 faiz dışı fazlayı müzakere etmedik. Müzakereler önümüzdeki hafta başlayacak ve rakamlar netleşecek. Ancak ana unsurlarda mutabakat mevcut. Bunlardan biri de borç stokunun azaltılması. Faiz dışı fazla için 6.5 hedefinin uygun bir hedef olduğunu düşünüyoruz. Kanımca hükümet bu konuda karar vermeye çalışıyor. 
     
     Ek finansman ihtiyacı yok 
     Hükümetin uygulayacağı politikaların programa dahil edilmesi gerekiyor. Ancak bugün itibariyle kabul edilen herhangi bir değişiklik yok. Hükümet uluslararası piyasalara çok rahat erişiyor. Dolayısıyla bugün ek bir finansmana ihtiyaç yoktur. 
     
     Ücretler hedefe göre artmalı 
     Ücret artışlarında geriye doğru endeksleme, enflasyonun düşürülmesi maliyetini artırır. İstihdam tartışılacaktır. Hükümetin anlayışı daha etkin bir kamu sektörüne kaymaya doğrudur. Genel politikası, niyet mektubu ile aynı çizgidedir." 
     



 EKONOMİ 

















</TEXT>
</DOC>
