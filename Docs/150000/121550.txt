<DOC>
<DOCNO> 121550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/28/son/sondun07.html </URL>
<DATE> 2002/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
New York Times Bush, Türkiye'den destek almak için girişimde 
</HEADLINE>
<TEXT>

     New York Times gazetesi, ''Bush yönetiminin Irak'a karşı olası savaşta, yeni Türk hükümetinin desteğini sağlamak amacıyla büyük bir girişim başlattığını'' yazdı. 
     Gazete, ABD Savunma Bakan Yardımcısı Paul Wolfowitz'in önümüzdeki günlerde Türkiye'ye yapacağı ziyaretin bu kapsam içinde değerlendirilmesi gerektiğini ifade etti ve Ankara'nın, Wolfowitz'in Brüksel ve Londra'yı da kapsayacak ziyaretinin en önemli durağı olacağını belirtti. 
     ABD'nin Irak'la ilgili olarak 2 askeri plan hazırladığını, bunlardan ilkinin, Türkiye'nin geniş çaplı işbirliğini öngördüğünü, diğerinde ise Türkiye'nin desteğinin çok daha alt düzeyde olacağını ifade eden gazete, Amerikalı yetkililerin, Irak'a yönelik bir operasyonda Türkiye'nin nasıl bir rol oynayacağını tam olarak açıklamadıklarını yazdı. ABD'nin, bombardımanlarda Türkiye'deki hava üslerini kullanabileceğini kaydeden gazete, Türkiye'nin büyük bir orduya sahip olduğunu da hatırlattı. 
     Haberde, ABD'nin, Türk Silahlı Kuvvetleri'nin olası bir saldırıya katılmasını isteyip istemediği sorusunu cevaplandıran üst düzey bir yetkilinin, ''Washington, kuzeyden gelecek bir askeri tehditle karşı karşıya kalacak bir Irak'la çatışmanın daha avantajlı olacağına inanıyor'' dediği yer aldı. 
     
     ''NATO'DAN TÜRKİYE'YE DESTEK TAAHHÜDÜ'' 
     Haberde, ABD'nin, Irak'la savaş durumunda NATO'nun, ittifak üyesi Türkiye'yi destekleyeceğine dair taahhütte bulunmasını talep ettiği de belirtildi. NATO sözleşmesinin 5. maddesi, üye ülkelerden birine yönelik saldırının, tüm ittifaka yapılmış kabul edilmesini öngörüyor. Washington, Irak'la çatışma durumunda bu maddenin işletilmesini istiyor. 
     ''ABD Başkan Yardımcısı Dick Cheney'in ilkbahar aylarında Ankara'yi ziyaret ettiğini'' hatırlatan gazete, ''Türkiye'de yapılan son seçimlerde, güçlü İslami görüşleri olan AK Parti'nin büyük bir zafer kazanmasının Bush yönetimini, her şeye yeniden başlamaya mecbur bıraktığını'' yazdı. 
     
     TÜRKİYE'Yİ İKNA GİRİŞİMİ 
     Gazete, Bush yönetimi yetkililerinin, Türkleri Irak'a yönelik bir harekatı desteklemeye, hatta harekata katılmaya ikna etmek için çeşitli argümanlar öne süreceğini de yazdı. Bunlar arasında, ''Türkiye harekata katılırsa savaş daha çabuk sonuçlanacak ve Türkiye açısından daha az ekonomik zarar meydana gelecek'' görüşünün de yer aldığı belirtildi. 
     Bu arada, Bush yönetiminin Türkiye'ye, Irak savaşı yüzünden uğrayacağı zararı karşılamak amacıyla ekonomik yardım vermeye hazırlandığı, ancak bunun miktarının müzakereye tabi olduğu kaydedildi. 
     Washington ayrıca, Irak'ta yeni bir hükümet işbaşına geldiği takdirde Türkiye'nin bundan ekonomik olarak yararlanacağı ve Irak'la ticaretinin gelişeceği görüşünü de savunuyor. ABD buna ek olarak Türkiye'nin AB'ye katılma çabalarına destek veriyor. 
     New York Times, Bush yönetiminin kuzey Irak'ta bir kürt devleti kurulmasını desteklemeyeceğine de açıklık getirdiğini yazdı. 
     





</TEXT>
</DOC>
