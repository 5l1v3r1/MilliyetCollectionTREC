<DOC>
<DOCNO> 109478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/25/son/sondun10.html </URL>
<DATE> 2002/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika'da sosyalistlerle Yeşiller nişanlanıyor... 
</HEADLINE>
<TEXT>

     Belçika'da Valon Sosyalist Parti PS ve Valon Yeşiller ECOLO , Cumartesi günü yapılacak bir törenle ''nişanlanacaklarını'' açıkladılar. 
     Gelecek yaz yapılacak genel seçimler yaklaşırken, bir ''sol kontrat'' imzalayacaklarını belirten iki parti yetkilileri, bu belgede solun ortak değer ve hedeflerinin yer alacağını duyurdular. 
     ''Nişanlanıyoruz, ama hiçbir zaman evlenmeyeceğiz'' diyen PS ve ECOLO yetkilileri, ''ortak program'' veya ''ortak liste'' yöntemlerini denemeyeceklerini, bunların Fransa'da solu başarısızlığa sürüklediğini, Belçika'da Almanya modelinin örnek alınacağını ifade ettiler. 
     Belçika federal hükümeti, Valon ve Flaman sosyalistler, liberaller ve yeşillerin koalisyonundan oluşuyor. Liberal Parti, bir süre önce isim değiştirerek ve Brüksel'de aynı değerleri paylaştığı FDF partisiyle birleşerek, Reformcu Hareket MR adını almıştı. 
     PS ve ECOLO, bu yılın başından beri, oluşturdukları heyetlerle ortak hedef ve değerleri kağıt üzerinde belirleme çalışmalarını sürdürdüler. Bu çalışmaların tamamlanmasıyla, Cumartesi günü imzalanacak sözleşme, törenden sonra kamuoyuna açıklanacak. 
     





</TEXT>
</DOC>
