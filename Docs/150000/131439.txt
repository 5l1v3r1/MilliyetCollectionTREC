<DOC>
<DOCNO> 131439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/17/son/sondun15.html </URL>
<DATE> 2003/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Seyahat acentesinden ilginç hizmet "Çıplak yolculuk" 
</HEADLINE>
<TEXT>

     ABD'deki bir seyahat acentesi, çıplaklar nüdist için ilginç hizmet başlattı. Çıplaklar, acente tarafından kiralanan Meksika'daki çıplaklar oteline uçarken de giysilerini çıkarabilecekler. 
     Teksas eyaletinin Houston kentindeki Castaway Travel isimli seyahat acentesinden yapılan açıklamaya göre, çıplaklığı tercih eden müşteriler, dünyada ilk kez 499 dolara Meksika'ya çıplak uçabilecek. 
     Yolcuların havalimanında giyinik olması gerektiği kaydedilen açıklamada, elbiselerin ancak uçak havalandıktan sonra çıkarılabileceği belirtildi. 
     Acente sahibi James Bailey, yolculara koltuklara serilmek üzere havlu verileceğini söyledi ve mürettebatın giyinik olacağını kaydetti. 
     Boing 727 tipi yolcu uçağının yanı sıra, Cancun kentindeki bir oteli de kiraladıklarını ifade eden Bailey, çıplakların burada da bir hafta süreyle ''rahat edebileceğini'' söyledi. 
     





</TEXT>
</DOC>
