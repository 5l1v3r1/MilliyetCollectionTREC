<DOC>
<DOCNO> 107156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/12/yasam/yas05.html </URL>
<DATE> 2002/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ölüme iade 
</HEADLINE>
<TEXT>

Koca dayağından bıktığı için iki çocuğunu alıp İran’dan kaçtı Yadigar. Ama Edirne’de yakalandı. Şimdi onu ülkesinde ya idam, ya dayak bekliyor 
     GÖKHAN KOYGUN Edirne DHA 

     Daha 23 yaşında İranlı Yadigar Muhammed Sağdigi. Yıllardır yediği koca dayağından öyle bıkmıştı ki, gözü hiçbir şey görmedi. 
     İki yaşındaki oğlu Human Muhammed ve dört yaşındaki kızı Samido’yu da yanına alarak Avrupa’ya gitmek için ülkesinden kaçıp Türkiye’ye girdi. 
     Amacı kendisi ve iki çocuğu için daha iyi bir yaşam kurmaktı. İstanbul’da bağlantı kurduğu insan tacirleriyle Avrupa ülkelerine gitmek için 6 milyar liraya anlaştı. 
     Ancak, bir grupla Meriç yakınlarından Yunanistan’a geçmek isterlerken sınır devriyelerine yakalandılar. Yadigar, sorgusu yapılmak üzere diğer kaçaklarla birlikte Edirne Jandarma Komutanlığı’na götürüldüğünde gözyaşları içinde verdi ifadesini... 
     
     Belki de idam ederler 
     "Kocamdan yediğim dayaklar canıma tak edince biriktirdiğimiz paraları ve iki çocuğumu da alarak kaçtım. Ne olur beni geri göndermeyin. İran’da beni ya idam eder ya da kocama teslim ederler. Bana değil yavrularıma acıyın." 
     Artık o ve çocukları dönüşü olmayan bir yolda. Jandarmanın sınırdışı edilmek üzere Yabancılar Şube Müdürlüğü’ne teslim ettiği İranlı anne ve çocukları, belki dayağa belki de ölüme gönderilmek için Gürbulak sınırkapısına doğru yola çıktı. 
     



 YAŞAM 
















</TEXT>
</DOC>
