<DOC>
<DOCNO> 117653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/07/son/sontur15.html </URL>
<DATE> 2002/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'ın da sanıklar arasında bulunduğu ihale davası başladı 
</HEADLINE>
<TEXT>

     AK Parti Genel Başkanı Recep Tayyip Erdoğan'ın da aralarında bulunduğu 18 kişinin, İstanbul Büyükşehir Belediyesi'nin ''billboard'' ilan panosu ihalelerine fesat karıştırılması iddiasına ilişkin yargılanmasına başlandı. 
     İstanbul 13. Asliye Ceza Mahkemesi'ndeki duruşmaya, tutuksuz sanıklar Mesut Pektaş, İdris Naim Şahin, Şaban Erden, Ali Yılmaz, Nuriddin Dönmez, Hüseyin Gülsün, Yılmaz Şener, Temel Coşkun, Ahmet Önal, Ahmet Duran, Nihat Macit, Sabri Dereli, Ayşe Zuhal Sezen, Mikdat Yetim ve Mehmet Ali Terlemez katıldı. Recep Tayyip Erdoğan, Ümit Özerol ve Osman Yıldırak ise duruşmaya gelmedi. 
     Kimlik tespitlerinin ardından sorguları yapılan sanıklardan AK Parti'den İstanbul Milletvekili seçilen İdris Naim Şahin, davaya esas oluşturan müfettiş raporunda çelişkiler olduğunu belirterek, ''Dönemin konjonktürüne göre kendilerine yapılan sipariş üzerine hazırlanmış bir rapordur. Raporu hazırlayanlar bu şekilde görevlerini kötüye kullanmışlardır. Haklarında suç ihbarında bulunuyorum'' dedi. 
     Şahin, dava konusu ihalelerin usulüne uygun olarak yapıldığını sözlerine ekledi. 
     Mesut Pektaş da müfettiş raporlarında, muhammen bedelin düşük tespit edilip belediyenin zarara uğratıldığından bahsedildiğini hatırlattı. 
     Bahsi geçen ihalelerin ekonomik kriz yaşandığı bir dönemde yapıldığını ve böyle dönemlerde şirketlerin reklam giderlerini kıstığını belirten Pektaş, aslında bedellerin o döneme göre yüksek tespit edildiğini söyledi. 
     Ali Yılmaz da muhammen bedellerin tespiti sırasında herhangi bir usulsüzlük yapılmadığını ve bu bedelleri tespit etme yetkisinin belediyeye ait olduğunu belirterek, ''Dosyadaki belgelerden, belediyenin zarara uğratılmadığı açıkça ortaya çıkıyor. Zaten dava konusu ihaleler Sayıştay onayından geçmiştir'' diye konuştu. 
     Sabri Dereli de sırf ''bazı kişiler hakkında dava açılmış olması'' için bu davanın açıldığını savundu. 
     Diğer sanıklar da mahkemeye yazılı savunma vererek, haklarındaki suçlamaları kabul etmediklerini bildirdiler. 
     
     ERDOĞAN'IN AVUKATI 
     Recep Tayyip Erdoğan'ın avukatı Nevzat Er de söz alarak, davaya esas oluşturan raporun ''tazmin raporu'' olduğunu, buna dayanılarak dava açıldığını belirtti. 
     Er, ''Bu davanın içeriği itibariyle derhal beraatla sonuçlandırılabileceği kanaatindeyiz. Yasaya göre, dinlenmeyen sanıklar celp edilmeden dava beraat kararıyla sonuçlandırılabilir. Ancak mahkeme davayı sonuçlandırmazsa biz zaten müvekkilimizi duruşmada hazır edeceğiz'' diye konuştu. 
     Duruşmaya katılmayan Recep Tayyip Erdoğan, Ümit Özerol ve Osman Yıldırak'ın avukatları tarafından hazır edildiklerinde dinlenmelerine, bu celseye katılan sanıkların duruşmalardan vareste tutulmasına karar veren Hakim, eksikliklerin giderilmesi için duruşmayı erteledi. 
     Hakim Melek Kasar, dinlenmeyen sanıkların celse arasında gelmeleri durumunda da ifadelerini alabileceğini avukatlara hatırlattı. 
     
     İDDİANAMEDEN 
     Cumhuriyet Savcısı Rasim Işıkaltın tarafından hazırlanan iddianamede, İstanbul Büyükşehir Belediyesi'nin tasarrufundaki 30 adet afiş değiştiricili ışıklı mega billboard, 350 adet direkler arası ışıklı mega billboard ile bin adet tek yüzlü ışıksız billboard için ihaleler yapıldığı anlatılıyor. 
     Söz konusu ihalelerde Devlet İhale Yasası'nın 9. maddesinde belirtilen hususların yerine getirilmediği, muhammen bedelin tespitinde yeterince piyasa araştırması yapılmadığı ve gerekli özenin gösterilmediği öne sürülen iddianamede, bu nedenle belediyenin 50 trilyon 7 milyar 457 milyon lira gelir kaybına uğradığı kaydediliyor. 
     ''Muhammen bedeller düşük takdir edilerek ihaleye fesat karıştırıldığı'' anlatılan iddianamede, dönemin İstanbul Büyükşehir Belediye Başkanı Recep Tayyip Erdoğan ile belediye görevlileri Ümit Özerol, Mesut Pektaş, İdris Naim Şahin, Şaban Erden, Ali Yılmaz, Nuriddin Dönmez, Hüseyin Gülsün, Yılmaz Şener, Osman Yıldırak, Temel Coşkun, Ahmet Önal ve Ahmet Duran'ın, ''ihaleye fesat karıştırmak'' suçundan 1 ile 3'er yıl arasında hapis cezasına çarptırılması isteniyor. 
     İddianamede, sanıklardan Nihat Macit, Sabri Dereli, Ayşe Zuhal Sezen, Mikdat Yetim ve Mehmet Ali Terlemez'in de ''ihaleye fesat karıştırmak'' suçunu 2 kez işledikleri gerekçesiyle 2 ile 6'şar yıl arasında hapisle cezalandırılması talep ediliyor. 
     





</TEXT>
</DOC>
