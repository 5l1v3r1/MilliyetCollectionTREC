<DOC>
<DOCNO> 135275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/05/son/sonspo10.html </URL>
<DATE> 2003/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Dürüst Şampiyonluk yarışında sonuna kadar varız... 
</HEADLINE>
<TEXT>

     Galatasaray Kulübü İkinci Başkanı ve Basın Sözcüsü Ali Dürüst, Beşiktaş'ın Fenerbahçe'yi yenip kendileriyle puan farkını 5'e çıkarmasının, şampiyonluk yarışını çok fazla etkilemeyeceğini söyledi. 
     Ali Dürüst, A.A muhabirine yaptığı açıklamada, ligde genelde şampiyonlukları az puan yitiren takımların elde ettiğini ifade ederek, şöyle konuştu 
     ''Bu da bizim şampiyonluğa gitmek ve 5 puan farkını kapatmak için puan kaybını en aza indirmemiz gerektiğini gösteriyor. Geçmişte 5 ve 7 puan gibi farklar şampiyonluk için pek garanti olmadı. Ligde lider de olsanız, geride de olsanız, temkinli davranmanız lazım. Şampiyonluk mücadelesinde sonuna kadar yarış devam edecek, biz de bu yarışta sonuna kadar varız.'' Birinci Süper Lig'de son sıralara düşmemek için mücadele eden takımların birbirlerine yakın puanlara sahip olduğunu hatırlatan Dürüst, ''Bu da şampiyonluk mücadelesini etkileyecek. Takımlar puan almak için mecbur olacak. Her maç da final havasında geçecek'' dedi. 
     
     ''TRANSFERLERDE DİKKATLİ DAVRANDIK'' 

     Dürüst, ara transferde yabancı oyuncu alırken dikkatli davrandıklarını ve uyum sorunu yaşamayacağına inandıkları futbolcuları kadrolarına kattıklarını dile getirdi. 
     Takımlarında son güne dek oynayan ve en azından kendilerine benzer takımlarından oyuncuları transfer ettiklerini kaydeden Dürüst, tercih edilen futbolcuların uyumu konusunda sıkıntı yaşamayacaklarını umut ettiklerini sözlerine ekledi. 

     
</TEXT>
</DOC>
