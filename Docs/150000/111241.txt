<DOC>
<DOCNO> 111241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/05/guncel/gun03.html </URL>
<DATE> 2002/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Maçta terör işbirliği 
</HEADLINE>
<TEXT>

İspanya’daki Alaves - Ankaragücü maçında ETA ile işbirliği içinde eylem yapmaya çalışan PKK’lıların oyununu Ankara Emniyet Müdür Yardımcısı bozdu 
     CEMAL ERSEN Alaves 

     PKK KADEK, Deportivo Alaves - Ankaragücü maçında İspanya’nın ayrılıkçı terör örgütü ETA’yla işbirliği yaparak pankart açtı. İşbirliğini Ankara Emniyet Müdür Yardımcısı Zekai Baloğlu bozdu. 
     UEFA Kupası’ndaki temsilcilerimizden Ankaragücü’nün önceki akşam Vitoria kentinde Alaves’le oynadığı karşılaşmada maçın her iki yarısında da sahaya giren ve örgütün bayrağını açan PKK üyelerine ETA taraftarları da destek verdi. 
     Maçın 32. dakikasında sahaya giren iki şahıs, PKK’ya ait bayraklar açtı. Olay nadeniyle maç üç dakika dururken, güvenlik güçleri şahıslara müdahale etti. Ankaragücü kalesinin arkasında bulunan tribünde de PKK’ya ait 20 metrelik bir pankart açılarak sloganlar atıldı. Oyunun 59. dakikasında iki şahıs yine sahaya girmeye çalıştı. Ancak İspanyol polisi bu kez daha atik davrandı. 
     Bu gelişme üzerine Ankaragücü kafilesiyle Alaves’e gelen Ankara Emniyet Müdür Yardımcısı Baloğlu, İspanyol güvenlik yetkilileri ile bir araya geldi. Görüşmeden kısa süre sonra yüzleri kar maskeli bir grup polis tribüne girerek ETA ve PKK sempatizanlarının açtığı pankartı ellerinden aldı. Polisin protesto edildiği olaydan sonra maç bitimine dek herhangi bir çirkinlik yaşanmadı. 
     Maç bitiminde ise sarı - lacivertli futbolcu ve yöneticileri taşıyan iki otobüs güvenlik güçleri eşliğinde süratli bir şekilde stattan alınarak özel uçağın beklediği havaalanına götürüldü. 
     



 GÜNCEL 






















</TEXT>
</DOC>
