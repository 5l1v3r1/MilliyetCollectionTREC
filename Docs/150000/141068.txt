<DOC>
<DOCNO> 141068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/06/son/sontur04.html </URL>
<DATE> 2003/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Tezkere çıkmadı ama askeri malzemeler yola çıktı... 
</HEADLINE>
<TEXT>

p    İskenderun Limanı'nda hükümet tezkeresinin reddinden sonra kapıdan döndürülen askeri araç ve malzeme yüklü konvoy bu sabah yola koyuldu. 
     Olası Irak harekatı kapsamında gözlerin çevrildiği İskenderun Limanı'ndan, askeri araçların yüklendiği TIR'lar konvoy halinde çıkış yaptı. Dün Liman'a giriş yapan TIR'lara, askeri araçlar, tankerler ve konteynırlar yüklendi. Bu sabah erken saatlerden itibaren Liman Kapısı'na doğru sıralanan ve konvoy oluşturan TIR'lar, Jandarma eskortu eşliğinde çıkış yaptı. TIR'ların sınır bölgelerine gideceği ifade ediliyor. 
     Bu arada Mersin Limanı'na önceki gün giriş yapan Bahama Bandıralı 6 bin 310 gros tonluk konteynır gemisi ''CEC MERIDIAN'', demirlediği 12 nolu rıhtımda bekletiliyor. 
     Geminin yükünü boşaltabilmesi için henüz talimat gelmediği ve bu nedenle işlemlere başlanmadığı bildirildi. 
     Gemide, çadır, ilaç ve benzeri lojistik malzeme bulunduğu belirtiliyor. 
     





</TEXT>
</DOC>
