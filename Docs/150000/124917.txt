<DOC>
<DOCNO> 124917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/16/yasam/yas03.html </URL>
<DATE> 2002/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarihi zafere gölge düştü 
</HEADLINE>
<TEXT>

II. Dünya Savaşı’nda korku salan Alman gemisi Bismarck’ı İngilizler değil mürettebatı batırmış 
     DIŞ HABERLER SERVİSİ 

     Amerika Birleşik Devletleri donanmasından emekli araştırmacı Fred McLaren, İngiliz donanma tarihinin en şanlı sayfalarından birini silmek üzere. McLaren, İkinci Dünya Savaşı sırasında İngiliz donanmasının yanı sıra Atlantik’ten geçen tüm gemilere büyük korku salan Alman savaş gemisi Bismarck’ın İngiliz gemilerince değil kendi mürettebatı tarafından batırıldığını öne sürüyor. 
     Bismarck’ın Atlantik Okyanusu’nda İrlanda açıklarında 4 bin 900 metre derinlikteki enkazına denizaltıyla inmeyi başaran ilk kişi olan McLaren, gemide İngiliz topları ve torpidolarının açtığı hasarın Bismarck’ın batmasına yeterli olmayacağını, dev savaş gemisinin İngilizlerin eline geçmesinden korkan Alman mürettebatın Bismarck’ı batırdığını öne sürüyor. 
     Titanik’in enkazını bulan ünlü kaşif Robert Ballard ve Bismarck’a bir dalış gerçekleştiren ünlü yönetmen James Cameron da savaş gemisinin İngiliz ateşi sonucu battığına inanmıyor. 
     
     İngilizlerin en büyük başarısıydı 
     Dev savaş makinesinen sağ kurtulmayı başaran denizciler de ifadelerinde bazı mühendislerin geminin belli noktalarına patlayıcılar yerleştirerek geminin batmasını sağladığını söylemişti. Bismarck’ın "İngiliz savaş gemilerince batırılmasıysa" Britanya donanma tarihinin en büyük başarılarından biri olarak kayda geçmişti. 
     



 YAŞAM 





















</TEXT>
</DOC>
