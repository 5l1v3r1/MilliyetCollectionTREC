<DOC>
<DOCNO> 128285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/02/son/soneko10.html </URL>
<DATE> 2003/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Zeytin de uydudan izlenecek... 
</HEADLINE>
<TEXT>

     Ege Üniversitesi EÜ Ziraat Fakültesi Toprak Bölümü Öğretim Üyesi Doç. Dr. Yusuf Kurucu, pamuktan sonra Ege Bölgesi'nin zeytin alanlarını da uydular aracılığıyla belirleyerek zeytin haritası çıkaracaklarını söyledi. 
     Doç. Dr. Kurucu, pilot bölge olarak belirledikleri Balıkesir'in Edremit İlçesi'nde çalışmalara başladıklarını belirtti. Türkiye Bilimsel ve Teknik Araştırma Kurumu TÜBİTAK destekli yaptıkları çalışma ile Türkiye'nin zeytin politikasının belirlenmesine katkı sağlayacaklarını dile getiren Kurucu, şu bilgiyi verdi 
     ''Zeytin AB'nin doğrudan destek verdiği ürün çeşitlerinden biri. AB ülkelerinde zeytine destek verilir. Avrupa'nın zeytin ve zeytinyağı üretimi Türkiye ile içiçe değil. Türkiye'de üretilen zeytin ve zeytinyağının önemli bir bölümü ihraç ediliyor. Dolayısıyla fiyat politikasında Avrupa'nın üretimi ile bizim üretimimizin birlikte değerlendirilip bir fiyat politikası uygulanması gerekir.'' Zeytin ağaçlarının kesilerek yok edildiğini bildiren Kurucu, şunları söyledi 
     ''Şimdi biraz para ettiği için çiftçi, zeytin ağaçlarını korumaya alıyor. Ama özellikle ikinci konut, imar ya da sanayi amaçlı çok zeytin ağacı kesildi. 1950'li yıllarda Türkiye'nin bir zeytin envanteri vardı. Bunlar dosyalarda kayıtlıdır. Ama herhangi bir haritası yok. Zeytin haritası olmadığı için nerede ne kadar zeytin var bilinmiyor. Bu çalışma sonunda pilot bazda zeytin haritası çıkardıktan sonra bu yöntemi geliştirerek tüm Ege Bölgesi'ne yayacağız. Bu yöntem daha sonra da Akdeniz Bölgesi için de kullanılabilir.'' Daha önce pamuk alanlarının uydu yöntemiyle belirlendiğini dile getiren Kurucu, pamuk alanlarının görüntülenmesinde optik uyduların kullanıldığını, zeytin alanlarında hem optik, hem de radar görüntülerinden yararlanacaklarını söyledi. 
     Uydu görüntüleri ile arazi kullanım planlaması yaparken zeytine uygun bölgeleri belirleyeceklerini anlatan Kurucu, ''Bunların içinde zeytin yer alıyor mu Yer alan bölgeler mutlaka vardır. Bir de elimizdeki zeytin dikili alanların yüzölçümünü bileceğiz. Zeytin üretimimize, ihracatamıza ve Avrupa'ya bakan tarım politikalarımıza yön verirken bu envantere ihtiyacımız olacak'' diye konuştu. 
     Kurucu, Edremit'teki çalışmanın 2003 yılının sonuna kadar tamamlanacağını belirtti. 
     





</TEXT>
</DOC>
