<DOC>
<DOCNO> 145767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/27/son/sonspo03.html </URL>
<DATE> 2003/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Adanaspor Fenerbahçe, yenilmeyecek takım değil... 
</HEADLINE>
<TEXT>

     Birinci Süper Futbol Ligi takımlarından Adanaspor'un idari menajeri Erdoğan Yılmaz, iyi oynamalarına rağmen bunu skora yansıtamamanın sıkıntısını yaşadıklarını söyledi. 
     Erdoğan Yılmaz, yaptığı açıklamada, küme düşme korkusunu üzerlerinden atamadıklarını, Malatyaspor maçındaki yenilgiyle de şok yaşadıklarını, ancak geçmişe değil geleceğe bakmak zorunda olduklarını belirtti. 
     İngiltere-Türkiye Avrupa Futbol Şampiyonası grup eleme karşılaşması nedeniyle haftayı boş geçirmemek için Gaziantepspor ile özel maç yapacaklarını hatırlatan Yılmaz, şunları söyledi 
     ''Futbolcular tüm performanslarını ortaya koyuyorlar. İyi de oynuyorlar, ama bunu skora yansıtamıyoruz. Önümüzdeki hafta Fenerbahçe ile karşılaşacağız. Fenerbahçe kötü gidiyor, yenilmeyecek bir takım değil. Saha ve seyirci avantajıyla Fenerbahçe'yi yenerek tehlike hattından uzaklaşmak istiyoruz.'' İbrahim'in cezasının tamamlandığını belirten Yılmaz, ''Timko, Murat Özatak ve Cafer sakat. Ancak önümüzde daha 10 gün var. Fenerbahçe maçına yetiştireceğiz'' diye konuştu. 



     




</TEXT>
</DOC>
