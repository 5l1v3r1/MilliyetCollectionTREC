<DOC>
<DOCNO> 106590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/09/son/sonspo22.html </URL>
<DATE> 2002/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Serhat "Oktay Ağabey ile bir sorunum yok" 
</HEADLINE>
<TEXT>

     Fenerbahçe'nin golcü ve milli futbolcusu Serhat Akın, Oktay Derelioğlu ile bir sorununun olmadığını belirterek, ''Tartışma her takımda olur. Ama orada bitmesi lazım'' dedi. 
     Samandıra Tesisleri'nde basın mensuplarının sorularını yanıtlayan Serhat, iki yıldır Fenerbahçe'de oynadığını ve kasti olarak kimseye pas vermemezlik yapmadığını söyledi. 
     Serhat, oyunun stresi içinde böyle şeylerin olabileceğini ifade ederek, ''Gol atma arzusu yüksek olur, pas gelmez. O pozisyonda Oktay ağabeyi görmedim. Zaten ayağımdan fazla açtığım topa zor yetiştim. Yoksa gördüğüm anda pas veririm. Sonuçta Oktay ağabeyin gol atması beni sevindirir. Hepimiz Fenerbahçe için oynuyoruz'' diye konuştu. 
     Bir pozisyonda Fatih'in de kendisine pas vermediğini vurgulayan Serhat, şöyle konuştu 
     ''Ben gidip onunla kavga edersem olmaz. Maç içinde böyle şeyler olabilir. Soyunma odasında tartışma da yaşanabilir. Ancak takım olmak istiyorsak, bazı şeylerin özel kalması gerekir. Basına sızmasına ben de üzüldüm. Ama maalesef oluyor. Biz Oktay ağabeyle birbirimizi dövmedik. Niye pas vermedin diye tartıştık. Açıkladım, orada bitmesi lazım.'' 
     
     ''ÖZEL HAYATIMIZ OLACAK'' 
     Serhat, Fenerbahçe'de işler kötü gidince hemen bekarların özel yaşamlarının gündeme geldiğini kaydederek, ''Bu her zaman böyledir. Özel yaşamım olacak. Boş zamanlarımda gidip eğleneceğim. Ama bir limiti olmalı'' dedi. 
     Milli Takım kampının ardından Fenerbahçe'de kampa girdiğini anlatan genç futbolcu, ''İki hafta kampta kalacağız. Kamplar yoğun. Bundan şikayetçi değilim. İşimi yapıyorum. Ama Alemci diye yazılar çıkmasına üzülüyorum. Sonuçta ben hayatımdan memnunum'' diye konuştu. 
     
     ''WASHİNGTON ÇOK İYİ BİR GOLCÜ'' 
     Serhat Akın, takım arkadaşı Brezilyalı Washington'dan övgüyle söz etti. 
     Brezilyalı futbolcunun çok iyi bir golcü olduğunu kaydeden Serhat, ''Antrenmanda çok ilginç vuruşları var. Sert vurmuyor, ama isabetli vuruyor. Vuruş tekniği çok iyi. Kafa toplarında güçlü olduğunu ispat etti. Çok gol atacak'' dedi. 
     Serhat, Fenerbahçe'de sağ kanatta oynamasının, Lorant'ın sistemi gereği olduğunu dile getirerek, şunları söyledi 
     ''Hocamın sisteminde sağ kanatta oynuyorum. Ona uymak zorundayım. Ama son maçta beni Washington ile ortada ikili oynattı. Avrupa'da da böyle oluyor. Uzun boylu golcünün yanına kısa boylu seçiliyor. Kısa boylu golcü aralara girip pozisyon arıyor. Oktay ağabey de böyle bir golcü. 
     Fenerbahçe'de sezonun ilk maçlarında gol atamıyorum. Ondan sonra açılıyorum. Geçen sezon ikinci devrede çok gol attım. Ama bu sezon umarım şimdiden atmaya başlarım. Eksiklerim muhakkak vardır. Fenerbahçe'de ve Milli Takım'da kalıcı olmak istiyorum. Gol yollarındaki eksiklerimi antrenmanlarda Oktay ve Hakan ağabey gibi golcülerden öğrenerek kapatmam gerekir. Herkesten bir şeyler kapmalıyım.'' 
     





</TEXT>
</DOC>
