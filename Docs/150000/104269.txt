<DOC>
<DOCNO> 104269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/27/son/sontur11.html </URL>
<DATE> 2002/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Erkan Mumcu ANAP'tan istifa etti, Ak Parti yolunda... 
</HEADLINE>
<TEXT>

     ANAP'tan istifa eden Isparta Milletvekili Erkan Mumcu'nun yarın AKP'ye katılması bekleniyor. Mumcu, kendisine yapılan parlak kariyer önerilerini elinin tersiyle iterek, ülkenin geleceği için bunlardan feragat ettiğini ileri sürdü. 
     Isparta Milletvekili Erkan Mumcu, parlamentoda düzenlediği basın toplantısında, artık ANAP'ta siyaset yapma olanağı kalmadığını ve bu kararı alırken zorlu süreçlerden geçtiğini söyledi. Siyasete devam etmek için, inandığı ilkelerin hayata geçirilmesinde kendisine fırsat ve olanak verecek başka bir platform aramaktan başka çaresi kalmadığını ifade eden Mumcu, inandığı şeyler uğruna bedel ödediğini de kaydetti. 
     Mumcu, bakan olduğu dönemde ve daha sonra partide, hükümetin bir vizyon birliği ve koordinasyonu bulunmadığını, ülkeyi çok büyük riskler beklediğini ifade ettiğini, ancak bu nedenle hep eleştirildiğini ve "üzerine vazife olmayan işlere karışmakla" suçlandığını söyledi. Mumcu, ANAP'ın bu süreçten en az zararla çıkması için bakanlığı bırakıp, partide görev almayı Mesut Yılmaz'a kendisinin teklif ettiğini de anlattı. 
     Mumcu, son gelişmeler ışığında ya her şeyi göze alarak partide mücadele etmek, ya da partiden ayrılmak gibi bir seçeneği olduğunu belirterek, "Bana teklif edilen çok parlak kariyer teklifini de elimin tersiyle iterek, ülkenin geleceği için bir feragat olan bu kararı aldım" diye konuştu. Erkan Mumcu, bundan sonra da siyasete devam edeceğini vurgulayarak, "Siyaseti bırakmak benim için bir mücadeleden vazgeçmek, bir katkıda bulunmamaktır. Bu nedenle siyasete devam konusunda hiçbir tereddüt yaşamadım. 
     Değerlendirme yapacak çok kısa bir sürem var. Bu sürede ülkeme yararlı olabilecek bir siyasi tercihi ortaya koyacağım" dedi. 
     
     "BEN SİYASİ RÜŞTÜNÜ İSPATLAMIŞ BİR SİYASETÇİYİM" 

     Mumcu, "Karar vermenizde ANAP'ın baraj altında kalacak olması da etkili oldu mu" sorusu üzerine, "Ben bunun öyle olduğunu bugün tespit edenlerden biri değilim. Bunun böyle olacağını üç yıl önce partinin her kademesinde söyleyenlerden biriyim. Bunun böyle olmaması için elimden gelen herşeyi yapmış bir insanım. Ben seçilme kaygısı olan bir siyasetçi değilim. Ben siyasi rüştünü ispatlamış bir adamım. Kendi seçmeniyle, Isparta halkıyla bütünleşmiş bir siyasetçiyim. Bugün istersem bağımsız olarak seçilme hakkım da vardır. Benim kaygım ülkeme birikimlerimle bir katkıda bulunma kaygısıdır" diye konuştu. 
     
     YILMAZ'A UYARI 

     ANAP Genel Başkanı Mesut Yılmaz'ın siyasi gelecek için parti değiştirenleri "siyasi ahlaksızlıkla" suçlayan açıklamalarına da değinen Mumcu, şunları söyledi 
     "Bugün bir hükümetin yıkılması için milletvekili transfer edip, yeni bir hükümet kurmak için milletvekili transfer ederken, siyasi ahlakın a'sını aklına getirmeyenlerin ahlak söylemlerine söyleyecek bir kelime bulamıyorum. Ama, bu meseleler polemiğe dönüştürülürse tamamen tutanaklardan, tamamen tarihi kayıtlardan her türlü cevabı vermeye de hazırım." ANAP istifa eden Erkan Mumcu'nun yarın AKP'ye katılacağı da öğrenildi. 
     
</TEXT>
</DOC>
