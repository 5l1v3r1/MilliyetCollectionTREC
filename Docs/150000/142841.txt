<DOC>
<DOCNO> 142841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/15/yazar/altan.html </URL>
<DATE> 2003/03/15/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Doğrusu Bush’undan da, Irak’ından da, tezkeresinden de gına geldi 
</HEADLINE>
<TEXT>

     Ve hava İstanbul’da yine yağmurlu. 
     Beşiktaş da, UEFA Kupası çeyrek finalinin ilk maçında Lazio’ya 1 - 0 yenildi. Politik, diplomatik, hafiften demagojik bir değerlendirmeyle "şimdilik yenilmiş göründü"... 
     Ola ki Kara Kartallar yarı final başarısını, Fatih’in ruhuna tüm bir İstanbul coşkusuyla selam göndermek için Batı Roma yerine, eski Doğu Roma’da göstermeyi yeğlediler. 
     İşte size hamaset dürümlü bir anlatım. Biliyorsunuz biz sade politikada değil futbolda da, hamasi bir üslubu severiz. 
     Hemen oturtalım hışımlı mısraları 
     Ey Lazio hiç sevinme, bir golcük attım diye, 
     İstanbul’da Beşiktaş, karartacak enseni. 
     Düşünüp dur şimdiden belaya çattım diye, 
     Kara Kartal, maymuna çevirebilir seni... 
     
     Yorumlar, öngörüler, yeni dünya düzeni, falan filan festekiz... 
     Globalleşmenin nasıl somutlaşmakta olduğu, sanki gözlerden kaçıyor gibi... 
     Oysa her ülkenin siyasetçisi, artık her ülkenin içinde... Her ülkenin siyasetçisi, her ülkenin içinde TV’lere çıkıp İngilizce konuşuyor... 
     Yusyuvarlak dünyanın milyarlarca insanı da, bunları dinleyip dinleyip öfkelenirse milyon milyon sokaklara dökülüp bağırmaya başlıyor 
     - Ananın örekesi, babanın çöp tenekesi... 
     
     Bush’un geri adım atması zor. Hele hele günde bir milyar dolar harcayarak onca uçak gemisini, tankı, füzeyi, yüz binlerce askeri hareketlendirdikten sonra... 
     Saddam da, inadım inat, kıçım iki kanat ayaklarında... 
     Sırf Irak’ta doğmuş olduğu için, çoluk çocuk yarım milyon Iraklı ölecek... 
     
     Ee peki, yeni dünya düzeni sırf şurada, yahut burada doğdu diye, çoluk çocuk milyon milyon ölüp gidenlere, nasıl bir artı getirecek 
     Sorun burada... 
     Sıradan insanların milyarlarcasının sürünüp durması yetmiyormuş gibi bir de milyarlarcasının bombalarla, füzelerle öldürülmesi önemli değil de siyasetçilerin kendilerine göre hesapladığı çıkarlar mı önemli .. 
     
     Yok ABD’nin çıkarı, yok Almanya’nın çıkarı, yok Rusya’nın çıkarı... 
     Ülkelerin çıkarları, acaba gerçekten çakışıyor mu birbiriyle 
     21. yüzyılın sormaya başladığı soru budur aslında... 
     Bush’un kendine göre siyasal çıkarıyla, 230 milyon Amerikalının çıkarı ne kadar örtüşüyor acaba 
     
     Silah üreten şirketlerle otomotiv, telekomünikasyon, turizm, giyim, yeme - içme endüstrilerinin çıkarları hep aynı paralelde mi 
     Yılda 900 milyar dolarlık satım gerçekleştiren silah endüstrisi, milyarlarca insanın yoksul kalmasına neden oluyor... 
     Yoksulluğu bir türlü aşamayan insanlar ise, durmadan artan modern teknolojinin ürünlerini - yoksul kaldıkça - nasıl alacaklar 
     Siyasetçiler ne plan yaparlarsa yapsınlar 21. yüzyılın dinamikleri, dünyadaki bugünkü dengesizlikleri değiştirecektir... 
     Böylesi bir değişime uyum sağlayabilenler, paçayı kurtarırken sağlayamayanlar büyük bedeller ödeyeceğe benzer... 
     
     Dünya medyası da henüz pek alışık değil, evrensel değişimlerde teknolojinin etkisini değerlendirmeye... 
     Her ülke siyasetçisinin, nasıl olup da, her ülkenin TV’lerinde İngilizce konuşmaya başladığına kimsenin aklı takılmıyor. 
     1903’te böyle bir şey düşünülebilir miydi 
     II. Abdülhamit, özel uçağıyla gittiği Washington’da, Başkan Th. Roosevelt’le kameraların karşısında ve mikrofonlar önünde, demeç verebilir miydi 
     Böylesi bir değişimi, siyasetçiler mi planlayıp gerçekleştirdiler 
     
     İskenderun’da yoğunlaşan askeri faaliyet... Türk hava sahasının, ABD savaş uçaklarına açılıp açılmayacağı... Tezkerenin geçip geçmeyeceği... BM Güvenlik Konseyi’nin, Bush’un Irak saldırısını onaylayıp, onaylamayacağı vs... 
     Bir bardak su rica edebilir miyim, lütfen Irak’sız olsun... 
     
     







Amerika bize yardım etmeli 


Doğrusu Bush’undan da, Irak’ından da, tezkeresinden de gına geldi 


Vah memleketim 


Ankara’yı bir kere daha aramayacağız’ 


Güçlü devlet olmak için 


Rahatsız ve iktidarsız 


Kabahatli kim 


Kıskaca karşı çare ne 


Ya içindeyiz çemberin ya da içinde 


"Ver de kurtul kuşatması..." 


Johnson mektubu ve Bush 


Neden kalkınmış tek Müslüman ülke yok 10 


Mektuplarım var 


Ondülacı’ Mehmet’ten kuaför Erdem’e 


İKV’nin başına Diyarbakırlı yetim Ökütçü’ 


</TEXT>
</DOC>
