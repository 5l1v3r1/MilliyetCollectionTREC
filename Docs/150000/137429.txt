<DOC>
<DOCNO> 137429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/18/siyaset/siy09.html </URL>
<DATE> 2003/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Gösteriler savaş cephesi’ni bölüyor 
</HEADLINE>
<TEXT>

Milyonların katıldığı dev gösteriler ABD yönetimini etkilemezken, İngiltere Dışişleri Bakanı Straw "Kamuoyunu dinlemeliyiz" açıklaması yaptı 
     DIŞ HABERLER SERVİSİ 

     Dünyanın çeşitli ülkelerinde milyonlarca barış yanlısını bir araya getiren tarihi gösteriler bile, ABD yönetimini etkilemedi. Amerikalı yetkililer, giderek artan muhalefete rağmen ABD Başkanı George Bush’un Irak savaşına yönelik askeri hazırlıklara devam edeceğini vurguladı. 
     Hafta sonu dünya çapında gerçekleştirilen savaş karşıtı gösterileri değerlendiren Beyaz Saray Ulusal Güvenlik Danışmanı Condoleezza Rice, protestoların ABD’nin Saddam Hüseyin’le yüzleşme ve "Irak halkına yardım etme" kararlılığını değiştirmeyeceğini kaydetti. Göstericilerin ABD’nin planlarına karşı çıkma hakkı bulunduğunu belirten Rice, "Ancak düşündüklerini Bağdat’ta söyleyemiyorlar. Çünkü orada düşündüğünü söyleyenlerin dilini kesen bir rejim var" diye konuştu. 
     Cumhuriyetçi Parti senatörlerinden John McCain de "akılsız ve aptal" olarak nitelendirdiği göstericileri, 80’li yıllarda ABD’nin Avrupa’ya nükleer füze konuşlandırmasına karşı çıkanlara benzetti. 
     
İngilizler çok etkilenmiş      Washington’ın en yakın müttefiki İngiltere’nin Dışişleri Bakanı Jack Straw ise milyonlarca insanın barış için sokaklara dökülmesinden etkilendiğini gizlemedi. "Yürüyüş çok, çok büyük bir gösteriydi, muhtemelen Londra’daki yakın tarihimizde gördüklerimizin en büyüğüydü. Kamuoyunun görüşlerini dikkate almalıyız" diyen Straw, halk desteği olmaksızın Irak’a karşı bir savaşın çok zor olacağına dikkat çekti. Organizatörlere göre gösteriye 2 milyon, polise göre de 750 bin kişi katıldı. Gösterinin ülke tarihinin en büyük eylemi olduğu belirtildi. 
     
New York’ta 257 tutuklama      Irak’ı vurmak için gün sayan ABD’nin en önemli kentlerinden New York’ta önceki gün düzenlenen savaş karşıtı gösterilerin ardından 257 kişi tutuklandı. 
     Kentin 2 ve 3. caddelerinde 4 gün önce yapılan savaş karşıtı ilk gösterinin ardından, New York Emniyet Müdürü Raymond Kelly, 50 kişinin tutuklandığını açıkladı. Önceki gün yapılan büyük gösterinin ardından dün bir açıklama daha yapan Kelly, her iki gösteri sonrası tutuklananların sayısının 257’ye çıktığını belirtti. 
     



 SİYASET 

















</TEXT>
</DOC>
