<DOC>
<DOCNO> 122425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/03/yasam/yas03.html </URL>
<DATE> 2002/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Fanatik müezzin cemaati böldü 
</HEADLINE>
<TEXT>

İmamla müezzin cami duvarını sarı-laciverte boyatınca, günde beş vakit 6-0’ı hatırlayan Galatasaraylı cemaat camiye gelmez oldu 
     FERAH IŞIK Denizli DHA 

     Denizli Çivril’deki Merkez Yeni Cami’nin fanatik Fenerbahçeli müezziniyle imamı, caminin bahçe duvarını sarı-laciverte boyattıkları gerekçesiyle rakip taraftarların hedefi oldu. Renkler ilçede tartışmalara yol açarken, cemaat de ikiye bölündü. 
     Merkez Yeni Cami Yaptırma ve Yaşatma Derneği, bayrama hazırlık amacıyla bir süre önce caminin duvarlarını boyatma kararı aldı. Boya sırasında bir metre yüksekliğindeki bahçe duvarına sürülen renkler, fanatik Fenerbahçeli olmakla tanınan 32 yıllık müezzin Mehmet Güngör 53 ile 15 yıllık imam Muhammet Çörekçi’yi 15 cemaatle karşı karşıya getirdi. 
     Sarının yanındaki rengin lacivert değil mor olduğunu iddia eden Güngör, şöyle konuştu "Fenerbahçeliyim ve bundan gurur duyuyorum. Caminin duvarını boyarken taraftarlığımızı düşünmedik. Bazı Galatasaraylılar 6-0’lık mağlubiyeti unutamadıkları için böyle hazımsızlık yapıyor. Biz duvarları güzelleştirdik." 
     
     "Araştırdım, sakınca yok" 
     Cemaatin duvarların rengini sevdiğini belirten İmam Muhammet Çörekçi de şunları söyledi "Ben de Fenerliyim. Bu renkler duvarımıza çok yakıştı. Cemaat hoşnut, çok beğendi. Caminin kapıları, bir takımın taraftarına değil, tüm insanlığa açıktır." 
     
     "Dinen uygun" 
     İlçe Müftü Vekili Ergün Kaya da, olayı araştırdığını ve cami duvarının bir takımın rengine boyatılmasının dini açıdan sakıncası olmadığını vurguladı. Kaya, "İlk görüldüğünde renkler Fener renklerini andırıyor. Ancak, bunda gocunacak bir şey yok. Tek amaç caminin görünüşünü güzelleştirmek" açıklamasını yaptı. 
     
"Rakip cemaat" kızgın      İlçedeki bazı Cimbomlular ise, fanatik müezzinle imamı çok sevdiklerini belirterek duvarların sarı-laciverte boyanmasını doğal karşılarken cemaatin bir kısmı, tepki olarak namaz kıldığı camiyi değiştirdi. Beşiktaş taraftarı Nur Semerci, cami duvarının bir futbol takımının renklerine boyatılmasına karşı olduğunu söylerken Galatasaraylı Hicran Demirkaya, yapılanı doğal karşıladığını ifade etti. 
     



 YAŞAM 






















</TEXT>
</DOC>
