<DOC>
<DOCNO> 117174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/05/son/soneko32.html </URL>
<DATE> 2002/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa tavana vurdu, işlem hacmi rekor kırdı... 
</HEADLINE>
<TEXT>

     Seçimin ardından oluşan olumlu hava, piyasalardaki gidişatı tersine çevirdi. Dün yakaladığı yükseliş dalgasını bugün rekorla süsleyen borsa, günü yüzde 10,17'lik değer artışıyla tamamladı. Borsa yatırımcısının iki günlük kazancı ise yüzde 16.93 oldu. 
     Seçim sonuçlarının ardından AKP kurmaylarının yaptığı açıklamaların yarattığı olumlu havaya, Hazine'nin gerçekleştirdiği düşük faizli ihale hız kattı ve borsa 12 bin puana kadar ulaştı. 
     Bileşik endeks, ikinci seansın son dakikalarında 12 bin puanı gördü ancak burada tutunamadı ve günü 1.102,85 puanlık artışla, 11.947,28 puanda noktaladı. İMKB-30 endeksi ise 1.423,41 puanlık artışla, 14.956,38 puana ulaştı. 
     
     İHLAS HİSSELERİ BÜYÜK PRİM YAPTI 

     Günün flaş hisselerinin başında, İhlas grubu hisseleri geldi. İhlas Holding dün yüzde 22.22, İhlas GMYO yüzde 19.28, İhlas Ev Aletleri yüzde 13.51 değer kazandı. İhlas Holding hisseleri bugün de yüzde 21.21, İhlas GMYO hisseleri yüzde 18.69 prim yaptı. 
     
     REKOR KIRILDI 

     Borsada bu artışla birlikte, TL bazında 1 katrilyon 700 trilyon liralık işlem hacmi rakamıyla tüm zamanların rekoru kırıldı. 
     İMKB'de günlük işlem hacmi bu yılın başında 7 Ocak günü 1 katrilyon 154 milyar 389 milyon lira ile kırılmıştı. Tüm zamanların en yüksek değerine ise 12 Nisan 2000 tarihinde 1 katrilyon 432 trilyon 147 milyar lira ile ulaşılmıştı. 
     
     ERKEN SEÇİM KARARI BAYRAM HAVASI YARATMIŞTI 

     Borsa'da en son Temmuz ayında, koalisyonu oluşturan partilerin liderlerinin 3 Kasım 2002 tarihinde erken seçim yapılması konusunda görüş birliğine varması, Borsa'da adeta bayram havası estirmişti. 
     17 Temmuz 2002'de, siyasi belirsizlik nedeniyle önünü görmekte zorlanan piyasalarda erken seçim tarihinin belli olması rahatlamaya yolaçarken, işlem hacmiyle desteklenen Endeks'deki çıkış 968.07 puana, hisselerin değer artışı da yüzde 10.13'e ulaşmıştı. 
     Borsa'daki coşku, bugunküne benzer şekilde alternatif piyasalar olan döviz ve faizde de olumlu etki yapmıştı. 
İşte günboyu piyasalarda oluşan gelişmeler... 

     
</TEXT>
</DOC>
