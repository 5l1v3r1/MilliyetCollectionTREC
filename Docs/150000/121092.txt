<DOC>
<DOCNO> 121092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/26/son/sondun10.html </URL>
<DATE> 2002/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkmenistan'da oklar eski Tarım Bakanı'nı gösteriyor... 
</HEADLINE>
<TEXT>

     Türkmenistan Devlet Başkanı Saparmurat Türkmenbaşı'na karşı yapılan suikast girişiminin yankıları devam ederken, Türkmenbaşı'nın Uluslararası Basın Sözcüsü Serdar Durdiyev, girişimi organize edenin eski Tarım Bakanı Sapar Iklimov olduğunu iddia etti. 
     Girişimle bağlantısı olan, eyleme doğrudan katılan ya da yardımcı olan toplam 16 kişinin yakalandığını ifade eden Durdiyev, ''bunlardan dördünün yabancı uyruklu ve kiralık katil olduğunu tespit ettiklerini'' belirtti. Sözcü, yabancı uyruklu sanıkların Gürcü olduğunu kaydetti. 
     Eski Ankara Büyükelçisi Nurmuhammet Hanamov'un, bundan bir ay önce ''Devlet Başkanı Türkmenbaşı'na bir hediye hazırlıyorum'' şeklinde bir ifade kullandığına dikkati çeken Durdiyev, ''Rusya'da bazı siyasilerin bunları desteklediği belli'' dedi. 
     Eski Merkez Bankası Başkanı Hudayberdi Orazov'un bir telefon konuşmasının da ses kaydının bulunduğunu belirten sözcü Serdar Durdiyev, ''Orazov'un, telefon konuşmasında Türkmenistan'a asker sokulması yönünde talepte bulunduğunu'' söyledi. 
     Suikast girişimini ''uluslararası terör eylemi'' olarak nitelendiren Durdiyev, ülkede istikrarı bozmaya çalışanların bulunduğunu ifade etti. 
     Eski Dışişleri Bakanı Boris Şıhmuradov'un Çek Cumhuriyeti'nde, eski Büyükelçi Nurmuhammet Hanamaov'un Almanya'da olduğunu belirlediklerini kaydeden Durdiyev, Şıhmuradov'un ''Türkmenistan'da istikrarı bozmak için tüm imkanlarını kullanacağı'' yönünde beyanlarda bulunduğunu öğrendiklerini bildirdi. 
     





</TEXT>
</DOC>
