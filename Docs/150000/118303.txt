<DOC>
<DOCNO> 118303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/11/son/sontur11.html </URL>
<DATE> 2002/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Boğazda batan gezi teknesinin kaptanı tahliye edildi... 
</HEADLINE>
<TEXT>

     ''Adler-2'' adlı gezi teknesinin İstanbul Boğazı'nda batmasına ilişkin ''deniz kazasına sebebiyet verdiği'' iddiasıyla yargılanan sanık kaptan Yaşar Halit Özoğul, tahliye edildi. 
     Üsküdar 2. Ağır Ceza Mahkemesi'ndeki duruşmaya, tutuklu sanık Yaşar Halit Özoğul katıldı. 
     Duruşmada söz alan sanık Özoğul'un avukatı Salih Altun, davayla ilgili delillerin toplandığını ve müvekkili hakkında şikayet bulunmadığını kaydederek, tahliyesini talep etti. 
     Mahkeme Heyeti de, suçun vasıf ve mahiyeti ile mevcut delil durumuna göre tutuklu sanık Özoğul'un tahliyesine karar vererek, dosyadaki eksikliklerin giderilmesi için duruşmayı erteledi. 
     
     İDDİANAMEDEN 
     Üsküdar Cumhuriyet Savcılığı'nca hazırlanan iddianamede, sanık Özoğul'un kullandığı 8 kişilik ''Adler-2'' adlı teknenin, 15-16 yolcuyla Boğaz'a açıldıktan kısa bir süre sonra motorlarının arızalanması ve tekneye giren suyun boşaltılamaması nedeniyle battığı belirtiliyor. 
     Kazada Hasret Şahin, Cansever Erdinç, Zemzem Bilcan, Saliha Sağlam ve Ayşe Çelikaslan'ın hayatını kaybettiği anlatılan iddianamede, sanık Yaşar Halit Özoğul'un, ''tedbirsizlik ve dikkatsizlikle deniz kazasına sebebiyet verdiği'' gerekçesiyle TCK'nın 383. maddesi uyarınca 5 yıldan fazla olmamak kaydıyla ağır hapisle cezalandırılması isteniyor. 
     





</TEXT>
</DOC>
