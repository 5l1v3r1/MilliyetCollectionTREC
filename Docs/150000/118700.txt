<DOC>
<DOCNO> 118700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/13/son/sontur07.html </URL>
<DATE> 2002/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'den İslam ülkelerine mesafeli duruş... 
</HEADLINE>
<TEXT>

     AKP Genel Başkanı Tayyip Erdoğan, eski lideri Necmettin Erbakan'ın tersine partisi ile İslam ülkeleri arasındaki ilişkiye mesafe koydu. 3 Kasım'dan bu yana AB ülkeleri temsilcileriyle beklenmedik ölçüde yakın bir ilişki kuran Erdoğan, İslam ülkelerinden kutlama için gelen randevu taleplerine bile yanıt vermedi. 
     AKP, 3 Kasım'dan sonra "İslamcı parti mi değil mi" tartışmalarını etkileyecek görüntüler çizmeye devam ediyor. 
     Seçimin ardından partisinin önceliğini AB olarak belirleyen Erdoğan, tam bir dış politika mesaisine dönüşen bu süreçte İslam ülkelerine karşı beklenenin tersine bir tutum aldı. 
     Erdoğan, 3 Kasım'ın ardından ilk olarak Kopenhag zirvesi öncesinde AB ülkelerini ziyaret edeceğini açıklayınca partisiyle AB ülkeleri arasında hummalı bir trafik başlattı. Yürütülen görüşme trafiği sonucunda İtalya, Yunanistan ve İspanya Erdoğan'ın ilk ziyaretler edeceği ülkeler olarak kesinleşti. Erdoğan'ın bu sürede Belçika'yı da ziyaret etmesi programlanırken, Almanya ve diğer AB ülkelerinden de randevu alınması için görüşmeler bütün hazıyla sürdürülüyor. 
     Erdoğan'ın AB gezisine paralel olarak 3 Kasım sonrası AKP, AB ülkelerinin büyükelçi ve temsilcilerinin akınına uğradı. Yunanistan Başbakanı Simitis Erdoğan'ı iki özel temsilcisini Ankara'ya göndererek seçim nedeniyle kutlama ve ülkesine davetini iletti. Bunun dışında, ABD, İtalya, Çin ve Japon büyükelçileri de Erdoğan'ı seçimin hemen ardından AKP Genel Merkezi'nde ziyaret ederek devlet ve hükümet başkanlarının kutlama mesajlarını iletti. 
     Erdoğan'ın AB mesaisi şeklinde geçen 3 Kasım sonrasında hiçbir İslam ülkesi büyükelçi ve temsilcisiyle görüşmemesi dikkat çekti. Erdoğan, İslam ülkeleri adına Filistin Büyükelçisi Fuad Yasin'den seçim birinciliğini kutlamak için gelen randevu talebine de henüz yanıt vermedi. Erdoğan, İslam ülkelerine yönelik farklı tutumunu, 3 Kasım'ın hemen ardından başlayan Ramazan nedeniyle de bozmadı. Erbakan, her Ramazan'da İslam ülkelerinin büyükelçilerine iftar yemeği verirken, Erdoğan 3 Kasım sonrası ilk yemeğinde AB ülkelerinin büyükelçileriyle birararaya geldi. Erdoğan, Başbakan olarak ilk ziyaretini İran'a yapan Necmettin Erbakan'ın tersine, seçimden tek başına iktidar olarak çıkan AKP'nin genel başkanı olarak ilk gezisini İtalya'ya AB gündemiyle gerçekleştirdi. 
     Erdoğan, İslam ülkeleriyle ilişkilerde eski lideri Erbakan'dan farklı davranacağının işaretlerini ilk olarak seçim bildirgesinde vermişti. Erdoğan, Erbakan'ın dış politikada en büyük proje olarak gördüğü, D-8 oluşumunu bildirgesine hiç almayarak yok saymıştı. 
     





</TEXT>
</DOC>
