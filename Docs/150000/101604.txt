<DOC>
<DOCNO> 101604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/13/son/sondun16.html </URL>
<DATE> 2002/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir tarafta seller, bir tarafta kuraklık 
</HEADLINE>
<TEXT>

     Dünyanın pek çok ülkesi sel felaketinin pençesindeyken Vietnam kuraklıkla baş etmeye çalışıyor. 
     Nhan Dan gazetesinin haberine göre, Vietnam hükümeti, ülkenin kuraklığın etkili olduğu orta kesimlerindeki yerel yetkililere, önlem olarak gıda ve su stoku yapma talimatı verdi. 
     Kuraklığın 3 aydır vurduğu 11 eyaletten Thua Thien-Hue ve Quang Tri'de nehirlerdeki tuzlanma ve su depolarının kuruması nedeniyle tankerlerle su dağıtıldığı belirtildi. 
     Buna rağmen, dünyanın en büyük kahve ve pirinç üreticilerinden olan ülkedeki bu ürünlerin kuraklıktan çok fazla etkilenmediği kaydedildi. 
     Meteoroloji uzmanları, kuraklığa, orta ve güney Vietnam'da 1997-1998 yıllarında da etkili olan El Nino hava hareketinin neden olduğunu bildiriyor. 
     El Nino, Amerika kıtasının batısında yağış ve sellere yol açarken, Güneydoğu Asya'da kuraklığa neden oluyor. 
     





</TEXT>
</DOC>
