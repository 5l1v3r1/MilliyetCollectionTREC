<DOC>
<DOCNO> 137836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/20/guncel/gun02.html </URL>
<DATE> 2003/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara’da nefes kesen trafik 
</HEADLINE>
<TEXT>

ABD ile Irak operasyonuna verilecek destek konusunda görüşmeler ekonomik yardım konusunda kilitlenirken, dün Ankara’da zirve üstüne zirve gerçekleşti 
     ABDULLAH KARAKUŞ Ankara 

     Türkiye’nin Irak operasyonuna vereceği destek için yürütülen pazarlıklar ekonomik yardım paketinde kilitlenirken, dün Ankara son yılların en yoğun pazarlık trafiğine sahne oldu. AKP lideri Erdoğan, maddi yardımda sorun yaşandığını söyleyerek, "Taleplerimize olumlu yanıt verseler de BM’nin raporu beklenmeli" dedi. 
     Pazartesi gecesi Türkiye’nin taleplerinin iletildiği ABD Büyükelçisi Robert Pearson, 36 saat aradan sonra dün tekrar Dışişleri Bakanlığı’na giderek Washington’ın yanıtını getirdi. Pearson, "Zaman Amerika için kritik öneme sahiptir" dedi. Pearson’ın getirdiği yanıt Ziyal tarafından Bakanlar Kurulu sürerken Dışişleri Bakanı Yaşar Yakış’a aktarıldı. Bakanlar Kurulu’nda bakanları bilgilendiren Gül, Yakış ve ekonomiden sorumlu Devlet Bakanı Ali Babacan "Yaklaşımlar aynı çerçevede değil. Aynı görüşe sahip olmadan adım atmak söz konusu değil" dediler. 
     
     Zirve üstüne zirve 
     Toplantıdan sonra Gül, Yakış, Babacan ve Ziyal, üç saati bulan bir Irak zirvesinde buluştular. Gül’ün ikinci bir BM kararı çıkmadan ABD’ye destek verilmemesi konusunda ısrar eden Sezer’i ABD’den gelen yanıt çerçevesinde bilgilendirdiği ve Köşk’ü arkasına almaya çalıştığı belirtildi. 
     Erdoğan da NTV’ye yaptığı açıklamada, ABD Türkiye’nin taleplerine olumlu yanıt verse de operasyon için BM silah denetçilerinin raporunun beklenmesi gerektiğini söyledi. Erdoğan, "Gerek Sayın Cumhurbaşkanımız, gerek Genelkurmay, gerekse hükümetin müzakerelerinde de ortaya çıkacak bir karar olacaktır. Tekrar bir tezkerenin hazırlanması adımı atılacaktır. Atılması gerekiyorsa bu adım atılacaktır" dedi. Tezkere tarihi ile ilgili bir taahhütlerinin olmadığını belirten Erdoğan, şunları söyledi 
     
     Özveri beklenmesin’ 
     "Ön şartlarımız oluştuktan sonra Başbakanlık bu tezkereyi hazırlama durumuna gelebilir. Aksi takdirde Başbakanlığın böyle bir sorumluluk içine gireceğine ben ihtimal vermiyorum. Taleplerimiz yerine getirilmiyor, sadece özveri Türkiye’den bekleniyorsa buna özveriyle yaklaşmak mümkün değil. 1991’de bedel ödedik. Böyle bir bedeli tekrar ödetmeye kimsenin hakkı yoktur." 
     



 GÜNCEL 


















</TEXT>
</DOC>
