<DOC>
<DOCNO> 108659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/20/son/sondun19.html </URL>
<DATE> 2002/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Arafat dünya liderlerine yine yardım çağrısı yaptı 
</HEADLINE>
<TEXT>

     Ramallah'taki karargahı İsrail askerleri tarafından yeniden kuşatılarak saldırıya uğrayan, etrafı tanklarla çevrili Filistin lideri Yaser Arafat, Arap ve Avrupalı liderlere yardım çağrısında bulundu. 
     Filistin liderinin yardımcıları tarafından yapılan açıklamada, İsrail'in karargahına saldırısına rağmen Arafat'ın moralinin iyi olduğu ve her zamankinin aksine Cuma namazını bürosunda yardımcılarıyla birlikte kıldığı kaydedildi. 
     Arafat'ın danışmanı Nebil Ebu Rudeyne'nin açıklamasına göre, Filistin lideri dünya liderlerine İsrail'e saldırılarını durdurması için baskı yapması çağrısında bulundu. 
     Rudeyne, Arafat'ın normalde Cuma namazını karargahta bürosunun bulunduğu binanın diğer bölümünde yapılan geçici camide kıldığını, ancak güvenliği için büyük risk oluşturacağı endişesiyle bugün bürosunda namaz kıldığını belirtti. 
     Tel Aviv'de dün düzenlenen 6 kişinin öldüğü bombalı saldırının ardından, dün geç saatlerde Arafat'ın karargahını kuşatan İsrail birlikleri bu sabah karargahtaki üç binayı havaya uçurdu. 
     Filistinli yetkililerin açıklamalarına göre, Arafat'ın karargahını geçen Mart ayından bu yana üçüncü kez işgal eden İsrail'in özel birliklerinde görevli keskin nişancılar, karargahtaki bir Filistin polisini de öldürürken, yaralanan bir Filistinli İsrail askerleri tedavisine izin verinceye kadar saatlerce kanlar içinde bekletildi. 
     İsrail Savunma Bakanı Binyamin Ben Eliezer, planlarının, Arafat'ı tecrit etmek olduğunu, Filistin liderine zarar vermek ve sınırdışı etmek gibi bir niyetleri bulunmadığını söylemişti. 
     Ben Eliezer, İsrail askerlerinin aranan 19 Filistinli teslim oluncaya kadar Arafat'ın karargahını terk etmeyeceğini bildirmişti. 
     





</TEXT>
</DOC>
