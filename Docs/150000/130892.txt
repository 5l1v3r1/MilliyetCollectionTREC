<DOC>
<DOCNO> 130892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/15/siyaset/siy02.html </URL>
<DATE> 2003/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Suriye, Hatay’dan vazgeçti 
</HEADLINE>
<TEXT>

Ankara’da bulunan Suriye Dışişleri Bakanı olumlu mesajlar verdi. Sezer, Suriye Devlet Başkanı’nı Ankara’ya davet etti 
     UTKU ÇAKIRÖZER Ankara 

     Suriye, Hatay’ı kendi sınırları içinde gösteren haritaları değiştirdi. Terörist Abdullah Öcalan’ın sınır dışı edilmesinin ardından başlayan Türkiye - Suriye ilişkilerindeki yakınlaşma tarihi bir dönemeç daha alıyor. Cumhurbaşkanı Ahmet Necdet Sezer, Ankara’ya Dışişleri Bakanı Faruk El Şara ile "ilişkileri geliştirmeye kararlıyım" mesajı gönderen Suriye Devlet Başkanı Beşar Esad’a, "Sıkıntılar geride kaldı, yeni sayfa açıldı. Sizi Ankara’ya bekliyorum" yanıtı verdi. Esad, yıl sonunda yapacağı Ankara ziyaretiyle ülkesinin kurulduğu 1946’dan bu yana Türkiye’ye gelen ilk devlet başkanı olacak. 
     İlişkileri en üst düzeye çıkarma kararı 6 Aralık’ta Esad’ın Sezer’i aramasıyla başladı. Ramazan Bayramı’nı kutlamak için arayan Esad, Dışişleri Bakanı aracılığıyla Sezer’e önemli mesaj göndermek istediğini belirtti. Ankara’ya önceki gün gelen Faruk El Şara, Esad’ın mesajını Sezer’e iletti. 
     Esad yönetimi, PKK’ya desteği kesmesinin ardından, Hatay üzerindeki hak iddialarından vazgeçeceklerinin sinyallerini verdi. Haritalarında Hatay’ı Suriye sınırlarında gösteren Suriye’nin, okul kitaplarındaki haritaları değiştirmeye başladığı kaydedildi. Dışişleri Bakanı Şara, KADEK’in de Şam tarafından "terörist örgüt" kabul edileceğini ve destek verilmeyeceğini garanti etti. 
     



 SİYASET 














</TEXT>
</DOC>
