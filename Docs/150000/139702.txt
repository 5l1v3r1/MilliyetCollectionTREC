<DOC>
<DOCNO> 139702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/28/son/soneko44.html </URL>
<DATE> 2003/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Garanti Bankası 123 trilyon lira net kar açıkladı 
</HEADLINE>
<TEXT>

     Garanti Bankası, 2002 yılı için 123 trilyon 74 milyar lira olarak net kar açıkladı. 
     Garanti Bankası'ndan yapılan açıklamaya göre, enflasyon muhasebesi uygulanmış bilançoda bankanın brüt karı ise 304 trilyon 238 milyar lira olarak gerçekleşti. 
     Yasal mevzuat ve uluslararası uygulamalar doğrultusunda, kredi karşılıkları dahil toplam 181 trilyon 164 milyar lira karşılık ayıran Garanti Bankası'nın aktif büyüklüğü, 31 Aralık 2002 tarihi itibariyle 19 katrilyon 563 trilyon 59 milyar lira oldu. 
     Garanti Bankası'nın net nakdi kredileri, 2001'e göre reel bazda yüzde 4 artarak 5 katrilyon 413 trilyon 210 milyar liraya yükseldi. Kredilerin aktifler içindeki payı, yüzde 25'den yüzde 28'e çıktı. 
     Böylece Merkez Bankası rakamlarına göre, Garanti Bankası'nın toplam kredilerdeki pazar payı yüzde 13.4'den yüzde 16.4'e, yabancı para cinsinden kredilerdeki payı ise yüzde 22.8'den yüzde 27 seviyesine yükseldi. 
     Geri dönmeyen krediler ise 2001 yılına göre reel bazda yüzde 48 oranında düştü. 
     
     MEVDUAT BÜYÜDÜ 
     31 Aralık 2002 itibariyle Garanti Bankası'nın mevduatı, 13 katrilyon 163 trilyon 403 milyar lira seviyesinde gerçekleşti. Mevduatın toplam bilanço içindeki payı, yüzde 62 seviyesinden yüzde 67'ye çıktı. 
     Garanti Bankası'nın piyasa payı, toplam Türk Lirası mevduatta yüzde 6.8'e, yabancı para mevduatta ise yüzde 11.8'e ulaştı. Garanti, son iki yılda toplam mevduattaki piyasa payını katlayarak yüzde 10 seviyesine yükseltti. 
     2002 sonu cari yıl karı dahil toplam özkaynaklar ise 1 katrilyon 678 trilyon 355 milyar lira düzeyine çıktı. 
     Garanti Bankası Genel Müdürü Ergun Özen, yaptığı değerlendirmede, geçen yılın son 4 ayında 7 ilin ticaret odalarıyla anlaşma yaparak ülke çapında kredi seferberliği başlattıklarına işaret ederek, şunları kaydetti 
     ''Ekonomide dengelerin yerine oturmasıyla birlikte, bankaların, öncelikle üretimin finansmanına kaynak yaratması gerekiyor. Bu kapsamdaki çalışmalarımızla, 2002'de özel bankaların kullandırdığı yabancı para cinsinden kredilerin üçte birini, toplam kredilerin ise dörtte birini Garanti olarak biz verdik. 2003'ü de 'kredi yılı' ilan ederek, bu konudaki iddiamızı sürdürüyoruz.'' 
     





</TEXT>
</DOC>
