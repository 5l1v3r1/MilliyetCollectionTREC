<DOC>
<DOCNO> 116465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/02/guncel/gun03.html </URL>
<DATE> 2002/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Biz gideriz Mersin’e onlar gider tersine 
</HEADLINE>
<TEXT>

Sultanbeyli İmam Hatip Lisesi’nde kız öğrenciler okula türbansız devam ederken Fatih’teki bir özel lise, aynı çatı altında iki isimle haremlik selamlık eğitim veriyor... 
     ASLI ÖKTENER İstanbul 

     Bir yanda Sultanbeyli İmam Hatip Lisesi. Bu okulda kız öğrenciler, Kılık Kıyafet Yönetmeliği’ne uyarak türbanlarını çıkarmış ve yaşıtları erkeklerle bir arada ders görüyor. Diğer yanda ise aynı binada bulunan İklim Lisesi ile Özel Sultan Fatih Lisesi. Fatih’te Türkiye İlmi İçtimai Hizmetler Vakfı’na ait binadaki liselerde karma eğitim yok. Kız ve erkek öğrenciler ayrı kapılardan giriyor, beden eğitimi dersleri ayrı bahçelerde görülüyor. 
     
     ÖĞRETMENLER İKNA ETTİ 
     Sultanbeyli İmam Hatip Lisesi’nin Kılık Kıyafet Yönetmeliği’ne uygun eğitim verme mücadelesi, beş yıl önce başladı. 1997’de kız öğrenciler türbanlıydı. Sultanbeyli Kaymakamlığı 1998 başında, öğrenci velilerine bir yazı gönderdi "Okulda bundan sonra Kılık Kıyafet Yönetmeliği’ne uyulacak. Kuran dersleri hariç türbanlar çıkarılacak." Bu yazı veliler arasında itirazlara neden oldu. 2 bin 900 olan öğrenci sayısı, 470’e düştü. Kaymakamlıkça görevlendirilen rehber öğretmenler, veli ve öğrencilerle görüşüp yönetmelik kurallarına uyulması gerektiğini anlattı. 
     
     ÇANTALARINA KOYUYORLAR 
     Zor kullanmak istemedikleri için, polisi okula yaklaştırmadılar. Bunun üzerine öğrenciler önceleri okul bahçe giriş kapısına geldiklerinde türbanlarını çantalarına koyup içeriye girmeye başladı. Son bir yıldır ise çoğu okula türbansız gidip geliyor. Bu arada okulda, "Atatürk İlke ve İnkilapları", "çağdaşlaşma", "kadın hakları", "uyuşturucuyla mücadele" konularında çok sayıda konferans ve seminer verildi. Okul öğrencileri tiyatro ve spor alanlarında faaliyetlerini artırdı, geçtiğimiz yıl bilim şenliği düzenlendi. Kız öğrenciler de ilk kez bu yıl Cumhuriyet Bayramı’na türbansız katıldı. 
     
     RAPOR BEKLİYORUZ’ 
     Fatih Draman’da ise tek binada iki ayrı okul var. Okula türbanlarıyla gelen kızlar İklim Lisesi’nde, erkekler Özel Sultan Fatih Lisesi’nde eğitim görüyor. Öğrenciler ayrı kapılardan girip çıkıyor. Okulun Halkla İlişkiler Müdürü Süleyman Bakan, her gün yaşanan bu manzaralara rağmen karma eğitim verdiklerini iddia ediyor. Ancak İl Milli Eğitim Müdürü Ömer Balıbey, "Yasal olarak, bu okulların karma yapılması yolunda talimat verdik ama durum değişmedi. Fatih Kaymakamlığı olaya el attı, Milli Eğitim Bakanlığı’ndan ise iki müfettiş denetim yaptı. Müdahale etmek için, bakanlıktan gelecek sonuç raporunu bekliyoruz" dedi. 
     
KIZLARIN KAPISI FARKLI      Fatih’te aynı çatı altında hizmet veren iki ayrı okulda haremlik selamlık uygulaması var. Türbanla okula gelen kızlarla erkekler farklı kapılardan girip çıkıyor. 
     



 GÜNCEL 


















</TEXT>
</DOC>
