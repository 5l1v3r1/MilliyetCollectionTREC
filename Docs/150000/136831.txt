<DOC>
<DOCNO> 136831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/15/ekonomi/eko06.html </URL>
<DATE> 2003/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak gerginliğine rağmen rezervasyon iptali yok’ 
</HEADLINE>
<TEXT>

Lykia World’un sahibi Silkar Holding’in Yönetim Kurulu Başkanı Burhan Silahtaroğlu, Rezervasyonlar umut verici, iptal de yok’ dedi 
     EYLEM TÜRK 

     Turizm sektöründe, Irak Operasyonu olasılığına rağmen olumsuz bir durum yaşanmadığını söyleyen Silkar Holding Yönetim Kurulu Başkanı Burhan Silahtaroğlu, "Gelen rezervasyonlar o kadar ümit verici ki önlem alınmasını gerektirmeyecek gibi görünüyor. Tur operatörleri gelecek rezervasyonlar için avanslarını ödüyorlar. Bir aksama yaşanmadı" dedi. 
     Operasyonun kısa olması durumunda turizmin çok fazla olumsuz etkileneceğini düşünmediğini belirten Silahtaroğlu, "Temennimiz bu operasyonun hiç olmaması" diye konuştu. Turizm mevsiminin haziran ayında hareketlendiğini belirten Silahtaroğlu, şöyle devam etti 
     "Almanya ve İngiltere gibi ülkeler çok önceden rezervasyon yaparlar. Rusya, İsrail ile Balkan ülkeleri ise son dakika rezervasyonları yaparlar. Bu bakımdan operasyon kısa sürmesi halinde zararımızın büyük olacağını düşünmüyorum. Uzarsa bazı Alman ve İngiliz turistleri etkiler. Birkaç milyar dolar kayıp olur ama bir 1999 krizi gibi olmaz." 
     Rezervasyonların sanki operasyon olmayacakmış gibi devam ettiğini belirten Silahtaroğlu, "Türkiye mutlak tercih listesinde" dedi. 
     
     Lykia World zincir olacak 
     Öte yandan Fethiye Lykia World’u zincir haline getirmeyi düşündüklerini belirten Silahtaroğlu, "Lykia ismi artık markalaştı. Otel yatırımlarımıza devam edeceğiz. Projelerimiz arasında tesis kiralamak da var. Antalya ve Bodrum’da otel kiralamayı düşünüyoruz" diye konuştu. 
     
400 takım kamp yaptı      Antalya’da son dönemde kamp turizminin giderek geliştiğini söyleyen Silahtaroğlu, "Antalya’da futbol sahası sayısı 50’yi geçti. 2002’de 350 - 400’e yakın takım Antalya’da kamp yaptı. Bunlar arasında yerli takımların yanında Avrupalı ve Rus futbol takımları da var. Geçen yıl Koreli bir takım da kamp için Antalya’yı seçti" dedi. Kamp turizminin, kış turizmi için önem taşıdığına dikkat çeken Silahtaroğlu, son zamanda golf turizminin de öneminin arttığını anlattı. 
     



 EKONOMİ 






















</TEXT>
</DOC>
