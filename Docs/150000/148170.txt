<DOC>
<DOCNO> 148170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/07/son/sonspo20.html </URL>
<DATE> 2003/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Dürüst kırmızı kartları normal buldu 
</HEADLINE>
<TEXT>

     Galatasaray Kulübü İkinci Başkanı ve Basın Sözcüsü Ali Dürüst, ligde yarışın sonuna doğru her takımın kendisi için varını yoğunu ortaya koyduğunu belirterek, ''Bunda yadırganacak bir şey yok'' dedi. 
     Dürüst, Diyarbakırspor ile zorlu bir karşılaşma oynadıklarını ifade ederek, ''Rakibimizin de puana ihtiyacı vardı. Maçın stresinin yüksekliği nedeniyle de topsuz alanda iki kırmızı kart oldu'' diye konuştu. 
     Maçın hakemi Mustafa Çulcu'nun kırmızı kartlar çıkmadan, bunları önleme şansına sahip olduğunu ileri süren Ali Dürüst, topsuz alanda bu şekilde yapılan müdahalelerde hakemlerin böyle kartlar gösterebileceğini, futbolcuların dikkatli olması gerektiğini söyledi. 
     
     ''BİZ KENDİ SAHAMIZDA YENİLDİK, DOĞAL KARŞILADIK'' 

     Ali Dürüst, şampiyonluk yarışında hiçbir maçın kolay geçmeyeceğini dile getirirken, ''Sezon sonuna kadar bütün maçlarımızı alacağız, puanımız da yeterli olursa şampiyon oluruz'' dedi. 
     Futbolda sertliklerin her zaman olabileceğine dikkat çeken Dürüst, ''Bu yarışta hiçbir maç kolay geçmez. Biz kendi sahamızda Denizlispor'a yenildik, sorun yapmadık, doğal karşıladık. Bunları spekülasyon yapmamalıyız'' diyerek sözlerini tamamladı. 
     
     
</TEXT>
</DOC>
