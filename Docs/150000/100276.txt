<DOC>
<DOCNO> 100276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/06/son/sondun06.html </URL>
<DATE> 2002/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Marilyn Monroe, ölümünün 40. yıldönümünde anıldı. 
</HEADLINE>
<TEXT>

     Efsane film yıldızı Marilyn Monroe, ölümünün 40. yıldönümünde hayranları tarafından West Wood Memorial Park'da düzenlenen törenle anıldı. 
     Çok sayıda hayranının, mezarına onlarca çiçek buketi bıraktığı Monroe'yu ziyaret edenler arasında bulunan arkadaşı Robert Slatzer'ın, ünlü sanatçının mezarına, uzun saplı 40 gülden yapılmış ve Monroe'nun dalgın bakışlı bir resminin bulunduğu bir çelenk bıraktığı gözlendi. 
     Monroe hakkında yazdığı ''Marilyn Monroe'nun Hayatı ve Şüpheli Ölümü'' adlı kitabıyla ün kazanan 75 yaşındaki Slatzer, Monroe'nun ölüm yıldönümü nedeniyle düzenlenen törende yaptığı konuşmada, ''O, bütün çiçekleri severdi, ama en çok beyaz güllerden hoşlanırdı. Onu her zaman kahkaha atarken, gülerken ve diğerleri için iyi şeyler hayal ederken hatırlayacağım'' dedi. 
     Hollywood'un seks sembolü olarak bilinen Monroe, 5 Ağustos 1962'de aşırı dozda uyuşturucu alarak yaşamını yitirmişti. 
     





</TEXT>
</DOC>
