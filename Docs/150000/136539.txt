<DOC>
<DOCNO> 136539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/13/spor/spo07.html </URL>
<DATE> 2003/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
MOTOR SPORLARI 
</HEADLINE>
<TEXT>
CESARET NEREDE 
Dünya Şampiyonası’nın Antalya’daki 3. ayağına, Burns, Auriol ve Gronholm gelmek istemiyor. İskoç sürücü Richard Burns, "Eğer ben karar verecek olsam, gitmemeyi tercih ederim" diye konuştu 
     İsteksiz açıklamalar 
     İSVEÇ’İN ardından gözler Dünya Şampiyonası’nın üçüncü ayağı olan Antalya’daki Türkiye Rallisi’ne dönerken, Irak’ta savaş ihtimalinin güçlenmesi, bazı ünlü pilot ve takımların tepkisini çekti. FIA Başkanı Max Mosley’in "Ralli savaş olsa da yapılacak" açıklamasına rağmen aralarında Dünya şampiyonu Marcus Gronholm, Richard Burns ve Didier Auriol’un da bulunduğu bazı ünlü pilotlar, Türkiye’ye gelmek konusunda isteksiz açıklamalar yapıyor. 
     
     FIA’ya tepki var 
     PEUGEOT’UN direktörü Corrado Privera, "Doğacak sonuçların sorumluluğu FIA’ya ait olur" derken, aynı takımın İskoç pilotu Richard Burns de "Eğer ben karar verecek olsam, gitmemeyi tercih ederdim" ifadelerini kullandı. Skoda’nın Fransız yıldızı Didier Auriol de FIA’ya tepki göstererek, "Karara çok şaşırdım. Savaş kapıdayken, Türkiye’ye gitmek çok riskli" diye konuştu. Gronholm ise isteksizliğini "Herşey bu hafta belli olur" sözleriyle dile getirdi. 
     
     Mehta noktayı koydu 
     FIA Ralli Komisyonu Başkanı Shekhar Mehta, Türkiye federasyonu TOMSFED’in talebi dışında rallinin hiçbir şekilde ertelenmeyeceğini belirterek, "2001’de Afganistan bombalanırken, Pakistan’da uluslararası kriket maçları da devam etmişti" dedi. TOMSFED Başkanı Mümtaz Tahincioğlu, Türkiye’nin daha önce de Irak’ta savaşı sorunsuz yaşadığını hatırlatarak, "Bağdad bize 2 bin kilometre. 11 Eylül’ün ardından ABD’de Formula yapılmıştı. Antalya’nın da riski yok" dedi. 
     
İki cesur yürek MERKİT ÖZBEKDünya Ralli Şampiyonası’nın Antalya Kemer’de yapılacak 3. ayağında Türk kadınını Zeynep Merkit, Begüm Özbek ikilisi temsil edecek 
     FUTBOL, halter, güreş, boks derken "ellerinin hamuruyla" Türkiye’de el atmadık erkek sporu bırakmayan bayanlar, son kaleye de saldırdılar, direksiyona oturdular. Türk kadının Motorsporları’ndaki çağdaş yüzü Zeynep Merkit - Begüm Özbek ikilisi Türkiye parkurlarında elde ettikleri başarıları uluslararası alana taşıma parolasıyla Dünya Ralli Şampiyonası’nda da gaza basacaklar ve tek Türk Bayan takımı olarak Kemer’in tozunu atacaklar. 
     KARİYERLERİNDE 2001 Tofaş - Fiat Türkiye Rallisi birinciliği bulunan "muhteşem ikili" dünya devlerinin gövde gösterisi yapacağı bu nefes kesecek yarışta, ilk hedef olarak parkuru tamamlayabilmenin mücadelesini verecekler. Merkit - Özbek ikilisine bu dünya sınavında Oltaş’ın distiribütörlüğünü yaptığı Continental, Selenia Madeni Yağları, Tudor, DJ ve Sparco resmi sponsorluk yapacak. 
     
Çifte Bayram      MÜMTAZ TAHİNCİOĞLU TOMSFED Başkanı 

     Değerli okuyucularımız Kurban Bayramınızı kutlarken, sağlıklı, başarılı ve mutlu nice bayramlar diliyorum. Federasyon olarak bizler fiilen bayramı yaşamıyor olsak da, yani Türkiye Rallisi için halen 24 saatlik çalışma periyodumuzu devam ettiriyorsak da, mutlu sona 3 Mart 2003 itibariyle ulaşacağımıza inanıyoruz. Yani bizim bayramımız yarışın finişe ulaştığı gün olacak demek yanlış olmaz. 
     Tüm olumsuzluklara rağmen, tüm görevli arkadaşlarımızla birlikte onların çabalarına değer bu organizasyonu geride bıraktığımızda bizim için adeta çifte bayram tanımlaması doğru bir kavram olacak. 
     Son 50 senenin en şiddetli yağmurlarına ve Irak savaşının sıcak rüzgarlarına rağmen gece gündüz demeden çalışan, üretim yapmaya devam eden firmalara ve Türkiye için her türlü fedakarlığı gözü kapalı üstlenen herkese teşekkürler. 
     Güzel bir ülkemiz var. Ve bu coğrafya ancak çok çalışılarak, azmedilerek, inanarak kalkınacaktır, Dünya’ya damgasını vuracak olan her zaman hedefine sahip çıkan ve bu yolda emek harcayanlar olacaktır. Bu ilke ile yola çıkan tüm arkadaşlarımıza kolay gelsin derken, Türkiye Rallisi için geri sayım sürecine girdiğimizi de hatırlatmakta fayda var. Artık Dünya Otomobil Federasyonu’nun FIA web sitesinde Türkiye’nin adı var. Artık tüm Dünya’nın gözü Türkiye’de, bizim gözümüz ise her zaman hep daha ileride... 
     
555 SUBARU WORLD RALLY TEAM      SERHAN ACAR 

     2002 sezonunu üçüncü sırada bitiren Subaru, 2003 için çok köklü değişiklikler yapmadı. 1995 - 97 arasında 3 sene üst üste markalar şampiyonluğunu kazanan Subaru, geçen sezon Mitsubishi’den gelen Tommi Makinen ile aradığını bulamazken, genç pilotu Petter Solberg ise son derece başarılı bir sezon geçirmişti. Norveçli pilot, sezonun son rallisi olan ingiltere’de, Markko Martin ile girdiği savaşı kazanarak kariyerinin ilk dünya şampiyonası rallisini kazanmıştı. Subaru 2003 sezonunda 2 otomobil yarıştıracak. Pilotlarda herhangi bir değişiklik yok Makinen ve Solberg yine Impreza’nın direksiyonunda olacaklar. Yeni Impreza WRC, Monte Carlo’da parkura çıktı. Subaru için belki de 2003’teki en önemli gelişme, takımın artık Pirelli ile özel bir işbirliği içerisine girmesi. 2002’de Pirelli ile yarışan Ford takımının, 2003 için Michelin ile anlaşmasının ardından, Subaru Pirelli ile çalışan tek fabrika takımı olarak kaldı. Takımın direktörü David Lapworth, bu özel işbirliğinin tam olarak otomobilin ihtiyaçlarına uygun lastiklerin üretilmesine olanak sağlayacağını ve Pirelli ile çalışacak tek takım olmaktan dolayı büyük mutluluk duyduklarını söylüyor. 
     Subaru’nun 2003 hedefi eski başarılı günlere dönebilmek. iyi bir otomobile, iki çok hızlı pilota ve iyi bir organizasyona sahip olan takım, 2003’te de Peugeot ve Ford’u mağlup etmeye çalışacak. 
     



 SPOR 

























</TEXT>
</DOC>
