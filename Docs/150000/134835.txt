<DOC>
<DOCNO> 134835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/03/son/sonspo08.html </URL>
<DATE> 2003/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe-Beşiktaş derbileri 1-0'a endeksli... 
</HEADLINE>
<TEXT>

     Fenerbahçe ile Beşiktaş'ın birbirleriyle yaptıkları maçlar adeta 1-0'lık sonuca endekslendi. 
     Dün akşamki maçta Beşiktaş'ın Fenerbahçe karşısında elde ettiği 1-0'lık galibiyet, derbiden en fazla çıkan sonuç olarak, ezeli rakiplerin birbirleriyle olan mücadelelerine damgasını vurdu. 
     İki ekip arasında bugüne kadar yapılan 305 randevunun 71'i 1-0'lık sonuçla tamamlanırken, sarı-lacivertlilerin aynı skorla 36, siyah-beyazlıların ise 35 kez galibiyeti bulunuyor. 
     Fenerbahçe ile Beşiktaş arasında oynanan ve 1-0 sonuçlanan bir önceki maç, 16 Şubat 1997'de İnönü Stadı'nda oynanırken, bu karşılaşma da yine siyah-beyazlıların galibiyetiyle tamamlanmıştı. 
     
     EZELİ REKABETTE SON YILLARIN EN GOLSÜZ DERBİSİ 

     Dün akşamki maç, Fenerbahçe-Beşiktaş mücadelelerinde son yılların en golsüz geçen karşılaşması oldu. 
     TSYD Kupası'nda 20 Temmuz 1999 yılında 0-0 berabere kalan ezeli rakiplerin bu maçın ardından yaptıkları 6 maçta en az 2 gol atıldı. İki maçta da taraftarlar 4 gol izleme şansı bulmuştu. 
     Yağmur nedeniyle saha zemininin ağırlığının iki takımın oyununu etkilediği dün akşamki maçın tek golü 56. dakikada Beşiktaş'ta Ahmet Dursun'dan geldi. 

     
</TEXT>
</DOC>
