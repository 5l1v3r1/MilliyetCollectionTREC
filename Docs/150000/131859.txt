<DOC>
<DOCNO> 131859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/19/son/sontur09.html </URL>
<DATE> 2003/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM'de bu hafta... 
</HEADLINE>
<TEXT>

     TBMM Genel Kurulu'nda bu hafta, yabancı yatırımcıların teşvikini öngören tasarı ile ikinci uyum paketi görüşülecek. 
     Alınan bilgiye göre, Genel Kurul 21 Ocak Salı günü denetim faaliyetlerini sürdürecek. Denetim konularının birinci sırasında, AK Parti Kocaeli Milletvekili Osman Pepe ve 23 arkadaşının, İzmit Büyükşehir Belediyesi Kentsel ve Endüstriyel Su temini Projesi ile ilgili iddiaların araştırılmasıyla ilgili Meclis Araştırması açılmasına ilişkin önerge bulunuyor. 
     Genel Kurul'da aynı gün çeşitli ülkelerle imzalanan uluslararası anlaşmaların uygun bulunması hakkındaki tasarılar da ele alınacak. 
     TBMM Genel Kurulu'nun 22 Ocak Çarşamba günü ise gündeminde Doğrudan Yabancı Yatırımlar Kanunu Tasarısı var. 
     Tasarı ile Türkiye'de yabancı yatırımcıların doğrudan yatırım yapması serbest hale getiriliyor. Yabancı yatırımcı, yerli yatırımcı ile eşit muamele görecek. Elde edilen gelirler yurtdışına serbestçe transfer edilebilecek. Yabancılar da Türkiye'de taşınmaz sahibi olabilecek. Menkul kıymetler borsalarında yüzde 10'u aşan hisse oranı edinimi de ''doğrudan yabancı yatırım'' kapsamına alınıyor. 
     
     ÖĞRENCİ AFFI 
     Genel Kurul'da 23 Ocak Perşembe günü ise çeşitli kanunlarda değişiklik öngören ve kamuoyunda ''2. uyum paketi'' olarak bilinen tasarı görüşülecek. 
     Tasarı, Avrupa İnsan Hakları Mahkemesi kararları bakımından muhakemenin iadesi yoluna gidilmesini kolaylaştırıyor. Ayrıca, Yükseköğretim Kurumları Disiplin Yönetmeliği hükümlerine göre, öğrencilerin aldıkları disiplin cezaları bütün sonuçları ile kaldırılması öngörülüyor. 
     Tasarıyı tali olarak elen Milli Eğitim, Kültür, Gençlik ve Spor Komisyonu, Milli Eğitim Bakanı Erkan Mumcu'nun isteği ile öğrenci disiplin suçlarına af getiren maddeyi tasarı metninden çıkarmıştı. 
     
     KOMİSYONLAR 
     TBMM Adalet Komisyonu yarın 2. uyum paketini ele alacak. 
     Plan ve Bütçe Komisyonu ise 21 Ocak Salı günü Doğrudan Yabancı Yatırımlar Kanunu Tasarısı ile Türkiye İş Kurumu Kanun Tasarısı'nı görüşecek. 
     Çevre Komisyonu'nda 22 Ocak Çarşamba günü Çevre Kanunu'nda değişiklik yapılmasını öngören tasarı ile Hayvanları Koruma Kanunu Tasarısı ele alınacak. 
     TBMM Danışma Kurulu'nun 21 Ocak Salı günü toplanarak Genel Kurul'un bu haftaki çalışma takvimini belirlemesi bekleniyor. Ayrıca aynı gün AK Parti ve CHP TBMM Grupları da toplanacak. 
     





</TEXT>
</DOC>
