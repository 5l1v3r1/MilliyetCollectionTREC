<DOC>
<DOCNO> 137055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/16/yasam/yas04.html </URL>
<DATE> 2003/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Tuzla buz oldular 
</HEADLINE>
<TEXT>

İstanbul’un göbeğindeki Galata Köprüsü buzlanınca ortaya bu manzara çıktı. Neyse ki, kimse ölmedi... 
     ŞAKİR AYDIN İstanbul 

     Galata Köprüsü’nde buzlanma nedeniyle kaza yapan otomobilde sıkışan iki üniversite öğrencisinin yardımına koşan vatandaşlara bir başka araç çarptı. Kazada yedi kişi yaralandı. Bilgi Üniversitesi öğrencisi Garo Şirinoğlu 22 , aynı üniversitenin öğrencisi Zeynep Sedef’le 21 geç saatlere kadar eğlendi. Eminönü’nden Beşiktaş yönüne giden Şirinoğlu’nun kullandığı Mercedes SLK 200 otomobil önceki akşam 23.00 sıralarında Galata Köprüsü’ne geldi. Aşırı buzlanma nedeniyle kontrolden çıkan otomobil, kaldırıma çıkarak aydınlatma direğini devirdi. Vatandaşlar yaralanan gençlerin yardımına koştu ama bu sırada Bünyamin Atik’in kullandığı BMW marka otomobil kontrolden çıkarak, önce vatandaşlar sonra da kaza yapan araca çarptı. 
     
     Kazadan sonra tuz 
     Otomobilde sıkışan Şirinoğlu itfaiye tarafından kurtarılırken, arkadaşı Sedef, yardımlarına koşarken yaralanan taksi şoförü Muhterem Öndeş, astsubay Fatih Odabaşı, Yakup İnalkaç, Muhammet Demir ve Nizamettin Geçkin hastaneye kaldırıldı. 
     Buzlanma nedeniyle yayaların bile ayakta duramadığı Galata Köprüsü, bir süre trafiğe kapatıldı. Köprü tuzlama işleminin ardından yeniden ulaşıma açıldı. Vatandaşlar tuzlamanın geç yapıldığını belirterek tepki gösterdi. 
     



 YAŞAM 



















</TEXT>
</DOC>
