<DOC>
<DOCNO> 115205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/26/spor/ygokce.html </URL>
<DATE> 2002/10/26/ </DATE>
<TIME>  </TIME>
<AUTHOR> ATTİLA GÖKÇE  </AUTHOR>
<HEADLINE>
Kartal’ın gövde gösterisi 
</HEADLINE>
<TEXT>

     Beşiktaş sezonun en iyi oyununu oynayarak büyüklerin korkulu rüyası Malatyaspor’u rahat yendi. 
     Siyah - Beyazlı takımın rahatlığını sağlayan unsur ne şansı, ne de Malatyaspor’un kötü ve zayıf bir gününde olmasıydı. Lucescu’nun ekibi öncelikle "İnönü Sendromu" olarak nitelendirdiğimiz hücum ederken avlanıp gol yeme kabusundan artık sistematik bir şekilde kurtulduğunu da belgeledi. Üçlü savunmanın önünde Tayfur ve Ahmet Yıldırım’la oluşan ön libero, bu tür kötü sürprizleri önleyecek düzenli bir zenginlik olarak ortaya çıkıyordu. Denizli’de Tayfur ve Yasin ile çalışan ön libero uygulaması, İnönü’de bu hafta Tayfur - Ahmet Yıldırım ikilisiyle kusursuz gerçekleşti. Şunu da hemen söylemekte yarar var. Beşiktaş savunması dün olağanüstü çabuk, dinamik ve cesurdu. Ali Eren takımının en iyi oyuncusu olarak parlarken "nikahta keramet vardır" sözünü doğrularcasına mücadele etti. Zago sadece savunmada kalmayıp oyunu hücuma da taşıdı. Hücum organizasyonunda özellikle sol kanada giderek İbrahim’e sağladığı katkı, ilk golde İlhan’a yaptığı asist bunun en iyi örneğiydi. Beşiktaş dün hem Kaan Dobra ve arkasındaki Ali Eren ile sağdan yüklendi, hem de Zago, Ahmet Yıldırım, İbrahim ve Sergen’le soldan ağırlığını oyuna koydu. Bu durum haftalardır kanatsız mücadele eden Beşiktaş’ın oyununa nihayet renk ve derinlik kazandırdı. Beşiktaş’ta görevini yapmayan oyuncu yoktu. Tümer’in ve Pascal Nouma’nın oyuna girişi biraz tempo azalmasına neden olsa da takıma ayrı bir moral kazandırdı. Seyircilere de heyecan geldi. Ancak şunu söylemeliyiz Ali Aydın İstanbulspor maçında Nouma’ya kırmızı kart gösterirken, siyahi futbolcuya yapılan hareketi penaltı olarak değerlendirirken de hiç tereddüt etmedi. 
     Malatyaspor öncelikle orta alanda Beşiktaş’ı alt edecek baskıyı, çabukluğu ve direnci gösteremedi. Mithat ve Ayman’ın gayretlerine rağmen Sertan ve Fazlı top kullanacak geniş alan bulamadılar, bekledikleri kontratak şansını yakalayamadılar. 
     Beşiktaş için dün gece endişeyle beklenen ama çifte mutlulukta biten rüya gibi bir geceydi. Hem İnönü’de puan kaybetmekten kurtuldular, hem de Malatyaspor önünde farkı buldular. 
     
     



 SPOR 





























</TEXT>
</DOC>
