<DOC>
<DOCNO> 145973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/28/son/soneko09.html </URL>
<DATE> 2003/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Ersin Özince Bankacılık sisteminde haksız rekabet sürüyor... 
</HEADLINE>
<TEXT>

     Türkiye İş Bankası Genel Müdürü ve Türkiye Bankalar Birliği Başkanı Ersin Özince, bu yıl Irak operasyonu gibi sonuçları kesin olarak tahmin edilemeyen dışsal şoklar ve mevcut ekonomik programın dışına çıkılmasının, ekonomiyi ve doğal olarak ülkeyi etkileyebilecek en önemli riskler olarak görüldüğünü bildirdi. 
     Ersin Özince, İş Bankası'nın bugün yapılacak Genel Kurulu öncesi düzenlediği toplantıda, bankacılık sektörünün 2002 yılı faaliyetlerini değerlendirdi ve 2003 yılına ilişkin görüşlerini açıkladı. 
     Bankacılık sisteminde haksız rekabetin halen sürdüğünü belirten Özince, ''Sektörde bu haksız rekabete yol açan ve uluslararası uygulamalarla bağdaşmayan, sektörün kendisine yüklenen misyonu sağlıklı ve ekonomik olarak yerine getirmesini engelleyen düzenlemeler halen geçerliliğini koruyor'' dedi. 
     Bankaların kaynak maliyetlerini olumsuz olarak etkileyen, reel sektöre daha az maliyetle kaynak aktarılmasını ve sonuçta ekonominin canlanmasını, ülkenin istikrarlı ve sürdürülebilir bir büyüme trendini engelleyen bu sorunların ivedilikle çözüme kavuşturulmasını isteyen Özince, şöyle devam etti 
     ''Uygulamada bankalararasında haksız rekabete neden olabilecek hiçbir ayrıma yer verilmemelidir. Bankalar sorunlu alacaklarının tümü için bir yıl içinde karşılık ayırmak durumundayken, alacaklarının tahsili için yıllarca beklemek zorundadırlar. Bu nedenle takip ve sonuçlandırmayla ilgili yasal sürecin iyileştirilmesi zorunluluk arzetmektedir. Etkin çalışan bir alacak takip hukuku, piyasa ekonomisinin temel koşulu olan piyasaya girişin ve çıkışın da düzgün işlemesinin teminatıdır. Bu alanda yapılacak düzenlemeler sadece bankalar açısından değil, ekonomideki tüm alacaklılar açısından önemlidir.'' 
     
     DIŞSAL ŞOK VE PROGRAMDAN SAPMA ENDİŞESİ 

     Ersin Özince konuşmasında, 2003 yılı beklentilerini dile getirirken de, ''2003 yılında Irak operasyonu gibi sonuçları kesin olarak tahmin edilemeyen dışsal şoklar ve mevcut ekonomik programın dışına çıkılması, ekonomimiz ve doğal olarak da ülkemizi etkileyebilecek en önemli riskler olarak görülmektedir'' dedi. 
     Irak operasyonunun döviz kurları ve petrol fiyatları üzerine en azından bir süre baskı yaratacağının ve Türkiye ekonomisi üzerinde olumsuz etkileri olacağının açık olduğunu vurgulayan Özince, ''Operasyonun ekonomiye olumsuz etkilerinin en aza indirilmesi sağlayacak en önemli unsur ise yapısal reformların ve kamu mali disiplinin sürdürülmesidir'' diye konuştu. 
     
</TEXT>
</DOC>
