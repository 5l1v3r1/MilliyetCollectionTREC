<DOC>
<DOCNO> 102557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/18/son/sontur02.html </URL>
<DATE> 2002/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Alevi-Bektaşi kuruluşları birleşiyor... 
</HEADLINE>
<TEXT>

     Nevşehir'in Hacıbektaş İlçesi'nde düzenlenen Hacı Bektaş Veli'yi Anma Kültür ve Sanat Etkinlikleri çerçevesinde biraraya gelen Türkiye ve Avrupa'daki Alevi-Bektaşi kuruluşlarının, faaliyetlerini tek çatı altında sürdürme kararı aldıkları bildirildi. 
     Avrupa Alevi-Bektaşi Kuruluşları Federasyonu AABK Başkanı Turgut Öker, yaptığı açıklamada, Türkiye'deki yasal düzenlemeler nedeniyle Alevi kimliği ile örgütlenmenin mümkün olmadığını ve son 10 yıl içinde ülke genelinde yüzlerce Alevi sivil toplum örgütünün değişik isimler altında örgütlendiğini kaydetti. 
     Türkiye ve Avrupa ülkelerinde faaliyet gösteren Alevi-Bektaşi kuruluşlarının, ''Alevi-Bektaşi Kuruluşları Birliği Federasyonu'' adı altında birleşme kararı aldıklarını kaydeden Öker, şunları söyledi 
     ''Takiyye yaparak, öz kimliğimiz olan Alevi-Bektaşiliği inkar ederek, başka isimlerle kendimizi ifade etme yerine, Avrupa'da olduğu gibi Alevi- Bektaşi kimliğiyle örgütlenmeyi tercih ettik. Biz, 10 yıldır Avrupa'da özgürce Alevi adıyla örgütlendik. 11 ülkenin temsilcileriyle konfederasyon kurduk. Şimdi Türkiye ve Avrupa'daki kuruluşları birleştireceğiz. Böylece bundan sonra tek çatı altında faaliyetlerimizi sürdüreceğiz.'' Öker, bundan sonraki hedeflerinin ''Dünya Aleviler Birliği'ni kurmak olduğunu ifade etti. 
     





</TEXT>
</DOC>
