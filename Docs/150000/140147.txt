<DOC>
<DOCNO> 140147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/02/son/sontur16.html </URL>
<DATE> 2003/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu hafta yağmurlu geçecek... 
</HEADLINE>
<TEXT>

     Türkiye, yeni haftayı Orta Akdeniz üzerinden gelen yağışlı sistemle karşılayacak. Yağışlar, 4 Mart Salı ve 5 Mart Çarşamba günü Güney Ege ve Akdeniz'de etkili olacak. 
     Devlet Meteoroloji İşleri Genel Müdürlüğü'nden aldığı bilgiye göre, Türkiye bugün Orta Akdeniz üzerinden gelen yeni bir yağışlı sistemin etkisi altına girdi. Buna göre, yarın Marmara, Kuzey Ege ve Batı Karadeniz kıyıları dışında tüm yurtta yağış bekleniyor. Yağışlar, genellikle yağmur, yurdun iç ve doğu kesimlerinde karla karışık yağmur ve kar şeklinde olacak. 
     Bu sistem salı günü yurdun doğusuna hareket ederken, Türkiye yine Orta Akdeniz üzerinden gelen bir başka yağışlı havanın etkisi altına girecek. 
     Bu nedenle salı günü Akdeniz, Ege, İç Anadolu'nun güney ve batısı, Marmara'nın güneyi ile Doğu Anadolu'nun doğusu yağışlı geçecek. Yağışlar, genellikle yağmur, Doğu Anadolu'nun doğusunda kar, İç Ege ve Göller Yöresi ile İç Anadolu'nun yüksek kesimlerinde karla karışık yağmur şeklinde olacak. 
     Çarşamba günü ise Trakya, Orta ve Doğu Karadeniz kıyıları dışındaki yurdun diğer yerleri yağışlı geçecek. Yağışlar genellikle yağmur, İç Anadolu'nun doğusu, İç Ege'nin yüksek kesimlerinde karla karışık yağmur, Doğu Anadolu'da ise kar şeklinde olacak. 
     Yağışların, salı günü Güney Ege ve Batı Akdeniz'de, çarşamba günü ise Akdeniz bölgesinde ''etkili'' olması bekleniyor. 
     Hava sıcaklıkları ise mevsim normalleri civarında seyretmeye devam edecek. 
     Salı ve çarşamba günleri Güney Ege ve Akdeniz'de beklenen etkili yağış nedeniyle ilgililerin ve vatandaşların tedbirli olmaları istendi. 

     
</TEXT>
</DOC>
