<DOC>
<DOCNO> 136718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/14/son/sondun14.html </URL>
<DATE> 2003/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikalılar, denetçilere süre verilmesinden yana... 
</HEADLINE>
<TEXT>

     Amerikalıların çoğunun, Irak'ta denetimlerini sürdüren uzmanların görev süresinin uzatılmasından yana olduğu, İsraillilerin ise bir an önce savaşa gidilmesini istediği bildirildi. 
     Amerikan CBS News ile New York Times'ta sonuçları yayınlanan bir kamuoyu araştırması, Amerikalıların çoğunluğunun, Irak'a karşı güç kullanımının gerekli olup olmadığına karar verilmesi konusunda BM Güvenlik Konseyi'nin desteğini almak amacıyla silah denetçilerinin görev süresinin uzatılmasından yana olduğunu ortaya koydu. 
     Aynı araştırma, Amerikalıların çoğunun Irak lideri Saddam Hüseyin'in devrilmesi için bir savaşı desteklediğini ortaya koyarken, Amerikan yönetiminin stratejisi konusunda farklı fikirlere sahip olduğunu gösteriyor. 
     Buna göre, Amerikalıların dörtte üçü savaşın kaçınılmaz olduğunu, üçte ikisinin savaşın bir seçenek olduğunu, yüzde 29'u ise savaşa karşı olduğunu söyledi. 
     Amerikalıların yüzde 'ü Başkan George Bush'un BM'ye daha fazla zaman tanımasını isterken, yüzde 63'ü müttefiklerin desteği alınmadan harekete geçilmesini istemiyor. Yüzde 56'lık bir kesim ise Bush'un BM'den yeşil ışık beklemesi gerektiğini düşünüyor. 
     
     İSRAİLLİLER 
     Maariv gazetesindeki kamuoyu araştırmasının sonuçları, İsrail'de çoğunluğun Irak'a acilen Amerikan saldırısı düzenlenmesi gerektiğine inandığını ortaya koyuyor. 
     Araştırma sonuçlarına göre, krizin barışçı yollardan çözülmesini beklemeden saldırı düzenlemesini düşünenlerin yüzdesi 51, barışa şans verilmesini düşünenlerin yüzdesi ise yüzde 43. 
     Aynı araştırmaya göre, Irak'a saldırı halinde, Irak'ın İsrail'e saldıracağını düşünenlerin oranı yüzde 49, bunun aksini düşününlerin oranı da yüzde 34. 
     
     İTALYANLAR 
     Corriere della Sera gazetesinde sonuçları yayınlanan araştırma, İtalyanların yüzde 85'inin Irak'a olası harekata ve İtalya'nın bu harekatta yer almasına karşı olduğunu ortaya koydu. 
     Aynı araştırma, sadece yüzde 14'lük bir kesimin savaş yanlısı olduğunu gösteriyor. 
     





</TEXT>
</DOC>
