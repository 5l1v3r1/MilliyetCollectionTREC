<DOC>
<DOCNO> 115671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/28/son/sontur28.html </URL>
<DATE> 2002/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Tiyatrocu Açıkalın, kızının velayetini istedi 
</HEADLINE>
<TEXT>

     Tiyatrocu Peker Açıkalın'ın, evlilik dışı ilişkisinden olan kızı Narin Şeker Açıkalın'ın velayetini almak için için açtığı davada anne Niran Ünsal'ın esrar kullandığını ve çocuğu sekiz ay emzirdikten sonra terk ettiğini söyledi. 
     Kadıköy 5. Asliye Hukuk Mahkemesi'ndeki duruşmaya, Peker Açıkalın ve Niran Ünsal ile tarafların vekilleri katıldı. 
     Duruşmada, davacı tanıklarından Elif Topçugil, çocuğa, babası Peker Açıkalın tarafından iyi bakıldığını belirterek anne Niran Ünsal'ın çocuğa iyi bakmadığını ve esrar kullandığını duyduğunu ifade etti. 
     Çocuğun bakıcısı Nergis Dirim ve eşi Özdinç Dirim de, anneannesinde kaldığı dönemde çocuğa yaklaşık 4 ay baktıklarını ve bu süre içerisinde Niran Ünsal'ın çocuğunu sadece 2 kez görmeye geldiğini kaydetti. Duruşma, diğer tanıkların dinlenmesi için ertelendi. 
     Peker Açıkalın, Niran Ünsal'ın çocuğu 8 ay emzirdikten sonra terk ettiğini öne sürerek, Ünsal'ın şimdiye kadar çocuğu görmek için bir talepte bulunmadığını savundu. 
     Birlikte oldukları dönemde Niran Ünsal'ın esrar kullandığını, bu nedenle problem yaşadıklarını, Ünsal'ın şimdi de şov peşinde olduğunu öne süren Açıkalın, çocuğun velayetinin kendisinde olduğunu, mahkeme kararına göre, annenin çocuğu Pazar günleri 09.00-17.00 saatleri arasında görebileceğini söyledi. 
     Açıkalın, mahkemede tanık olarak dinlenecek kişilerin tehdit telefonları aldığını da öne sürdü. 
     Açıkalın'ın avukatı Cem Murat Sofuoğlu, yeni Medeni Kanun'a göre evlilik dışı doğan çocukların vekaletinin anneye verildiğini belirterek "Bu konuda hakim, 'Ben bir karar vermem, görme hakkı devam ediyor. Yasal yollara başvurun, benim yapacağım bir şey yok. Savcılık yoluyla bunu halledin' dedi" diye konuştu. 
     Sofuoğlu, mahkemenin Niran Ünsal'ın uyuşturucu kullanıp kullanmadığının belirlenmesi için Adli Tıp'tan rapor istediğini ifade etti. 
     Niran Ünsal ise çocuğun velayetinin kendisinde olduğunu öne sürerek, çocuğunu Açıkalın'dan alacağını söyledi. 
     





</TEXT>
</DOC>
