<DOC>
<DOCNO> 134762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/03/son/sondun11.html </URL>
<DATE> 2003/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuveyt'teki 2 Amerikan okulu geçici olarak kapatılıyor 
</HEADLINE>
<TEXT>

     Kuveyt'teki iki Amerikan okulu, olası Irak savaşı nedeniyle 10 Şubat'tan itibaren 6 hafta süreyle kapatılıyor. 
     Amerikalı öğretmenlerin de görev yaptığı Kuveyt Amerikan Okulu ASK ve Uluslararası Amerikan Okulu AIS yetkilileri, güvenlik önlemi olarak kapatılacak okullarda öğrenime 22 Mart'ta yeniden başlanacağını açıkladı. 
     ASK Müdürü Andy Page-Smith, velilere gönderdiği mektupta, ''kararın düşünülmeden alınmadığını, Kuveyt'te, Irak'a olası operasyonla ilgili güvenlik endişelerinin artmasıyla bağlantılı olduğunu'' bildirdi. 
     Page-Smith, okulun kapatılma tarihinin, Şubat ve Mart'taki tatiller göz önünde tutularak, akademik programı asgari etkileyecek şekilde belirlendiğini belirtti. 
     AIS Müdürü de, Reuters'e yaptığı açıklamada, ''tamamıyla bir önlem olarak'' okulu kapattıklarını söyledi. 
     Yabancı öğrencilerin gittiği diğer okulların yetkilileri ise AIS ve ASK gibi öğrenime uzun bir ara vermeyi düşünmediklerini, ancak bu aya rastlayan bayram tatilini normalden biraz uzun tutacaklarını bildirdiler. 
     Kuveyt'in, ABD önderliğindeki olası Irak savaşında bir hareket noktası olacağı sanılıyor. 
     





</TEXT>
</DOC>
