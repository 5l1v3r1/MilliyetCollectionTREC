<DOC>
<DOCNO> 133161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/25/son/sontur21.html </URL>
<DATE> 2003/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Mumcu, kopya çeken oğlunun cezalandırılmasını istedi 
</HEADLINE>
<TEXT>

     Milli Eğitim Bakanı Erkan Mumcu, ilköğretimde disiplin uygulaması bulunmadığına işaret ederek, Bilkent Özel İlköğretim Okulu 8. sınıf öğrencisi olan oğlu Furkan'ın ''sıfır'' notla cezalandırılmasını, kendilerinin istediklerini söyledi. 
     Mumcu, İstanbul Büyükşehir Belediye Başkanı Ali Müfit Gürtuna ile Yıldız Parkı Malta Köşkü'ndeki görüşmesinden önce gazetecilerin sorularını yanıtladı. 
     Bakan Mumcu, oğlu Furkan Mumcu'nun sınavda kopya çektiği için ''sıfır'' notla cezalandırılmasına ilişkin olarak, ''Türkiye'de bütün öğrenciler, öğretim yapmış herkes, iyi ki Milli Eğitim Bakanı'nın oğlu değilim diye düşünmüşlerdir'' dedi. 
     Basında yer alan haberle ilgili küçük bir düzeltme yapmak istediğini de belirten Mumcu, şunları söyledi 
     ''Aslında ilköğretimde disiplin uygulamaları yok. Cari uygulama değerlendirmektir. Bir şekilde cezalandırılmasını biz talep ettik. Okul yönetimi sağolsunlar duyarlı davrandılar. Bizim terbiye anlayışımızın bir yansımasını kendi anlayışlarına yansıttılar. Sıfır cezası hiçbir öğrenciye uygulanmıyor, biz kendi çocuğumuza uygulanmasını istedik. Bir biçimde cezalandırılması gereğini düşündük. Bunu rica ettik. Bu gibi şeyleri kişiselleştirmekten açıkça endişe ediyorum. Benim Milli Eğitim Bakanı olmam başka bir şey, öğrenci velisi olmam başka bir şey, çocuğumun hakları bambaşka şeyler.'' Mumcu, çocuğuna nasihat edip etmediğine ilişkin soru üzerine de, ''Her baba ne yapıyorsa, ben de onu yaptım. Bunu yaparken kendi çocukluğumu, öğrenciliğimi de düşündüm'' diye konuştu. 
     Çok fazla konuşarak, eğitimin önemli sorunlarının önüne bunu getirmek istemediğini kaydeden Mumcu, bir soru üzerine de, burada okulla öğrenci ailesi arasında kurulan iletişim örneğinin yaşandığını söyledi. 
     Cezalandırmayla öğretmenin bir ilişkisinin bulunmadığını da belirten Mumcu, ''Beni üzen şey, bir ayrıcalık talebi varmış da birileri bu ayrıcalığı göstermemiş gibi sunuldu. Hayır, bir ayrıcalık talebi yok'' dedi. 
     
     BU OLAYDAN ÇIKARILACAK DERS 
     Bu olayın ülke gündemi haline getirilmesinin ardındaki mantığın, ülkesi adına kendini üzdüğünü dile getiren Mumcu, şöyle dedi 
     ''Eğer bundan bir fayda çıkacaksa bence o da şu olmalıdır Biz çocuklarımıza güvenmeliyiz. Onlara güven duyarak, güvenilen insanlar olmayı öğretmeliyiz. Dolayısıyla gözetmen eşliğinde sınav uygulaması bana göre pedagojik gereklerle bağdaşmıyor. Bana göre insana güveni, güven temelli davranışları öğretmiyor. Bu alanın uzmanı değilim. Bu fırsat Türkiye'de bu uygulamanın tartışılması ve daha iyi uygulamaya gidilmesi konusunda bir katkı sağlayacaksa, sadece benim katkım değil, benim çocuğumun da bir bedel ödeyerek buna katılması söz konusu olmuş olacak.'' 
     
     GÜRTUNA İLE GÖRÜŞME 
     Erkan Mumcu, Gürtuna ile görüşmesine ilişkin olarak da, ziyaretinin, biri iade olmak üzere 2 nedeni bulunduğunu söyledi. 
     İstanbul'un ikili öğretim sorunu yaşayan bir kent olduğunu belirten Mumcu, tüm okullarda tekli öğretime geçme hedefini, belediye-bakanlık işbirliğiyle nasıl gerçekleştirebilecekleri konusunda görüş alışverişinde bulunacaklarını anlattı. 
     Gürtuna ise bakanlıkla şehit çocuklarının eğitimi konusunda işbirliği yapacaklarını söyledi. 
     Okullarda çevre konusunda proje başlatacaklarını da anlatan Gürtuna, ayrıca İstanbullu olma bilincini de geliştireceklerini ifade etti. 
     





</TEXT>
</DOC>
