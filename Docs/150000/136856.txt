<DOC>
<DOCNO> 136856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/15/siyaset/siy02.html </URL>
<DATE> 2003/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Annan, Kıbrıs’a müdahil oluyor 
</HEADLINE>
<TEXT>

Kıbrıs görüşmelerinin seyri üzerine bilgi alan Kofi Annan, meseleyi bizzat takip etmek için Ada’yı ziyaret etmek istediğini Türk ve Rum tarafına bildirdi 
     DIŞ HABERLER SERVİSİ 

     Birleşmiş Milletler BM Genel Sekreteri Kofi Annan, KKTC Cumhurbaşkanı Rauf Denktaş ve Rum yönetimi lideri Glafkos Klerides’i telefonla arayarak, Kıbrıs’a yapacağı ziyaret konusunda bilgi verdi. 
     BM Genel Sekreteri’nin sözcüsü Fred Eckhard, önceki gün Kıbrıs Özel Temcilcisi Alvaro de Soto’dan Kıbrıs görüşmelerindeki son durum konusunda bilgi alan Kofi Annan’ın, Cumhurbaşkanı Denktaş ve Klerides’i de telefonla arayarak Ankara ve Atina’daki temaslarının ardından Ada’yı ziyaret etmek isteğini taraflara ilettiğini bildirdi. 
     BM Genel Sekreteri’nin Kıbrıs’ta 28 Şubat’tan önce anlaşmaya varılması çabalarına kişisel katkı sağlamak üzere bölgeye gittiğini kaydeden Eckhard, Annan’ın Ankara ve Atina gezisine 24 Şubat’ta başlamayı planladığını belirtti. 
     Sözcü, Annan’ın bu hafta sonu çıkacağı Avrupa ülkelerini kapsayan ziyaretinde de, AB’nin Irak ve Ortadoğu konusunda düzenlediği devlet ve hükümet başkanları zirvesine katılacağını, İtalya’da Başbakan Silvio Berlusconi ve Papa 2. Jean Paul ile görüşeceğini, Fransa’da Afrika - Fransa zirvesine hitap etmeden önce Cumhurbaşkanı Jacques Chirac ile biraraya geleceğini anlattı. 
     



 SİYASET 
















</TEXT>
</DOC>
