<DOC>
<DOCNO> 139517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/27/son/sontur16.html </URL>
<DATE> 2003/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer "TBMM en doğru kararı verecektir" 
</HEADLINE>
<TEXT>

     Cumhurbaşkanlığı Dışişleri Başdanışmanı ve Özel Kalem Müdürü Tacan İldem, Cumhurbaşkanı Ahmet Necdet Sezer'in, Başbakanlık tezkeresi konusunda TBMM'nin, ''Türkiye'nin ulusal çıkarlarını gözetecek biçimde ve Anayasa'nın gereği olan uluslararası yasallık koşulunu saptamak suretiyle en doğru kararı vereceğine inandığını'' bildirdi. 
     İldem, Çankaya Köşkü'nde düzenlediği 'basın bilgilendirme toplantısı''nda, gazetecilerin, ''Türkiye'de yabancı asker bulundurulması ve geçişi ile Türk Silahlı Kuvvetleri'nin yabancı ülkelere gönderilmesine ilişkin Başbakanlık tezkeresi''yle Cumhurbaşkanı'nın ''uluslararası yasallık'' görüşlerinin bağdaşıp bağdaşmadığı soruları üzerine, ''Uluslararası yasallık'' ilkesinin Anayasa'nın 92. maddesinde yer aldığını anımsattı. TBMM'nin, bugünkü oturumunda, ''uluslararası yasallık'' koşulunun yerine getirilip getirilmediğini saptayarak bir karar vereceğini kaydeden İldem, ''Sayın Cumhurbaşkanımız, TBMM'ni, öğleden sonraki oturumunda, Türkiye'nin ulusal çıkarlarını gözetecek biçimde ve Anayasamız'ın gereği olan uluslararası yasallık koşulunu saptamak suretiyle en doğru kararı vereceğine inanmaktadır'' dedi. 
     ''Burada önemli olan, ulusal iradenin oluştuğu TBMM'nin ne şekilde bir karar vereceğidir'' ifadesini kullanan Tacan İldem, ''Sayın Cumhurbaşkanımız'ın uluslararası yasallığa ilişkin kişisel kanı ve düşüncesinin, TBMM'de oluşacak iradenin üzerinde olmayacağını düşünmemiz gerekir'' diye konuştu. 
     İldem, TBMM'nin kararının yasa niteliği taşımadığını ve Cumhurbaşkanı'nın onayına sunulmasının söz konusu olmadığını da vurguladı. 
     





</TEXT>
</DOC>
