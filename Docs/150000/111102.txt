<DOC>
<DOCNO> 111102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/04/yasam/yas04.html </URL>
<DATE> 2002/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
THY’ye köpek davası 
</HEADLINE>
<TEXT>

Köpeğinin ölümünden THY’yi sorumlu tutan Hakan Toppeker, "Dava açacağım" dedi. THY yetkilileri ise yanıt verdi İhmal yok 
     SİNAN TOROS İstanbul 

     Paris’ten İstanbul’a gelirken köpeği uçakta ölen Hakan Toppeker, Atatürk Havalimanı’nı birbirine kattı. Köpeğinin ölümünden THY’nin sorumlu olduğunu savunan Toppeker, dava açacağını söyledi. THY ise bir kusurlarının olmadığını bildirdi. 
     Atatürk Havalimanı Dış Hatlar Terminali’nde pasaport ve bagaj işlemlerini tamamladıktan sonra, kargodaki, Fransız Buldoğu "Nova" adlı köpeğinin getirilmesini beklerken, cansız bedeniyle karşılaşan Toppeker, THY yetkilileriyle tartıştı. Bagaj arabasıyla Kayıp Eşya Ofisi’nin de camlarını kıran Toppeker, "THY’de bu tür olaylar geçmişte de yaşandı. Suçlu kesinlikle THY’dir, dava açacağım" dedi. 
     
THY Biz de dava açarız      Köpeğin Paris’te teslim alındığını ve usulüne uygun olarak kutulanarak canlı hayvan taşınan ön kargo bölümüne yerleştirildiğini anlatan THY Tanıtma ve Halkla İlişkiler Başkanı Faik Akın, olayla ilgili kusurlarının olmadığını söyledi. Uçağın havalandırma ve ısı sistemlerinde de hiçbir anormal durumun olmadığını açıklayan Akın, yolcu tarafından dava açıldığı takdirde şirketin de karşı dava açacağını sözlerine ekledi. 



 YAŞAM 


















</TEXT>
</DOC>
