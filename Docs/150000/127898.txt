<DOC>
<DOCNO> 127898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/01/yasam/yas07.html </URL>
<DATE> 2002/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Robin Hood Kanada’da 
</HEADLINE>
<TEXT>

Sahte bombayla onlarca banka soyan Robert’ın tüm parayı hayrına bağışladığı ortaya çıktı 
     AYTEN GÖRGÜN İstanbul 

     Robert Henry Arthur adlı Kanadalı soyguncunun, zenginden alıp fakire dağıtmasıyla ünlü Robin Hood gibi, çaldığı paraları halka dağıttığı ortaya çıktı. 51 yaşındaki Arthur, son işinde Calgary kentindeki Polo Park’ta bulunan CIBC bankasının müdürüne gitti ve bomba patlatacağı tehtidiyle para istedi. Ancak bankadan çıkmadan yakalanan soyguncunun çantasından sahte bomba çıktı. 
     
     11 Eylül kurbanlarına verdi 
     Polis, Arthur’un 4 yıl içinde, çeşitli kentlerde onlarca banka soyduğunu açıkladı. Çaldığı paraları hayır kurumlarına bağışlayan Arthur, son ganimetini, ABD’deki 11 Eylül kurbanlarının ailelerine dağıttı. Arthur’un bir zamanlar Meksika Puerto Vallarta’da yaşadığı, şimdiyse evsiz olduğu anlaşıldı. 
     Tutuklanıp Winnipeg hapishanesine konan Arthur, halkın yanı sıra Winnipegli polisin bile takdirini aldı. Winnipeg şerifi, Arthur için şöyle diyordu "Hayır için hırsızlık yapıyor. Bu bildik banka soyguncularından değil." 
     



 YAŞAM 















</TEXT>
</DOC>
