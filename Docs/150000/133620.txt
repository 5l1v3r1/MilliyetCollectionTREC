<DOC>
<DOCNO> 133620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/28/son/sondun17.html </URL>
<DATE> 2003/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Öpüşün, sağlıklı kalın... 
</HEADLINE>
<TEXT>

     Bilim adamları, öpüşmenin vücuda yaptığı etkiyi inceledi. Buna göre, öpüşmek sağlıklı ve 25 gram çikolatanın verdiği hazza eşdeğer, hatta şişmanlatmıyor. 
     Almanya'da ''Vücut Kimyasının Yılı'' etkinlikleri çerçevesinde Berlin'de 30 Ocak'tan itibaren açılacak ''Öpüşme Sihir ve Kimya'' isimli gezici sergiyi gezenler, öpüşmenin sağlığa olan faydalarını ve öpüşme sırasında vücutta ne gibi değişiklikler olduğunu öğrenebilecek. 
     Bilim adamları, öpüşmenin vücut kimyası üzerindeki etkisini araştırmaya 30 yıl önce başladı. Etnologlar, insanların ilk çağlardan bu yana öpüştüğünü tahmin ediyorlar. 
     Gezici serginin organizasyonunda yer alan Dr. Klaus Hartmann, ''Hormonlar ve onların etkisi hakkında artık çok bilgimiz var, fakat beyindeki bütün devreler hakkında henüz her şeyi bilmiyoruz'' dedi. 
     Öpüşme sinyalinin beyinde mutluluk hormonu serotoninin salgılanmasına yol açtığını belirten Hartmann, aşık olunduğunda salgılanan feniletilamin isimli maddenin da devreye girdiğini ve aşk tanrıçası Eros'un oku gibi etki ederek, kalbin daha hızlı atmasını ve midede kelebeklerin uçuşmasını sağladığını söyledi. 
     Hartmann, ATP adenosin trifosfat isimli enerji paketçiklerinin de hücrelere, kalbin daha hızlı atabilmesi ve dudakların uygun pozisyonu alabilmesi için gerekli enerjiyi sağladığını ifade etti. 
     Sergiyi gezen kişiler, multimedya tünelinden geçerek, öpüşme sırasında vücutta oluşan değişiklikleri hem görebilecek hem de duyabilecekler. Öpüşme sırasında nefes alma ve nabız hızının arttığını, kan damarlarının genişlediğini ve bu sayede hücrelerin kanla daha iyi beslendiğini söyleyen bilim adamlarına göre, öpüşmek, bağışıklık sistemini güçlendiren ve stresi azaltan bir enerji kaynağı. 
     Hartmann, yapılan anketlerde Almanların günde 2-3 kez öpüştüğünün ortaya çıktığını belirterek, 70 yaşındaki bir Almanın o yıla kadar 76 tam gün öpüştüğü hesabının yapılabileceğini söyledi. Öpüşme sırasında 34 ayrı yüz kasının da çalıştığını kaydeden Hartmann, öpüşen kişilerin kırışıklıklarla daha geç tanıştığını ifade etti. 
     Amerikan bilim adamlarının daha önce yaptığı bir araştırma sonucunda, sabahları işe gitmeden öpüşen kişilerin iş hayatında daha başarılı olduğu, daha az kaza yaptığı ve doktora gittiği ortaya çıkmıştı. 
     İhtirasla öpüşmenin 25 gram çikolatanın verdiği hazza eşdeğer olduğu ve şişmanlatmadığı hatırlatılan sergide, öpüşmek serbest... 
     





</TEXT>
</DOC>
