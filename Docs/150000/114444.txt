<DOC>
<DOCNO> 114444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/22/son/soneko15.html </URL>
<DATE> 2002/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
2003 yılında KİT'lerde 3 katrilyon açık öngörülüyor 
</HEADLINE>
<TEXT>

     Genel Yatırım ve Finansman Programı'na dahil kamu iktisadi teşebbüslerinin KİT , gelecek yıl 3 katrilyon 18 trilyon 583 milyar liralık finansman açığı olacağı öngörüldü. 
     KİT ve bağlı ortaklıklarının, 2003 yılına ait Genel Yatırım ve Finansman Programı'na ilişkin Bakanlar Kurulu Kararı, 1 Ocak 2003'ten itibaren yürürlükte olmak üzere, Resmi Gazete'nin bugünkü sayısında yayımlandı. 
     Karara göre, gelecek yıl, Genel Yatırım ve Finansman Programı'na dahil KİT'lerin 18 katrilyon 636 trilyon 812 milyar liralık kaynağına karşılık, ödemelerinin toplamı 18 katrilyon 421 trilyon 45 milyar liraya ulaşacak. Kaynak ve ödemeler açısından 215 trilyon 767 milyar lira fazla verecek olan KİT'lerin 3 katrilyon 234 trilyon 350 milyar lira yatırım yapması öngörüldü. Yatırımlar nedeniyle, KİT'lerin 3 katrilyon 18 trilyon 583 milyar liralık finansman açığı oluşacak. Bu açığın 2 katrilyon 50 trilyon lirası bütçe kaynaklarından, 968 trilyon 583 milyar lirası dış proje kredisi olarak karşılanacak. 
     KİT'lere bütçeden aktarılacak 2 katrilyon 50 trilyon liranın 1 katrilyon 550 milyar lirası sermayelerine mahsuben, 500 trilyon lirası da görev zararı olarak verilecek. 
     KİT'lerin Genel Yatırım ve Finansman Programı'na göre, karar kapsamındaki kuruluşlar, üretimde maliyet düşürücü tasarruf önlemlerine uyacak, üretim dışında kalan personel giderlerini en aza indirecek, üretim yapmayan veya verimli çalışması mümkün görülmeyen üretim birimlerini yeniden değerlendirerek, atıl personeli ihtiyaç duyulan üretim birimlerine kaydıracak. 
     Tarımsal KİT'ler tarafından gerçekleştirilen ürün alımlarında, alım fiyatları teşebbüslerin finansman durum ve ilgili ürünlerde dünya fiyatları dikkate alınarak, fiyat artış oranı, hedeflenen yıl sonu toptan eşya fiyatları endeksi TEFE oranını aşmayacak şekilde belirlenecek ve alım miktarı programlanan miktar seviyesinde tutulacak. 2003 yılı için TEFE'de yıl sonu hedefi yüzde 16.2 olarak öngörülmüştü. 
     Karar kapsamındaki kuruluşlar, Hazine Müsteşarlığı'ndan uygun görüş alarak yurtiçi veya yurtdışı bankalardan kredi kullanabilecekler, borçlarını ise zamanında ödeyecekler. 
     
     İSTİHDAM AZALTMA POLİTİKASINA DEVAM 
     Söz konusu kuruluşlarda istihdam edilen memur, sözleşmeli personel, daimi ve geçici işçi dahil toplam personel sayısının program hedefleri doğrultusunda azaltılmasına devam edilecek. Bu kuruluşların özel güvenlik personeli dahil eleman ihtiyacı, ana kuruluş ve bağlı ortaklık içinden karşılanacak. Nakil suretiyle eleman karşılanamaması halinde, 2002'de ayrılan eleman sayısının yüzde 10'u kadar, Hazine'nin uygun görüşü ile Devlet Personel Başkanlığı'nın izni ile açıktan eleman alınabilecek. 
     Maaş ve ücret ödemeleri Hazine veya Özelleştirme İdaresi Başkanlığı ÖİB tarafından karşılanan KİT'lerde, 2003 yılında hiçbir şekilde yeni personel istihdamı yapılamayacak. 
     Karar kapsamındaki kuruluşlar, 2002'de ayrılan personel sayısı ile 2003 yılında ihtiyaç duyulan personel sayısını, bir defaya mahsus olmak üzere, 28 Mart 2003'e kadar Hazine Müsteşarlığı'na bildirecek. Bu tarihten sonraki personel talepleri dikkate alınmayacak. 
     Kurum dışında görevlendirilen personel, 28 Şubat 2003'e kadar geri çağrılacak, bu tarihe kadar geri dönmeyen işçilerin iş akdi feshedilecek. Bu hüküm, Başbakanlık Merkez Teşkilatı'nda görevlendirilenler hakkında uygulanmayacak. 
     Havacılık sektörü ve atama ile görevlendirilenler dışında, karar kapsamındaki kuruluşlarda emekli istihdam edilmeyecek, emeklilik kolaylaştırılacak. 
     Gelecek yıl 30 günden fazla çalıştırılacak geçici işçilere ilişkin listeler de 31 Ocak 2003'e kadar Devlet Personel Başkanlığı'na vize ettirilecek. 
     Özel güvenlik personeli alımında da Hazine'nin uygun görüşü aranacak. 
     
     GEÇİCİ PERSONELİN KADROYA ALINMASI VE EMEKLİLİK 
     Karar uyarınca, 14 Mayıs 2002'de yayımlanan Başbakanlık Genelgesi'ne uygun olarak, geçici personelin kadroya geçirilmesine ve bunların toplu iş sözleşme hükümlerine intibakına devam edilecek. 3 Mayıs 2002 tarihi itibarıyla istihdam edilmekte olan geçici işçilerden daimi işçilerle aynı süre ve koşullarda çalışan, son üç yılda kesintisiz olarak 12 ay çalışan ve iş için gerekli nitelikleri taşıyanlar, 31 Mayıs 2002'de yapılan tespit ve teklifler çerçevesinde, Hazine'nin uygun görüşü ve Devlet Personel Başkanlığı'nın izni ile daimi işçi kadrosuna geçirilebilecek. 
     Kamuda etkinlik, verimlilik, karlılık ve kam yararı dikkate alınarak, ilgili bakanlık ve kurumların katılımı ile oluşturulacak bir komisyon tarafından, kurum ve kuruluşlardaki ihtiyaç fazlası personel, emekliye sevk edilebilecek. Emeklilik hakkını kazanmayanlar ise ihtiyaç duyulan kurumlardaki memur veya işçi kadrolarına atanacak. Bu çalışmalar sırasında, işveren ve ilgili işçi sendikası temsilcilerinin de görüşleri alınacak. 
     
     HİZMET ALIMI VE FİYAT ARTIŞI 
     Karar kapsamındaki kuruluşlar, ihale yoluyla yaptıracakları hizmet alımlarının listesini ve tahmini yıllık maliyetini, 15 Ocak 2003'e kadar Hazine Müsteşarlığı'na bildirerek onay alacaklar. 
     KİT'ler, maliyet azaltıcı önlemleri gözönüne alarak uygulanan ekonomik programda yer alan ilke ve politikalara paralel, ürettikleri mal ve hizmetlerin fiyat ve tarifelerine belirleyebilecek. Hazine, uygulanmakta olan ekonomik programın ilke ve politikalarındaki değişikliklere paralel, kuruluşlardan, fiyat ayarlamalarında gerekli önlemleri almasını isteyebilecek. 
     Karar kapsamındaki kuruluşların belirlenen ilkeler çerçevesinde faaliyet göstermesinden, kuruluş genel müdürleri ve yönetim kurulu sorumlu olacak. 
     
     BAŞARILI YÖNETİCİYE ÖDÜL, BAŞARISIZLARA TAKİBAT 
     Reel anlamda gider azaltıcı ve gelir artırıcı önlemleri uygulamaya koyan ve faaliyetleri sonucunda başarılı bulunan yönetimler, ödüllendirilmek üzere ilgili makamlara rapor edilecek. Faaliyetlerini bu karar çerçevesinde belirlenen ilke ve hedefler doğrultusunda yürütmeyen ve karar hükümlerine uygulamayanlar hakkında takibata gidilecek. 
     Karar, otelcilik alanında faaliyet gösteren kamu kurumları hariç, özelleştirme kapsamındaki kuruluşlar ve sermayesinin yarıdan fazlası kamuya ait kuruluşlar ve bunların bağlı ortaklık ve iştiraklerinde de uygulanacak. 
     





</TEXT>
</DOC>
