<DOC>
<DOCNO> 135848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/08/guncel/gun26.html </URL>
<DATE> 2003/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kelkit’te hizmet atağı 
</HEADLINE>
<TEXT>

Kaymakamlık, eğitim, dokumacılık ve hayvancılık alanında önemli adımlar atıyor 
     İSTANBUL Milliyet 

     Gümüşhane Kelkit Kaymakamlığı, ilçenin gelişiminde önemli rol oynayacak adımlar atıyor. İlçede hayvan yetiştiriciliği konusunda önemli gelişmeler kaydedilirken, Kelkit’e özgü bir dokuma olan Zilli Kilim de tekrar hayat buldu. 
     İlçede ulusal eğitime destek kampanyası projesi kapsamında 3 belde ve 7 köyde toplam 15 okuma - yazma kursu açıldı. Bu kurslarda 160 kişi okuma yazma öğrendi. 59 bilgi ve beceri kursunda 932’i genç kız ve kadın olmak üzere toplam bin 76 kursiyer eğitim ve öğretim gördü. Bilgisayar kurslarında ise 147 kişi eğitim aldı. 
     Özürlü vatandaşları topluma kazandırmak amacıyla 2001 yılı başında başlatılan proje kapsamında ise 9 özürlü vatandaş için araç, tekerlekli sandalye, işitme - konuşma cihazı ve protez alındı. Aynı hizmet 2002 yılında da artarak devam etti. 
     
     Hayvancılık son sürat 
     Bölgede önemli yer tutan hayvan yetiştiriciliğinin geliştirilmesi için de bazı önemli adımlar atıldı. Öncelikle ekonomik ve kaliteli yem ihtiyacının karşılanması amacıyla bir proje başlatıldı. Ayrıca yaprakları hayvan yemi olarak kullanılabilen ve arpa, buğday gibi tahıl ürünlerine eşdeğerde protein miktarına sahip olan Paulownia Tomentosa ağacı yetiştiriciliği de devreye girdi. Bu arada Tabii Tohumlama Boğa Projesi başlatıldı. Damızlık boğalar, 2 yıllığına proje kapsamına alınan köylere sözleşmeli olarak verildi. 
     



 GÜNCEL 























</TEXT>
</DOC>
