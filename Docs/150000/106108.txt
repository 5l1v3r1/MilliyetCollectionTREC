<DOC>
<DOCNO> 106108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/06/son/sonspo01.html </URL>
<DATE> 2002/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
''Rüya takım'' şokta 
</HEADLINE>
<TEXT>

     ABD'nin, 1992 yılından bu yana NBA yıldızlarından oluşan ve ''rüya takım'' olarak adlandırılan milli basketbol takımı, Arjantin yenilgisinin şokunu atlatamadan, Yugoslavya'ya yenilerek, madalya şansını yitirdi. 
     Indianapolis Dünya Basketbol Şampiyonası'nda, Arjantin yenilgisinin ardından Amerikan takımı, bugün de Yugoslavya'ya 81-78 yenilmekten kurtulamadı. Böylece şampiyonanın favori takımı ABD, evsahibi olduğu müsabakalardan altın, gümüş veya bronz madalya alamadan ayrılırken, beşincilik sekizincilik sıralaması için mücadele edecek. 
     ABD'yi ilk dörtten eleyen Yugoslavya, yarı finalde Yeni Zelanda ile karşılaşırken, bu maçın galibi, Almanya ile Arjantin maçının galibiyle final oynayarak altın madalya için yarışacak. Amerikan milli takımının antrenörü George Karl'ın, şampiyona öncesinde söylediği, ''bizi yenebilecek sadece iki takım var. Biri Arjantin, diğeri de Yugoslavya'' kehaneti de gerçekleşmiş oldu. 
     Karl, Yugoslavya yenilgisinden sonra düzenlenen basın toplantısında, ''takımımla gurur duyuyorum. Yaz ortasında fedakarlığa katlanıp bu takımın bir parçası oldular. Çok büyük bir hayalkırıklığı bu. Bütün gücümüzü ortaya koyduk. Gereken şekilde atışlarda isabet bulamayınca ve Yugoslavya da bunun isabetli atışlarla değerlendirince yenildik'' dedi. Arjantin yenilgisinin ''cesaret kırıcı'', Yugoslavya yenilgisinin ise ''hayalkırıklığı verici'' olduğunu belirten Karl, Shaquille O'Neill ve Kobe Bryant gibi NBA yıldızlarının milli takımda yer almama kararlarına ilişkin bir soruya karşılık, ''NBA yıldızları burada olsaydı çok iyi olurdu. Ancak Yugoslavya ve Arjantin'in başarısını küçültmek istemiyorum. Ayrıca takımımın oynadığı oyundan gurur duyuyorum. Kobe, Shaq burada olsaydı diye konuşmak anlamsız'' yanıtını verdi. 
     
     BİR DÖNEMİN SONU MU 

     Bu iki yenilginin, Amerikan basketbolu için ''bir dönemin sonu'' olup olmadığı sorusunu yanıtlayan Karl, ''bu sonuç, basketbol için büyük bir kutlama. Dünyanın geri kalanının, basketbolda gösterdiği gelişmenin bir sonucu. Bir dönemin sonu olduğunu düşünmüyorum. Amerika, garip bir şekilde bir yönden bu sonuçtan gurur duymalı'' diye konuştu. NBA'in bazı yıldızlarının milli takımda yer almama kararıyla ilgili olarak, Amerikan takımının oyuncusu Michael Finley de ''bu onların seçimi. Biz, yaz aylarımızın bir bölümünü, Amerikan milli takımını temsil için verdik. Bu takımın bir parçası olabilmek için fedakarlık yaptık. Bu da bizim seçimimiz'' dedi. Yugoslavya milli takımı antrenörü Svetislav Pesic ise ''bu bizim için bir galibiyet. Altın madalya istiyorsak önümüzdeki maçları da kazanmalıyız'' yorumunu yaptı. 
     Pesic, ''takımım, oyuna mükemmel bir başlangıç yaptı. İyi konsantrasyon sağlandı ve çok çaba gösterildi. Dün Arjantin'in ABD karşısında gösterdiği yoğunluğu biz de yakaladık. Divac, ilk devrede takımın en güçlüsüydü ve bu maç, onun oynadığı en iyi milli takım maçı oldu. İkinci yarıda ise Gurovic iyi oynadı'' dedi. 
     





</TEXT>
</DOC>
