<DOC>
<DOCNO> 106053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/06/son/sondun11.html </URL>
<DATE> 2002/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'deki orta dereceli okullarda polis devriye gezecek. 
</HEADLINE>
<TEXT>

     İngiltere'de suç oranının giderek yükseldiği orta dereceli okulların koridorlarında üniformalı polislerin devriye gezmesi uygulamasına bu sabah başlandı. 
     Üzerlerinde bayıltıcı gaz spreyler ve joplar taşıyan polis memurlarının, okulun açık olduğu saatlerde koridor, kantin, spor alanları gibi, sınıflar dışında öğrencilerin kullandığı bütün mekanlarda hazır bulunacakları belirtiliyor. 
     Uyuşturucu ticareti, gasp gibi okul koridorlarında giderek yaygınlaşan suçların önlenmesine yönelik uygulamayla ilgili olarak, öncelikle bu tür suçların çok yüksek oranlarda görüldüğü Manchester'da pilot uygulamaya başlandığına dikkat çekiliyor. 
     Manchester'daki Salford ortaokulunda devriye görevine bu sabah başlayan ve SKY TV'nin canlı yayınında yapacakları görevi anlatan polis memurları, amaçlarının gençleri çok erken yaşlarında suç çetelerinin kucağına düşmekten korumak olduğunu bildirdi. 
     Polis memurları, gün boyunca okulda olacaklarını belirtirken, ''Görev yaparken öğrencilerle dostça bir ilişki geliştirmeye ve onlara doğruyu göstermeye çalışacağız. Eli sopalı bir polis görüntüsünün dışında davranacağımızdan kuşku duyulmasın'' dediler. 
     SKY TV spikerinin, üzerlerinde çelik yelek bulunduğunu hatırlatması üzerine de polis memurları, ''Bu sadece üniformamızın bir parçası olduğu için üzerimizde, okulda bize çelik yelek gerekebileceğini aklımızdan bile geçirmiyoruz'' diye konuştular. 
     





</TEXT>
</DOC>
