<DOC>
<DOCNO> 136205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/10/son/sonspo05.html </URL>
<DATE> 2003/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Emre'nin sakatlığı ciddi... Okan sahanın en iyileri arasında 
</HEADLINE>
<TEXT>

     İtalya Birinci Futbol Ligi'nin 20. hafta maçları sonunda liderliğe yükselen FC İnter'de, Emre Belözoğlu'nun sakatlığı, teknik direktör Hector Cuper'i endişelendiriyor. 
     Geçen pazar günü yapılan Reggina maçında 64. dakikada sol ayak bileğine aldığı darbeyle sakatlanan Emre'nin, en az 3 hafta tedavi göreceği belirtiliyor. 
     ''Emre artık takıma irkilme ve canlılık veren önemli bir ayak haline geldi. Bu hassas dönemde Emre'yi kaybetmek Cuper için ciddi bir kayıp olabilir'' diyen La Gazzetta dello Sport, Vieri'nin sakatlığının da sadece korku yarattığını, ancak Emre'nin durumunun takıma zarar verdiğini kaydetti. 
     Corriere dello Sport ise Emre'nin sakatlığı ile ilgili olarak ''Yazık oldu'' yorumunu yaparken, 22 yaşındaki Türk futbolcunun Reggina karşısında gösterdiği oyunu ise ''Oyuna pırıltı getirdi ve prestij verdi. İnce tekniği ve ani fırlayışıyla penaltıyı yaptırdı'' şeklinde değerlendirdi. 
     Tutto Sport Gazetesi de Emre'nin çok kurnaz bir penaltı yaptırdığına dikkati çekerek, gerek savunma, gerekse hücumda her zamanki gibi çok iyi olduğunu yazdı. 
     Öte yandan, her geçen gün istikrarlı grafiği yükselen Okan Buruk, Reggina karşısındaki oyunuyla sahanın en iyilerinden biri olarak gösterildi. 
     Özellikle kaptan J.Zanetti ile uyumundan dolayı İtalyan basınından alkış alan Okan'ın, Cuper'in istediği oyunu en iyi şekilde sahaya yansıttığı ifade edildi. ''Conceiaçao'ya oranla çok daha ikna edici. Her zaman daha etkili ve takımın kalbine daha fazla giriyor'' denilen 30 yaşındaki Türk futbolcunun, Emre gibi değişmezler arasına girmeye başladığı kaydedildi. 
     Okan, Emre'nin sakatlığıyla ilgili olarak ''Sakatlığından olayı çok üzgünüm. Konuştuğumda, bana ayak bileğine darbe aldığı anda oldukça acıdığını söyledi. Umarım ki ciddi birşey değildir'' dedi. 
     FC İnterli futbolcular bugün dinlenirken, Emre'nin öğleden sonra yapılacak doktor kontrolünden sonra durumunun netlik kazanacağı bildirildi. 
     





</TEXT>
</DOC>
