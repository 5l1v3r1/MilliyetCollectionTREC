<DOC>
<DOCNO> 114705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/23/son/sontur20.html </URL>
<DATE> 2002/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Ağansoy cinayeti davasında iki sanığa müebbet hapis 
</HEADLINE>
<TEXT>

     Bebek'te Tevfik Nurullah Ağansoy'un da aralarında bulunduğu 4 kişinin ölümüyle sonuçlanan silahlı saldırıya ilişkin yargılanan 12 sanıktan 2'si müebbet, 2'si de 20'şer yıl ağır hapis cezasına çarptırıldı. 
     İstanbul 2. Ağır Ceza Mahkemesi'ndeki duruşmaya, tutuksuz sanıklar Adnan Çiçek, Ahmet Atlılar, Aydın Göker, Yener Üçüncü, Ferda Temel, Ramazan Vurmaz ve Burak Çalışkan katılmadı. Davanın gıyabi tutuklu sanıkları Kamil Özkılıç yakalanamadığı, Fransa'dan iade edilen Alaattin Çakıcı da "iade prosedürü" gereği bu davada yargılanamadığı için duruşmada hazır edilemedi. Dava sanıklarından Kenan Ali Gürsel, Ferdi Heybet ve Hasan Taşkın ise tutuklu yargılanırken Bayrampaşa Cezaevi'nde çıkan olaylarda öldürülmüştü. 
     Sanık Ahmet Atlılar'ın avukatı İsmet Çavuş, eski savunmalarını tekrar ettiğini belirterek, karar verilirken müvekkilinin iyi halinin dikkate alınmasını istedi. 
     
     6 YIL SONRA GELEN KARAR- 
     Mmahkeme heyeti, sanıklar Adnan Çiçek, Aydın Göker, Ahmet Atlılar ve Yener Üüncü'yü, Tevfik Nurullah Ağansoy'un öldürülmesi eylemine katılmak suçundan TCK'nın 450. maddesinin 4. fıkrası uyarınca müebbet ağır hapis cezasına çarptırdı. 
     Atlılar ve Üçüncü'nün cezalarını, olayda fer'i fail oldukları gerekçesiyle 20'şer yıl ağır hapis cezasına indiren mahkeme heyeti, Çiçek ve Göker'in cezalarında ise herhangi bir indirim yapmadı. 
     Göker'i ayrıca "hedefte hata sonucu Celal Babür ve Gülçin Balaban'ı öldürmek" suçundan 48 yıl ağır hapis cezasına çarptıran mahkeme heyeti, sanığın müebbet ağır hapis cezasına mahkum olmasını göz önüne alarak bu cezanın 4 ay süreyle "hücrede tecrit" şeklinde uygulanmasını kararlaştırdı. 
     Adnan Çiçek, Ahmet Atlılar ve Yener Üçüncü'nün "Celal Babür ve Gülçin Balaban'ı öldürmek" ile müştekiler Burak Çalışkan, Ferda Temel ve Emrah Çifti'yi öldürmeye teşebbüs suçlarından delil yetersizliğinden beraatlerine karar veren mahkeme heyeti, aynı sanıklar hakkındaki Gültekin Akkor'un yaralanması ve "ruhsatsız silah" suçlarına ilişkin davanın, 4616 Sayılı Şartla Salıverilmeye, Dava ve Cezaların Ertelenmesine Dair Kanun kapsamında ertelenmesini karara bağladı. 
     Aynı olayda Recep Çiçek'in öldürülmesine ilişkin haklarında dava açılan sanıklar Burak Çalışkan, Ferda Temel ve Ramazan Vurmaz'ın, savunma koşulları altında ateş ettikleri anlaşıldığından beraatlerine karar veren mahkeme heyeti, davanın yargılama aşamasında cezaevinde çıkan çatışmada ölen sanıkları Kenan Ali Gürsel, Ferdi Heybet ve Hasan Taşkın hakkında "taammüden adam öldürmek", "kasten adam öldürmek", "kasten adam öldürmeye teşebbüs" ve ''silahla yaralamaya teşebbüs" suçlarından açılan davanın da ortadan kaldırılmasına hükmetti. 
     
     ÇAKICI'NIN DOSYASI AYRILDI 
     Davanın gıyabi tutuklu sanığı olarak aranırken Fransa'da yakalanarak Türkiye'ye iade edilen, ancak Fransa adli makamlarınca idam istemli olduğu için daha önce bu suçtan yargılanmasına muvafakat verilmeyen Alaattin Çakıcı ile gıyabi tutuklu sanık Kamil Özkılıç'ın dava dosyalarının ayrılmasını kararlaştıran mahkeme heyeti, Çakıcı hakkında Fransa adli makamlarından muvafakat alınması durumunda gıyabi tutukluluğunun infaz edilmesi için İstanbul Cumhuriyet Başsavcılığı'na yazı gönderilmesini kararlaştırdı. 
     Mahkeme heyeti, cezaya çarptırılan sanıkların tutuklu olarak cezaevinde kaldıkları sürenin cezalarının infazından düşülmesini öngördü. 
     Bu kararın Yargıtay'ca onanması durumunda sanıklar Adnan Çiçek, Yener Üçüncü, Aydın Göker ve Ahmet Atlılar, cezalarının infazı amacıyla yeniden yakalanarak cezaevine konulacak. 
     Bebek'teki Deniz Taksi Çay Bahçesi'nde 28 Ağustos 1996 gecesi meydana gelen olayda, bir zamanlar sağ kolu olduğu Alaattin Çakıcı ile ters düşen Tevfik Nurullah Ağansoy ile polis memuru Celal Babür, vatandaş Gülçin Balaban ve saldırganlardan Recep Çiçek ölmüştü. 
     





</TEXT>
</DOC>
