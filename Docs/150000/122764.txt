<DOC>
<DOCNO> 122764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/05/guncel/gun04.html </URL>
<DATE> 2002/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Onlara para vererek sokağa bağlamayın 
</HEADLINE>
<TEXT>

183 Alo Çocuk Hattı için çekilen reklam filminin yönetmeni Demirdelen, "Sokak çocuklarına verdiğiniz paralarla onları sokağa bağlıyorsunuz" diyor 
     ÜMRAN AVCI İstanbul 

     Sokak çocuklarına para ve yiyecek vererek onları sokağa bağlamayın. Bizi arayın onlar için neler yapabilirsiniz konuşalım... Bu çağrı, herkesi "183 Alo Çocuk Hattı"nı aramaya çağıran Sosyal Hizmetler ve Çocuk Esirgeme Kurumu’nun hazırladığı yürekleri acıtan reklam filminden. Filmde, İstiklal Caddesi’nin hıncahınç kalabalığında yürüyen bir sokak çocuğu yerde bulduğu jetonu alır. Gecelerine ve yalnızlığına eşlik eden köpeği ile kendisini ısıtan battaniyesiyle bir telefon kulübesine koşar. Telaşla 166 masal dinleme servisini arar. Telefon kulübesinde sallanan ahizeden, Ülkü Giray’ın okuduğu "Uyuyan Güzel" masalını dinler... Yüzünde tatlı bir tebessüm, omzunda yırtık battaniyesiyle öylece uyuyakalır. 
     
     ARAYIN, KONUŞALIM’ 
     Bu reklam filmi, Çocuk Esirgeme Kurumu ve Yeldeğirmeni Sokak Çocukları Rehabilitasyon Derneği’nin işbirliğiyle kurulan "183 Alo Çocuk Hattı"nı tanıtmak için. "183 Alo Çocuk Hattı’nı arayın, bu çocukların aslında neye ihtiyacı var, siz onlar için neler yapabilirsiniz, konuşalım" mesajının verildiği filmi Manajans Thompson hazırladı. 45 saniyelik filmin yönetmenliğini Baba Film’den Selim Demirdelen yaptı. Masal dinleyerek uyumak isteyen çocuk temasının işlendiği ve 200 bin dolara mal olan filmin sponsorluğunu ise reklam piyasasındaki birçok şirket üstlendi. 
     Sokak çocuğunu 12 yaşındaki oyuncu Burak Topçu oynadı. İstiklal Caddesi ve Beyoğlu’nda iki günde çekilen filmin dublajını Demet Akbağ yaptı. Akbağ da, filmi çeken 70 kişilik ekip de ücret almadı. Film televizyon kanallarında da ücretsiz gösteriliyor. 
     Manajans Thompson Direktörü Deniz Barlas ve filmin yönetmeni Selim Demirdelen, "Sokaktaki çocuklara verilen para, yiyecek gibi yardımlar onları daha fazla sokağa bağlıyor. Sokakta yaşamalarını garanti altına alıyor. Amacımız, duygu sömürüsü yapmadan 183’ü aramaya yönlendirmekti" diye konuştu. 
     



 GÜNCEL 

















</TEXT>
</DOC>
