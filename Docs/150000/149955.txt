<DOC>
<DOCNO> 149955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/15/son/soneko10.html </URL>
<DATE> 2003/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'li mısır firması Cargill çiftçilere seslendi Mısır ekin 
</HEADLINE>
<TEXT>

     ABD sermayeli, dünyanın önde gelen mısır işleme firması Cargill, birçok tarım ürününde destekleme alımının kaldırılması ya da düşük desteklemeler nedeniyle alternatif ürün arayışı içine giren çiftçilere mısır ekimini öneriyor. 
     Bursa'nın Orhangazi İlçesi'nde kurulu Cargill'in İş Geliştirme Direktörü Ender Usuloğlu, yerli mısır kullanım oranını artırmak için geçen yıl Karacabey İlçesi'nde başlattıkları ''Sözleşmeli Tarım Modeli''nde 650 dönüm alanda mısır ekildiğini ve 900 ton alım yapıldığını bildirdi. 
     Tesislerdeki üretimlerinin yüzde 70'ni Türkiye genelinden temin edilen mısırı işleyerek gerçekleştirdiklerini ve bu oranı nihai olarak yüzde 100'e çıkarmak istediklerini anlatan Usuloğlu, şöyle konuştu 
     ''Türkiye'de yılda 2 milyon ton mısır üretiliyor. Ancak hala mısır üretiminde 1 milyon ton açık var. Türkiye'de teorik olarak 5 milyon tona kadar mısır üretimi yapılabilir. Üretimde tamamen yerli mısır kullanımının sağlanabilmesi ve mısır ekimini artırmak için elimizden geleni yapıyoruz. Bu kapsamda, alternatif ürünlerde dengeyi bozmadan mısır ekiminin yaygınlaştırılmasını sağlamanın yanı sıra mısırın dönemsel bir ürün olması nedeniyle depolama kapasitelerimizi artırıyoruz. Bu yıl yeni mısır ekim sahaları ile üretimin yüzde 80'ini yerli hammadde ile yapmayı amaçlıyoruz.'' 
     
     ''MODEL, ÇİFTÇİYE AVANTAJLAR SUNUYOR'' 
     Usuloğlu, mısır üretimini yaygınlaştırmak amacıyla Tarım ve Köyişleri Bakanlığı'nca da desteklenen ''Sözleşmeli Tarım Modeli''nin, çiftçiye karlı ve güvenli bir üretim yapma avantajı sunduğunu ifade etti. 
     Klasik alım metodunda çiftçiye firma tarafından sunulan ayni ve nakdi yardımların, bir maliyet unusuru olarak çiftçiye yansıtıldığı ve ödemelerde gecikmeler yaşandığını anlatan Usuloğlu, sözleşmeli model ile finansman sağlamada bankaların devreye sokularak maliyetin azaltıldığını, firmanın ise sadece üreticiye daha verimli ve kaliteli üretim için teknik destek verdiğini belirtti. 
     Usuloğlu, modelde çiftçinin ne kadar üretim yapacağı ve bunun karşılığında ne kadar alacağını ekim öncesinde bilmenin avantajını yaşadığını ifade etti. 
     Modele göre ödemelerin teslimatın ardından 2 hafta içinde peşin olarak yapıldığını ve çiftçilerin değişken piyasa koşullarında mağdur olmalarının önlendiğini anlatan Usuloğlu, ''Geçen yıl kilo başına 244 bin liradan sözleşme imzaladık ve ödemeler 2 hafta içinde peşin olarak yapıldı. Bu yıl kilogram başına 288 bin liradan sözleşme yapıyoruz. Ayrıca, çiftçiye piyasa koşullarının altında ödeme yapmamak için 288 bin lira kilo fiyatının yanı sıra alım tarihindeki piyasa koşullarına ve verimliliğe göre prim uygulayacağız'' dedi. 
     





</TEXT>
</DOC>
