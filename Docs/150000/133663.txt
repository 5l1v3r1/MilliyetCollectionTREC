<DOC>
<DOCNO> 133663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/28/son/soneko38.html </URL>
<DATE> 2003/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Adalet Bakanı Çek Yasası'nı Meclis'e gönderdik 
</HEADLINE>
<TEXT>

     Adalet Bakanı Cemil Çiçek, ''Çek Yasası'' tasarısını Meclis'e gönderdiklerini, tasarının Perşembe günü Meclis Adalet Divanı'nda görüşüleceğini bildirdi. 
     ASO Başkanı Çağlayan'ı makamında ziyaret eden Çiçek, görüşme sırasında yaptığı konuşmada, Türkiye için ne düşünüyorlarsa program haline getirdiklerini ve uygulamaya koyduklarını, uygulamalar sırasında eksiklerin yanlışların olabileceğini ve bu nevi değerlendirmelere de her zaman açık olduklarını söyledi. 
     Çiçek, ''Çek Yasası'' ile ilgili olarak 100 bin'in üzerinde dava bulunduğunu hatırlatırken, yasayla ilgili belirsizliğin sürdüğünü kaydetti. 
     Çiçek, Perşembe günü Meclis Adalet Divanı'nda görüşülecek olan yasanın bayramdan önce çıkarılabilmesi durumunda önemli bir sıkıntının bertaraf edileceğini de vurguladı. 
     Bakan Çiçek, Ulusal Yargı Ağı Projesi çerçevesindeki elektronik mahkemelerle ilgili soru üzerine, bu projeyle ilgili çalışmaların devam ettiğini ve 2004 yılında bitmesi gerektiğini kaydederek, şöyle devam etti 
     ''Bu sene 58 trilyon liralık bir kaynağa ihtiyaç var. Böylece daha süratli bir yargı daha rahat karar verilebilecek bir hale gelecek. Savcılarımız tüm bilgilere bu kanaldan ulaşabilecek. Hem mahkemelerde sürat artacak, hem de daha doğru kararlar verilebilecek. Bu MERNİS'e paralel yargıdaki bir önemli değişiklik olacaktır. 
     Mevcut devlet daireleri içerisinde elektronik imkanlardan en az pay alan kuruluş yargı kuruluşları, yalnızca adli sicilde bu imkandan faydalanıyoruz. Bu konudaki eksikliklerin giderilmesi gerekiyor. bu tek başına yetmez. Mevzuatta da köklü değişikliklerin yapılması gerekiyor.'' Bu konularla ilgili çalışmaların bir kısmı ve istinaf mahkemeleriyle ilgili olanların Başbakanlığa gönderildiğini kaydeden Çiçek, ''Buna paralel usul kanunlarında değişiklik yapıyoruz. Her önüne gelen davanın artık temyize gelmesine gerek yok. Sadece belli kademelerde belli davalarda neticelendirmek gerek'' dedi. 
     Hapis cezalarını, para cezalarını idari cezalara çevirdiklerini de belirten Çiçek, 50 milyon liralık bir dava için devletin 500 milyon liralık yargı gideri ödediğini ve ''astarın yüzünden pahalı hale'' geldiğini söyledi. 
     
     ELEKTRONİK MAHKEME 
     ''Elektronik mahkemeler çerçevesinde vatandaşlar da internetten dava açabilecek mi '' şeklindeki soruya karşılık Çiçek, ''Evet, ona benzer imkanlar, teknik kolaylıklar gelecek'' yanıtını verdi. 
     Bu tür uygulamaların Avrupa ülkelerinde olduğunu kaydeden Çiçek, bununla ilgili özel bir komisyonun bulunduğunu ve komisyonun çalışmalarını sürdürdüğünü söyledi. 
     Çiçek, ''Bunun da bu sene içerisinde bitmesi gerek. Bu hem kolaylık, hem de şeffaflıktır'' dedi. Çiçek, önümüzdeki hafta içerisinde bilgi edinme hakkıyla ilgili ön taslağı tartışmaya açacaklarını da bildirdi. 
     
     ASO BAŞKANI ÇAĞLAYAN 
     ASO Başkanı Zafer Çağlayan da, Türkiye'de üretim ve istihdam yapmak isteyenlerin önünde bir mayın tarlası bulunduğunu belirterek, ''Biz bu mayın tarlasını çiçek tarlası haline getirmek istiyoruz'' dedi. 
     ''Çek Yasası'' ile ''İcra İflas Kanunu''nun son derece önemli olduğunu vurgulayan Çağlayan, ''ASO olarak ekonomik suça ekonomik ceza mantığındayız. Ama mutlaka çeki kullananın, banka tarafından elekten geçirilmesi lazım. Çeki kullananın cezasının yanı sıra çeki veren bankanın da sorumlu olması lazım'' şeklinde konuştu. 
     Çağlayan, ihtisas mahkemelerinin mutlaka oluşturulması gerektiğini de söyledi. 
     Vergi affına değinen Çağlayan, vergi barışında bir ''sıfır noktası bulunması'' konusunun doğru olduğunu vurgulayarak, şunları kaydetti 
     ''Ancak ne kadar çok af çıkartılırsa, o kadar çok görevlerini yerine getirenleri getirmeyenler karşısında mağdur duruma getiriyoruz. 1924-2003 yılları arasında 37 defa mali af çıkarılmış olacak. 1.5 hükümete bir mali af düşüyor. Ama Türkiye bir yeniden yapılanmaya girdi. Hukuk sistemindeki yapılanmayı da bunun bir parçası olarak görüyoruz.'' 
     





</TEXT>
</DOC>
