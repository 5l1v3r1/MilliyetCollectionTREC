<DOC>
<DOCNO> 112438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/11/son/soneko16.html </URL>
<DATE> 2002/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Sümer Oral "2003 yılı bütçesi henüz sonuçlandırılmadı" 
</HEADLINE>
<TEXT>

     Maliye Bakanı Sümer Oral, Irak'a olası bir müdahale halinde bunun Türkiye'ye ''olumsuz etkileri'' olacağını, ancak sonuçlarını şimdiden değerlendirelemeyeceğini söyledi. 
     Maliye Bakanı Oral Manisa'daki incelemeleri sırasında yaptığı açıklamada, Irak'a müdahale halinde bunun büyümeye etkisinin olabileceğini bildirerek, şöyle konuştu 
     ''Şimdiden bunu kestirmek mümkün değildir. Sıkıntılar yaşanabilir ancak tahmin etmek şu anda çok güç. O zaman da başka şartlar üzerinde duracağız. Boyutunu bilmediğimiz bir noktada, müdahale olursa şu kadar büyüyebiliriz demek bence isabetli olmaz. Savaşın Türk ekonomisinde istemediğimiz etkileri olur. Şimdiden tam olarak değerlendirmesini yapmak mümkün değildir.'' 
     
     BÜTÇE VE FAİZ YÜKÜ 
     Gazetecilerin bütçe ve faiz yükü ile ilgili sorularını da yanıtlayan Bakan Oral, 2002 yılı bütçesinde vergilerin yüzde 73'ünün faize gidecek şekilde hesaplandığını ve bu rakamın tutturulmaya çalışıldığını dile getirdi. 
     Sümer Oral, bütçe finansmanı ile ilgili borcun faizlerinde, son 3 yılda, ''seri olarak düşüş'' meydana geldiğini kaydetti. 
     2001 yılı finans krizinden sonra bankacılık sektöründe yapılan düzenlemelerin, beraberinde ''faiz yükü'' de getirdiğine işaret eden Oral, buna rağmen bu yılın bütçesindeki borçlanma faizinin 2000 yılının gerisinde olduğunu bildirdi. 
     Maliye Bakanı Sümer Oral, ''Türkiye ekonomisinde mevcut reel faiz oranı, mutlaka aşağıya çekilmesi lazımdır. Seçimler dolayısıyla biraz belirsizlik var. Seçim sonrası programa sadakatle ve titizlik içinde devam edildiği takdirde, mutlaka aşağıya çekilecektir. O zamanda büyüme, daha muntazam yapıya kavuşacaktır'' dedi. 
     Maliye Bakanı Oral, 2003 yılı bütçe çalışmalarının henüz sonuçlandırılmadığını, bütçedeki borç faizi yükünün ortaya çıkmadığını bildirdi. 
     
     SOYDAŞLARIN KONUT SORUNU 
     Bakan Oral, Manisa'ya 1989 yılında Bulgaristan'dan gelen 673 kişinin konut alabilmek için para yatırmalarına rağmen hala konutların inşaatlarına başlanmaması ile ilgili bir soru üzerine de, bu sorun ile ilgili şikayetlerin kendisine ulaştığını ve incelediğini bildirdi. 
     Oral, ''Manisa Balkan Göçmenleri Kooperatifi'nin taleplerini inceledim. Ancak istediği arsanın Celal Bayar Üniversitesi'ne, ihtiyaç üzerine verildiğini öğrendim. Başka bir yer talebinde bulunmaları halinde, en kısa zamanda sorunları çözülecektir'' dedi. 
     





</TEXT>
</DOC>
