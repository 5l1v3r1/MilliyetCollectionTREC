<DOC>
<DOCNO> 138087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/21/guncel/gun20.html </URL>
<DATE> 2003/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Ailece açlık grevindeyiz 
</HEADLINE>
<TEXT>

     YAŞAR KORKUSUZ Kozan DHA 

     Adana’nın Kozan ilçesi belediyesinden emekli olan ancak 21 milyar lira tutan ikramiyesini alamayan 53 yaşındaki Osman Can, eşi ve iki oğlu ile birlikte açlık grevine başladı. Belediyede 25 yıl işçi olarak çalışan Can, 10 ay önce emekli oldu. Ancak, 21 milyar 467 milyon lira tutan emekli ikramiyesi belediyenin parası olmadığı gerekçesiyle ödenmedi. Emekli ikramiyesini alacağı düşüncesiyle Almanya’da çalışan ablasından euro olarak aldığı borçla 7.5 milyar lira değerinde ev sahibi olan Can, emekli ikramiyesini alamaması ve dövizin değerinin yükselmesi sonucu sıkıntıya düştü. Can, dört gün önce eşi Nuran 37 ve çocukları Serkan 19 ve Gökhan 18 ile birlikte açlık grevine başladı. 
     Osman Can "Ne yapacağımı şaşırdım. İkramiyem ödeyinceye kadar açlık grevine devam edeceğiz. Ya öleceğiz ya da paramızı verecekler. En azından borcumun karşılığı olan bölümü ödesinler, evimiz elimizden gitmesin" dedi. MHP’li Belediye Başkanı Mehmet Açıkgöz ise Can ile aynı dönemde 30 işçinin emekli olduğunu, belediyenin parası olmadığı için ikramiyeleri taksitler halinde ödediklerini söyledi. 
     
     
     



 GÜNCEL 















</TEXT>
</DOC>
