<DOC>
<DOCNO> 113570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/18/guncel/gun06.html </URL>
<DATE> 2002/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Sokak duvarla kapatıldı 
</HEADLINE>
<TEXT>

     Adana Seyhan’da, mahalle sakinlerinin yıllardır kullandığı asfalt sokak, mülk sahibi Eyüp Sevinç tarafından iki yanı da iki metre yüksekliğinde duvarla çevrilerek kapatıldı. 
     Yeni Döşeme Mahallesi sakinleriyle birlikte artık çıkmaz sokağa dönüşen yerde açıklama yapan muhtar Şafak Şenbayrak, 45 Sokak’la 40 ve 31 Sokak bağlantısında bulunan 360 metrekarelik alanın, mahalle kurulduğundan bu yana yol olarak değerlendirildiğini ve yıllar önce de belediyece asfaltlandığını söyledi. Şenbayrak, sokağın yeniden açılması için belediyeye başvurduklarını da kaydetti. 
     Belediye yetkilileri de yolun geçtiği arsanın özel mülkiyet olduğunun belirlendiğini ve kamulaştırma için çalışmaların başladığını bildirdi. Yetkililer, yasalardaki düzenlemeler nedeniyle mülk sahibiyle anlaşılması gerektiğini, bu kapsamda duvarı yıkamadıklarını söyledi. 
     
     



 GÜNCEL 



















</TEXT>
</DOC>
