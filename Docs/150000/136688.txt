<DOC>
<DOCNO> 136688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/14/yasam/yas02.html </URL>
<DATE> 2003/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Dev ekranda kaçamağa dikkat 
</HEADLINE>
<TEXT>

Projeksiyon televizyonlarda aynı kanalı uzun süre seyretmek, kanalın logosunun sürekli ekranda kalmasına neden oluyor 
     Ankaralı bir tüketici, "sikayetvar.com" adlı siteye yazdığı mektupta bir süre önce satın aldığı 135 ekran projeksiyon televizyonunda teleteks ve bir özel TV kanalının logosunun sürekli yer aldığından şikayet etti. 
     
     Kullanıcı hatası 
     Sorunun çözümü için çalmadık kapı bırakmadığını anlatan tüketici, yetkili servislerden "Uzun süre bir kanalı izlemek kullanıcı hatasıdır" cevabını alması ve garanti kapsamında bulunan üründen 1 milyar lira talep edilmesi üzerine harekete geçti. 
     Vestel Ankara Bölge Müdürü Süleyman Kurum, projeksiyon TV’lerde uzun süre aynı TV kanalının izlenmesi sonucu, bu tür sorunların çıkabileceğini doğruladı. Kurum, sorunun bu televizyonların çalışma mekanizmasından kaynaklandığını belirterek şunları söyledi "Projeksiyon televizyonlar elektron bombardımanı sistemiyle çalıştığından, uzun süre izlenen logo gibi sabit görüntüler silik de olsa ekranda kalıcı oluyor." 
     
     Tavşan kız logolu TV 
     Süleyman Kurum, bu tür televizyonlarda geceleri erotik yayın yapan kanalların 1-2 ay izlenmesi halinde, tavşan kız’ logosu ya da kırmızı noktanın ekranın sürekli misafiri olabileceğini söyledi. Kurum, bundan sonra çıkacak Türkçe kullanma kılavuzunda "uzun süre aynı kanalın seyredilmemesi" uyarısının yer alacağını açıkladı. 
     
     



 YAŞAM 

















</TEXT>
</DOC>
