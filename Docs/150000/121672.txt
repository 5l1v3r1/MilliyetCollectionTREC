<DOC>
<DOCNO> 121672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/28/son/sontur20.html </URL>
<DATE> 2002/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Yazık değil mi bu çocuğa.. 
</HEADLINE>
<TEXT>

     Sinop'un Durağan ilçesinde resmi nikahsız eşinin 6 yaşındaki kızı Ceylan Özlem'i yatağını ıslattığı gerekçesiyle odun ve mermer parçasıyla döverek hastanelik ettiği öne sürülen üvey anne 35 yaşındaki Canfiye Akgül, gözaltına alındı. Koma halinde hastaneye kaldırılan küçük kızın 7 kaburga, 2 omurga ve burnunun kırık olduğu saptandı. Vücudunda da çok sayıda morluklar ile kollarında kesikler görüldü. 
     Marmara depreminde eşi Fatma Özlem'i kaybeden 38 yaşındaki Ahmet Özlem, çocukları 9 yaşındaki Sinan, 8 yaşındaki Yusuf ve 6 yaşındaki Ceylan'ı alarak Sinop'un Durağan ilçesine yerleşti. İşsiz olan Ahmet Özlem 8 ay önce eşinden ayrılan iki çocuklu Canfiye Akgül ile nikahsız yaşamaya başladı. Durağan'da iş bulamayan Özlem, çalışmak için İstanbul'a gitti. İddiaya göre, Akgül resmi nikahsız eşi Özlem'in olmadığı zamanlarda üvey çocuklarını sürekli dövdü. 
     Memleketine üç gün önce dönen baba Özlem, anlatılanlara önce inanmadı. Ancak Akgül'ün, çocukları Sinan ve Yusuf'u çok yaramazlık yaptığı gerekçesiyle istemediğini söyleyince şaşkına döndü. Çaresiz baba iki çocuğunu yetiştirme yurduna teslim ederken, küçük kızını yanından ayırmadı. 
     Özlem, önceki gece sahura kalktığında küçük kızı Ceylan'ı sordu. Akgül, Ceylan'ın yatağını ıslattığını, bu nedenle onu banyoya kilitlediğini söyledi. Banyo kapısını açan baba Özlem kızını kanlar içinde tek ayak üzerinde beklerken görünce şok geçirdi. Özlem'in eşi ile kavga etmesi üzerine gürültüyü duyan komşuları polise haber verince olay ortaya çıktı. Ceylan, Boyabat Devlet Hastenesi'ne kaldırılırken, üvey anne gözaltına alındı. 
     Akgül' ün 3.5 yıl önce resmi nikahlı eşi Tahir Akgül'ü öldürmek suçundan tutuklandığı ve afla bırakıldığı ortaya çıktı. 
     





</TEXT>
</DOC>
