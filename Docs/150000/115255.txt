<DOC>
<DOCNO> 115255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/26/son/sondun23.html </URL>
<DATE> 2002/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya ve Irak'ta savaş karşıtı gösteriler yapıldı... 
</HEADLINE>
<TEXT>

     Almanya'nın çeşitli kentlerinde bugün olası Irak harekatına karşı gösteriler düzenlendi. 
     Sivil toplum örgütleri, sendikalar ve iktidardaki Sosyal Demokrat Parti SPD ile Birlik 90 Yeşiller Partisi ve Demokratik Sosyalizm Partisi'nin PDS bazı eyalet ve şehir parti teşkilatlarının çağrısı üzerine düzenlenen gösterilere on binlerce kişi katıldı. 
     PDS Genel Başkanı Gabi Zimmer, Rostock kentindeki gösteride yaptığı konuşmada, Federal hükümete çağrıda bulunarak, Irak'a operasyon düzenlenmesi halinde Amerikan savaş uçaklarının Almanya'daki üsleri ve Alman hava sahasını kullanmalarına izin vermemesini istedi. 
     ABD Başkanı George Walker Bush'u da eleştiren Zimmer, ''Bush, terörizme karşı mücadeleyi gerekçe göstererek, Irak'a saldırmayı planlıyor. Asıl amaç silahlanma ve dünya gücü olarak petrole ve kazanca sahip olabilmek'' dedi. 
     İnsan haklarının askeri yolla savunulamayacağını belirten Zimmer, ''İnsaniyet adına askeri yola başvurulduğu yalan. Bu Kosova, Afganistan ve Irak için de geçerli'' diye konuştu. 
     Başkent Berlin'deki gösteriye konuşmacı olarak katılan, bir aşırı sağcının saldırısına uğrayan ve genel seçimlerde Yeşiller Partisi'nden doğrudan milletvekili seçilen Hans-Christian Ströbele de ,Amerikan yönetiminin tutumunu eleştirerek, Irak'a operasyona karşı çıkma çağrısında bulundu. 
     Ayrıca Frankfurt kentinde, Bavyera eyaletinde de Münih başta olmak üzere Nürnberg, Fürth ve Augsburg kentlerinde gösteriler yapıldı. 
     
     BAĞDAT'TA DA GÖSTERİ YAPILDI 
     Irak'ın başkenti Bağdat'ta da, Voices in the Wilderness Yabandaki Sesler isimli Chicagolu Amerikan örgütü savaş karşıtı gösteri yaptı. 
     Örgütün 6 elemanı, ''Ambargoyu bırak Bombaları Salma '' yazılı pankartlarını açtılar ve şu pankartı da eklediler ''Bush'a açık BM çeki yok...'' Amerikalı savaş karşıtları Bağdat'a bu hafta içinde Ürdün'den geldi. 
     Indianapolis'den Eric Edgin, ''ABD'nin BM Güvenlik Konseyi'nde, en ufak bahaneyle savaş çıkarmasını sağlayacak kararı geçirmesine kesinlikle karşıyız'' dedi. 
     Washington, San Francisco, Roma, Berlin, Kopenhag, Tokyo, Mexico ve daha başka birçok dünya kentinde ABD Başkanı George Bush'un savaş meyilli Cumhuriyetçi Parti siyasetine karşı gösteriler planlandı. 
     





</TEXT>
</DOC>
