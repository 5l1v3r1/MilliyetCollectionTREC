<DOC>
<DOCNO> 132984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/24/son/sontur19.html </URL>
<DATE> 2003/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
3 Kasım seçimlerinin iptali için İP de başvurdu... 
</HEADLINE>
<TEXT>

     İşçi Partisi İP de 3 Kasım 2002 milletvekili genel seçimlerinin iptali istemiyle YSK'ya başvurdu. 
     İP Genel Sekreter Yardımcısı Nusret Senem, 2 sayfadan oluşan başvuru dilekçesini YSK'ya verdikten sonra yaptığı açıklamada, AK Parti Genel Başkanı Recep Tayyip Erdoğan'ın adının birleşik oy pusulasında yer almasının ''yok hükmünde'' olduğunu savundu. 
     Bu nedenle oy pusulalarının iptal edilmesi gerektiğini kaydeden Senem, YSK'nın seçimlerin sonuçlarını henüz kesin olarak ilan etmediğini, dolayısıyla seçimlere itiraz edilebileceğini öne sürdü. 
     Senem, ''Bizim kanaatimize göre 3 Kasım seçimleri dürüstlük ilkesinin zedelenmesi ve olmayan bir genel başkanın adının yazılması nedeniyle iptal edilmelidir'' dedi. 
     Senem, 3 Kasım seçimlerinden sonra Türkiye'de ''bir hukuk komedisi oynandığını'' savunarak, ''Erdoğan, genel başkan gibi, Türkiye'yi başbakan gibi temsil edecek işlemler yapmıştır. Devrimle kurulan Cumhuriyet'in hukuk sisteminin üzerinde birçok hukuk kurumu da tepinmiştir. Bütün bunların düzeltilmesi şansı doğmuştur. Düzeltileceğine inanıyoruz'' diye konuştu. İP'in iptal başvurusunda da Anayasa Mahkemesi'nin son kararına atıfta bulunulduktan sonra Milletvekili Seçim Kanunu'nun ilgili hükümleri anımsatıldı. 
     Erdoğan'ın genel başkanlık sıfatına dayanarak yaptığı tüm işlemlerin ''mutlak butlanla malul olduğu'' savunulan dilekçede, YSK'nın Erdoğan'ın AK Parti Genel Başkanı olduğundan hareketle verdiği bütün kararların da aynı nitelikte olduğu öne sürüldü. 
     Öte yandan, esnaf olduğunu bildiren Kalender Kılıç adlı bir vatandaş da seçimlerin iptal edilmesi için YSK'ya dilekçe verdi. 
     Kılıç, ''Anayasa Mahkemesi'nin sözüne kulak verme gereğini gördüm ve dilekçemi veriyorum'' dedi. 
     





</TEXT>
</DOC>
