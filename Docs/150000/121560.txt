<DOC>
<DOCNO> 121560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/28/son/sondun17.html </URL>
<DATE> 2002/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Die Welt "Alman hükümeti tarih için tarih'i benimsiyor" 
</HEADLINE>
<TEXT>

     Alman Die Welt gazetesi, Alman hükümetinin Türkiye'nin AB ile üyelik müzakerelerine başlaması konusunda ''tarih için tarih'' formülünü benimsediğini yazdı. 
     Gazetenin yorumunda, ''Türkiye'nin AB ülkelerine baskıyı artırdığı, Cumhurbaşkanı Ahmet Necdet Sezer'in Berlin'e yaptığı ziyaret sırasında, Ankara'da kapsamlı bir reform paketinin Kopenhag zirvesinden önce TBMM'den çıkartılacağının açıklandığına'' işaret edildi. 
     ''Türk hükümetinin bu reformlarla, AB'nin Türkiye'yi üye olarak almaktan kaçınamayacağını ümit ettiği'' görüşüne yer verilen yorumda, ''Schröder hükümeti 'tarih için bir tarih' formülünü benimsiyor. Brüksel'deki bazı görüşlere göre, Türkiye ile üyelik müzakerelerine en erken 2004 yılında başlanabilir'' ifadesi kullanıldı. 
     ''Bu görüşe hangi AB ülkelerinin sıcak baktığının henüz bilinmediği, AB Komisyonu Başkanı Romano Prodi'nin de bu konuya 'açıklık getirilmesini' istediği'' belirtildi. 
     ''AB Komisyonu'nun dış ilişkilerden sorumlu üyesi Chris Patten'in ise açıklıktan yana olduğu'' kaydedilen yorumda, ''Patten'in, Türkiye için Avrupa saati 1963 yılından bu yana işliyor. Biz Türkiye'den her defasında reformlar talep edip, sonra da 'ne yaparsanız yapın AB'ye giremezsiniz' diyemeyiz. AB hükümetleri Türkiye politikasında değişiklik yapılmasını istiyorlarsa bunu çok iyi gerekçelendirmelidirler şeklinde görüş belirttiği'' ifade edildi. 
     





</TEXT>
</DOC>
