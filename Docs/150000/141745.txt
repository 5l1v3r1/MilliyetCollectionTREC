<DOC>
<DOCNO> 141745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/10/spor/spo04.html </URL>
<DATE> 2003/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
TRABZON DA YANDI 
</HEADLINE>
<TEXT>

Sahaya atılan yabancı cisimler, Galatasaray’dan sonra Bordo-Mavililer’in de canını sıktı. Yaşanan olaylar nedeniyle Trabzonspor’un da sahasının kapatılmasına kesin gözle bakılıyor 
     Yastık attılar 
     GALATASARAY’IN Fenerbahçe maçındaki olayların bir benzeri de dün Avni Aker Stadı’nda yaşandı. Beşiktaş’ı sahasında konuk eden Bordo - Mavililer’in sahaya attığı cisimler, Trabzon’un başına bela oldu. Karşılaşmanın 7. dakikasında atılan yabancı maddeler nedeniyle hakem Kuddusi Müftüoğlu 3 nolu anonsu yaptırdı. Bu arada sahanın kenarına büyükçe bir minderin atıldığı dikkat çekti. 
     
     Raporlar beklenecek 
     53. dakikada ise Kaan Dobra, atılan taşlar nedeniyle korneri kullanamadı. Sahanın içine düşen taşları toplayan Müftüoğlu, daha sonra 4 nolu anonsu yaptırdı. Bu olay nedeniyle Disiplin Kurulu’na sevk edilecek olan Trabzonspor, hakem ve gözlemci raporları doğrultusunda cezalandırılacak. Bu cezanın en az 2.5 milyar lira olacağı belirtilirken, saha kapatma cezasının kesin olduğu ifade edildi. 
     
     Dalya Fatih’ten 
     TRABZONSPOR - Beşiktaş rekabetinde bugüne kadar 99 golü bulunan Bordo - Mavililer’in 100. golü Fatih’ten geldi. Bu sezon büyük maçlarda sadece Fenerbahçe’ye bir gol atan Bordo - Mavili golcü, üç büyüklere ikinci golünü atmış oldu. 
     
     'Gol atma İlhan' 
     BEŞİKTAŞ taraftarları, İl Güvenlik Kurulu’nun kararı gereği topluca stada giremezken, Trabzon Emniyeti de büyük önlem aldı. Stadın iki ayrı noktasında bulunan güvenlik güçleri biletleriyle stada gelen futbolseverleri didik didik aradı. Bu arada statta yaklaşık 1500 polis ve jandarma görev yaptı. 
     SİYAH - Beyazlı kafile de tepki olabileceği gerekçesiyle şehir içindeki Zorlu Otel’de kalmadı ve Sümela Oteli’ne yerleşti. Kafilenin geçtiği yolun kenarlarında da güvenlik önlemleri alınırken, bir Trabzonspor taraftarının İlhan Mansız’a, "Bize gol atma" dediği dikkati çekti. 
     
     Göze batanlar 
     LEE YONG Maç süresince hiç sırıtmadı. Defansta oynamasına karşın sol kulvarda sık sık ileri çıkarak, ofansa pas dağıttı. 
     GÖKDENİZ Çabuk ve teknik bir oyuncu. Ne var ki, kollektif futboldan çok uzak. Takım için değil, kendisi için oynuyor. 
     HÜSEYİN Mücadeleci bir futbol yapısı var. Orta alanda iyi işler yaptı. Forvete destek verirken, kalitesini ispatladı. 
     MEHMET YILMAZ Şanssız bir maç çıkardı. İki net pozisyon yakaladı. Son vuruşlarda dikkatli olsaydı, maçı koparırdı. 
     
     Olan Hüseyin’e oldu 
     SERGEN ve Erdinç birbirine girdi, olan Hüseyin’e oldu. İki futbolcunun tartışması hakkında yardımcısı Mustafa Emre Eyisoy’dan bilgi alan hakem, pozisyonla ilgisi olmayan Hüseyin’e sarı kart gösterdi. Bordo - Mavili oyuncu bu kartla cezalı duruma düştü. 
     
     Düdük çalmadan maç bitmiyor 
Trabzonspor Teknik Direktörü Samet Aybaba, genç bir kadroyla mücadele verdiklerini, tecrübesizlik nedeniyle galibiyeti kaçırdıklarını söyledi 
     Son dakika üzüntüsü 
     BEŞİKTAŞ karşısında baskılı bir futbol ortaya koyup, son anlarda galibiyeti kaçıran Trabzonspor’un Teknik Direktörü Samet Aybaba, bu beraberliği tecrübesizliğe bağladı. Genç bir takım olduklarını vurgulayan başarılı çalıştırıcı, "Hakem düdüğünü çalmadan maç bitmediğini gördük" diye konuştu. 
     
     "En iyisini yapıyoruz" 
     YOLLARINA devam edeceklerini ve iyi futboldan örnekler sunacaklarını vurgulayan Aybaba, "Beşiktaş’ı kendi sahasından çıkarmadık" ifadesini kullandı. Elindeki kadronun en iyisini yaptığını ifade eden Trabzonspor Teknik Direktörü, gelecek sezon birkaç takviyeyle şampiyonluğa ulaşabileceklerini söyledi. 
     



 SPOR 






























</TEXT>
</DOC>
