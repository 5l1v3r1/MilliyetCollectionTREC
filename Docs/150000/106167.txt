<DOC>
<DOCNO> 106167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/07/dunya/dun01.html </URL>
<DATE> 2002/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush’tan ikna’ operasyonu 
</HEADLINE>
<TEXT>

Irak’a müdahale fikrinde yalnız kaldığını gören Bush yönetimi, ABD Kongresi ve BM’yi ikna etmek için kampanya başlattı 
     YASEMİN ÇONGAR Washington 

     Kısa süre öncesine dek, Irak lideri Saddam Hüseyin’i devirme amaçlı bir askeri operasyon için Kongre onayına ve Birleşmiş Milletler BM kararına gerek olmadığını savunan Bush yönetimi, "tek başına" hareket etme eğiliminin içte ve dışta büyük tepki çektiğini görünce tutum değiştirdi. Hafta içinde ABD Temsilciler Meclisi ve Senatosu’nun yöneticileriyle Beyaz Saray’da buluşan Başkan George W. Bush, bugün de Camp David’de İngiltere Başbakanı Tony Blair ile Irak’ı görüşmek için bir araya geliyor. 
     Bush yönetiminin yeni atağı, Irak’a olası bir saldırı için Kongre ile "danışmalarda" bulunmakla yetinmek yerine, bu konuyu resmen oya sunma yoluna gitmeyi içeriyor. Kongre liderleri, dün CIA Başkanı George Tenet’ten Irak’la ilgili son istihbarat bilgilerini dinlediler. Irak’a askeri harek ta destek oylamasının ise, Kongre’nin ara seçimler için tatile gireceği 5 Ekim tarihinden önce yapılması olası. 
     
     BM’ye anlatacak 
     Bush, Irak’a olası bir harek tta en yakın destekçisi olması beklenen Blair’in yanı sıra, böyle bir harek t fikrine muhalefet eden BM Güvenlik Konseyi daimi üyeleri, Rusya, Çin ve Fransa’nın liderleriyle de ayrıntılı telefon görüşmeleri yaptığını bildirdi. 
     Bush ayrıca, 12 Eylül’de BM Genel Kurulu’nda yapacağı konuşmayı Irak meselesine ayıracak ve Saddam Hüseyin’in devrilmesi gereği konusunda uluslararası kamuoyunu ikna etmeye çalışacak. 
     Bu tutum değişikliği, kısa süre öncesine dek "Irak’a karşı tek başına hareket etmeye hazır" görünen Bush yönetiminin şimdi, BM’den resmen destek aramaya yönelebileceği şeklinde yorumlanıyor. 
     



 DÜNYA 












</TEXT>
</DOC>
