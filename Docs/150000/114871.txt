<DOC>
<DOCNO> 114871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/24/son/soneko18.html </URL>
<DATE> 2002/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İTO Formula 1 Türkiye'ye çok şey kazandıracak 
</HEADLINE>
<TEXT>

     Dünyanın FİFA ve NBA'den sonra üçüncü büyük spor organizasyonu olan Formula 1 yarışlarının Türkiye'de yapılmasının, ülke ekonomisine milyonlarca dolar katma değer sağlayacağı açıklandı. 
     İstanbul Ticaret Odası İTO Etüt ve Araştırma Şubesi'nce hazırlanan çalışmaya göre, Avrupa'nın değişik ülkelerinde yapılan yarışların genel istatistiklerine bakıldığında, Grand Prix ekonomik açıdan pozitif sonuçlar getiriyor. 11 yarış 2 milyondan fazla seyirci toplarken, 500 milyon dolar civarında seyirci harcamaları gerçekleştirildi. 
     İşyerlerinin yarışlar nedeniyle fazla istihdam talebi ise, işyeri başına ortalama 1-3 kişi olarak belirlendi. Bir seyircinin yarışlar boyunca bilet, konaklama, park, benzin, gıda, eğlence, ulaşım ve turistik harcamalarla 229 dolar para harcadığı gözönüne alındığında, herhangi bir yarış esnasında yurtdışından en az 30 bin turistin geldiği dikkate alınırsa, toplam döviz gelirinin en azından 30 milyon doların civarında olacağı hesaplanıyor. 
     En fazla hareketliliğin yaşandığı sektörleri ise, restoran bar, konaklama, ulaşım-petrol, eczaneler, foto stüdyoları, hediyelik eşya satanlar, gece kulüpleri-diskolar, seyahat acentaları ile yerel esnaflar teşkil ediyor. Formula 1 yarışları, genellikle orta ve üst yaş grubunun ilgisini çekiyor. Bu grubun gelir ve eğitim seviyesi, futboldan neredeyse 2 kat fazla. Avrupa'da yapılan yarışlarda gruptaki bayan izleyicilerin oranı ortalama 3'de biri buluyor. 
     
     OTEL VE RESTORAN FİYATLARI ARTIYOR 
     Yarışların başlamasıyla birlikte, yerel otellerin fiyatları yüzde 100 artış gösteriyor, rezervasyonlar haftalar öncesinden doluyor. 
     Aynı durum restoralar için de geçerli. İstihdam da yüzde 30 artıyor. Yarışlara ikinci kez ev sahipliği yapan şehirlerde harcamalar, bir önceki yarışa oranla yüzde 9 artış gösteriyor. 
     Dikkate sunulan bir nokta da, Formula 1'in sadece otomobil yarışları olmadığı, çeşitli dallarının bulunduğu otomobil dışında en önemlisinin ''power boat'' denen sürat teknesi ve motorsiklet yarışları olduğu. 
     Amerikan IN Context firmasının 11 Avrupa ülkesini kapsayan araştırması, yarışları bilet alarak tribünden izleyen seyirci sayısının 2 milyon 100 bin olduğunu, seyircinin yüzde 70'inin başka ülkelerden geldiğini, 133'ü canlı olmak üzere 203 ülkede 1.5 milyar kişinin yarışları TV'den izlediğini ortaya koyuyor. 
     Grand Prix yarışlarındaki seyirci kitlesinin giderek artması da, prestijli firmaları ve markalarını uluslararası yapmak isteyen yeni firmaları Formula 1 yarışlarında reklam savaşına sokuyor. 
     Genellikle sezonluk alınan reklamların maliyetinin kesin veriler elde bulunmamakla birlikte 10-25 milyon doları bulduğu hesaplanıyor. 
     
     MALİYET 5 KM'LİK OTOBAN MALİYETİ 
     İTO araştırmasında, Formula 1'in Türkiye'de yapılmasına karar verildiği takdirde devlete hiçbir yük getirmeyeceğine, aksine 60-150 milyon dolar arasında bir gelir sağlayacağına işaret ediliyor. Pistlerin tamamı sponsor firmalarca yapılacak. 
     Araştırmaya göre, Formula 1'in Türkiye'ye maliyeti 5 kilometrelik bir otoban maliyetine eşit. Örneğin dünyadaki en gelişmiş Formula 1 pistlerinden olan Malezya'daki pist, 1999 yılında devlet desteği ile 80 milyon dolara mal oldu. Buna karşılık yarışın yapıldığı ilk yıl Malezya Grand Prix'ten 125 milyon dolar yurtdışı kaynaklı gelir elde etti. 1997 yılında yapılan yarışlar, Fransa ekonomisine 50 milyon dolar girdi sağladı. 
     Ferrari Başkanı Luca di Montezemolo'nun ''Bu öyle bir spor ki gittiği yeri zengin yapıyor'' diyerek tanımladığı Formula 1'in Türkiye'de yapılmasının ülkeye en büyük katkılarından birini tanıtım oluşturacak. 
     İstanbul Ticaret Odası yönetimi, avantajları gözönüne alındığında Formula 1 yarışları için İstanbul'un gayet uygun olduğunu düşünüyor. 
     İTO yönetiminin Formula 1 yarışlarının İstanbul'da yapılmasına ilişkin yatırım projesi, şu sıralarda olağanüstü toplanan İTO Meclisi'nde tartışılıyor. 
     





</TEXT>
</DOC>
