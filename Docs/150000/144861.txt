<DOC>
<DOCNO> 144861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/23/son/sontur26.html </URL>
<DATE> 2003/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan ''Biz hiçbir zaman ağlamadık'' 
</HEADLINE>
<TEXT>

     Maliye Bakanı Kemal Unakıtan, iktidara hazırlıklı geldiklerini bildirerek, ''Biz hiçbir zaman ağlamadık'' dedi. 
     TBMM Genel Kurulu'nda görüşülen 2003 Yılı Bütçe Kanunu Tasarıları ile ilgili eleştirileri Hükümet adına Maliye Bakanı Unakıtan yanıtladı. 
     CHP Genel Başkanı Deniz Baykal'ın, Hükümet'e tavsiyelerde bulunarak konuşmasına başladığını, sonra bunun talimata döndüğünü, sonra da hiç hak etmedikleri şekilde eleştiriler getirilerek kendilerinin ''bir yerlere konduğunu'' bildiren Unakıtan, şöyle konuştu 
     ''Sayın Baykal artık iktidar olma dönemi başlamıştır, ağlama dönemi bitmiştir demektedir. Biz hiçbir zaman ağlamadık. İktidar sorumluluğunu iktidara gelmeden önce üstlendik. Yapacaklarımızı iktidara gelmeden önce söyledik. Bu söylediklerimizi de bir bir yapıyoruz. 
     Biz görevimizi yapıyoruz. Muhalefetin de sorumlu muhalefet anlayışıyla hareket edeceğini düşünüyoruz. Eleştiri yapılırken de bazı gerçekler gözardı edilmemelidir.'' Maliye Bakanı Unakıtan, Baykal'ın AK Parti'yi kastederek ''Siz yüzde 35'in iktidarısınız, yüzde 35'e göre konuşursunuz'' dediğini savunarak, ''Biz yüzde 35'in değil tüm Türkiye'nin iktidarıyız. Yüzde 35'i söylüyorsunuz da daha geçtiğimiz gün yapılan Siirt seçimini niye konuşmuyorsunuz Yüzde 85'i ne çabuk unutuyorsunuz '' dedi. 
     Türkiye'nin gerçeklerini yansıtan rakamları bütçede gösterdiklerini ve bu rakamlar karşısında herkesin düşünmesi gerektiğini belirten Unakıtan, popülist yaklaşımların doğru olmadığını söyledi. Kemal Unakıtan, mali disipline, gerçeklere uyan bir bütçe yaptıklarını savunurken, ''Biz muhalefet olarak sizden bütçenin daha da sıkılması lazım demenizi beklerdik. Oysa burada popülist yaklaşıyorsunuz'' diye konuştu. 
     
     ''KEMAL DERVİŞ'E BİR SORUN BAKALIM'' 

     Baykal'ın, ''Bütçe niye geç kaldı '' diye sorduğunu belirten Unakıtan, 3 Kasım seçimlerinden sonraki süreci anlatarak, şöyle konuştu 
     ''Önce geçici bütçeyi hazırladık, daha sonra da harıl harıl bütçe çalışması yaptık. Faizler dağ gibi büyümüş yoksulluk, işsizlik, üstüne Kıbrıs olayı, Irak krizi çıkmış... Biz bu şartlarda bütçeyi hazırladık. Bütçeyi de ne yaptığımızı bilerek hazırladık. IMF istedi diye biz bütçede geç kaldık değil. Elbette IMF ile de görüşme yaptık. IMF'ye esir olduk dendi, yok öyle şey. IMF'ye hayır mı diyelim Kemal Derviş'e bir sorun bakalım.'' Unakıtan, Vergi Barışı Yasası'ndan elde edilecek kesinleşen rakamın bugün itibarıyla 2 katrilyon liraya ulaştığını bildirdi. 
     Unakıtan, bütçeye yöneltilen eleştirileri yanıtlarken, CHP Genel Başkanı Deniz Baykal'ın, enerji fiyatlarındaki değişim konusundaki sözlerinin doğru olmadığını söyledi. Unakıtan, ''Kasım ayında kilawatsaati 8.2 cent olan elektriğin günümüzde 7.6 cente düştüğünü'' söyledi. Enerji ve Tabii Kaynaklar Bakanlığı'nın çok daha kalıcı çalışmalar yaptığını bildiren Maliye Bakanı, elektrik fiyatlarının daha da düşeceğini bildirdi. CHP sıralarından ''Sayın Bakan, faturalar sizin söylediğinizi söylemiyor'' şeklinde laf atılırken Kemal Unakıtan, Türkiye'nin bu zamana kadar Bulgaristan'dan elektrik aldığını belirterek ''Çok yakanda bu durdurularak kendi elektriğimizi kendimiz yapacağız. Bu kalıcı çözümler için de zaman lazım'' diye konuştu. 
     
     VERGİ BARIŞI 

     CHP'nin Vergi Barışı konusunda ''şov yaptığını'' öne süren Unakıtan, ''Gelin halkımıza soralım, onlar sizin düşündüğünüz gibi mi düşünüyor Biz 2.4 katrilyon gelir tahmin ediyorduk. Ay sonu olmadan şu ana kadar 850 bin kişi başvuruda bulundu. Şu ana kadar vergi barışından elde edilecek kesinleşen rakam 2 katrilyon liraya ulaşmış durumda'' diye konuştu. 
     
     AKARYAKIT ÜRÜNLERİNE ZAM 

     CHP Genel Başkanı Baykal'ın, AK Parti iktidarı döneminde akaryakıt ürünlerine sık zam yapıldığını söylediğini de anımsatan Unakıtan, şöyle konuştu 
     ''Benzine tüpe ve benzeri petrol ürünlerine zam yaptığımız doğru. Neden bu zam yapıldı Çünkü varili 22-23 dolar olan petrol 38 dolara çıktı. Biz bu zammı yapmayıp borçlansaydık faizler daha da yükselecekti. Petrol fiyatları düştü, biz de geçen hafta benzin fiyatlarını düşürdük. Düşecek, biz de düşüreceğiz. Gerçekçi hareket edeceğiz. Görev zararı diye onu bunu Hazine'ye yükle, sonra bu milyar dolarlar milletin sırtına binsin. Biz bunu yapmıyoruz.'' 
     
     ''DİĞER KEMAL'DEN FARKIM'' 

     Unakıtan, CHP Lideri Baykal'ın bütçeye Yeşil Kart için 160 trilyon lira ayrıldığına ilişkin sözlerinin de doğru olmadığını bildirerek, bu rakamın 510 trilyon lira olduğunu belirtti. Unakıtan, eşdeğer ilaç uygulaması ile 3 günde 3 trilyon lira tasarruf yapıldığını söyledi. Vergi indirimi ve yatırım indiriminde stopajı kaldıran düzenlemelerin TBMM Başkanlığı'na sunulduğunu bildiren Unakıtan, ''Deniz bitti kara göründü. Bundan sonra yatırımı esasen özel sektör yapacaktır. Üretimi, istihdamı, ihracatı, reel sektörü desteklememiz lazım. Diğer Kemal Bey'den farkımız da budur'' dedi. 
     
     ''5-6 MİLYAR DOLAR GELMİŞ, GELMEMİŞ'' 

     Maliye Bakanı Unakıtan, Türkiye'nin yanıbaşında bir savaş yaşandığını, bu nedenle de bütçeye bir rakam konulduğunu söyledi. CHP'lilerin hem savaş istemediğini söylediklerini hem de ''şimdi de para gelmiyor'' diye konuştuklarını bildiren Unakıtan, sözlerini şöyle tamamladı 
     ''2001 yılında yaşanan banka krizinden dolayı milletin sırtına 45 milyar dolar yüklendi. Bütçeyi hazırlarken dışarıdan para gelecek diye bir kalem koymadık. Dışarıdan 5-6 milyar dolar gelmiş gelmemiş bu millet için çok önemli değil. Önemli olan böyle bir bütçe hazırlamaktır ve bu bütçeye sonuna kadar sahip çıkmaktır. Popülist politikalara sapmadan gidersek önümüz açık Türkiye olarak ayaklarımızın üstünde durmayı öğreneceğiz. Muhalefetten de bu hususta destek bekliyoruz.'' 
     
     OYAN'IN KONUŞMASI 

     CHP Grup Başkanvekili Oğuz Oyan da bütçe üzerinde yaptığı son konuşmada, 2003 yılı bütçesinin Türkiye'nin gerçeklerine uygun bir bütçe olmadığını ileri sürerek, ''Savaş üzerine hesap yaptınız, bütçeyi Meclis'e geç getirdiniz ama hesaplarınız tutmadı''diye konuştu. 
     Oyan, Türkiye'de iktidarların, ''Enkaz devraldık'' edebiyatını yapmamaları gerektiğini belirterek, ülke gerçeklerinin herkesin gözünün önünde olduğunu söyledi 
     





</TEXT>
</DOC>
