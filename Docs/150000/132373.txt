<DOC>
<DOCNO> 132373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/22/son/sondun08.html </URL>
<DATE> 2003/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin kamuoyu desteği azalıyor... 
</HEADLINE>
<TEXT>

     ABD'de Irak konusunda düzenlenen son ankette, halkın Bağdat'a karşı askeri güç kullanılmasına verdiği desteğin bir ayda 5 puan düştüğü görüldü. 
     ABC televizyonu ve Washington Post gazetesinin ortak anketinde Irak'ta savaşa olumlu bakan Amerikalıların oranı yüzde 57 olarak ortaya çıktı. Bu rakam, aynı kuruluşların Aralık ayında yaptığı ankette yüzde 62 olmuştu. 
     Son ankete katılan Amerikalıların yüzde 54'ü, ABD Başkanı George Bush'un Irak'ta askeri seçeneğe yönelme konusunda gereğinden hızlı davrandığını savunurken, Bush'un ''yavaş bile kaldığını'' ileri sürenlerin oranı yüzde 39 oldu. Ankete katılanların yaklaşık yarısı, BM silah denetçilerinin faaliyetinin en az birkaç ay daha sürmesi gerektiğini dile getirdi. 
     Irak'ta savaşa destek konusunda Amerikan halkı, desteklediği partiye göre de ikiye ayrıldı. Bush'un Cumhuriyetçi Partisi'nin üyelerinin yüzde 78'i Irak'a karşı askeri operasyona destek verirken bu oran Demokratlarda sadece yüzde 37 oldu. Bu ankette, Başkan Bush'a ekonomiyle ilgili ilk defa zayıf not verildi. Bush'un ekonomik performansını beğenenlerin oranı yüzde 43 olurken, beğenmeyenlerin oranı yüzde olarak belirlendi. 
     ABD'de 16-20 Ocak arasında 1113 yetişkin üzerinde yapılan anketin sonuçlarının hata payının artı-eksi yüzde üç olduğu belirtildi. 
     





</TEXT>
</DOC>
