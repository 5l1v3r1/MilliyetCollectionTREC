<DOC>
<DOCNO> 135698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/07/son/soneko04.html </URL>
<DATE> 2003/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İMKB... Petrol Ofisi hisselerinin sırası işleme açıldı. 
</HEADLINE>
<TEXT>

     Borsa Başkanlığı duyurusunda, basında yer alan habere ilişkin Doğan Şirketler Grubu Holding, İş Bankası ve Petrol Ofisi'nden ek açıklama istenmesi nedeniyle şirketin işlem sırasının, dün kapalı kaldığı hatırlatıldı. 
     Duyuruda, ilgili açıklamaların Borsa'nın dünkü bülteninde yayınlanması nedeniyle Petrol Ofisi'nin işlem sırasının, bugün 1. seanstan itibaren yeniden işleme açıldığı kaydedildi. 
     Bu arada, İş Bankası da Özelleştirme İdaresi Başkanlığı'nın Petrol Ofisi birleşmesinin iptali için dava açması konusunda bir açıklama yaptı. 
     Sözleşme gereği, Özelleştirme İdaresi'nin alacağının yüzde 10 fazlası eşdeğerinde POAŞ hissesi teminat olarak rehin edildiğinden Özelleştirme İdaresi'nin teminatsız kalabilecek alacağı bulunmadığı vurgulanan açıklamada, davanın birleşmeye etkisi olmayacağı görüşü ifade edildi. Açıklamada, ''Konuya ilişkin olarak yapılacak yargılama neticesinde, mahkemece Özelleştirme İdaresi Başkanlığı'nın alacağında teminat eksikliği olduğuna hükmetmesi halinde ise mahkemenin vereceği karar muvacehesinde işlem yapılacağı tabiidir'' denildi. 
     Öte yandan, Petrol Ofisi Yönetim Kurulu Başkanlığı'na Vural Akışık'ın atanmasının ardından, Yönetim Kurulu Başkan Vekilliği'ne de Caner Çimenbiçer getirildi. 
     





</TEXT>
</DOC>
