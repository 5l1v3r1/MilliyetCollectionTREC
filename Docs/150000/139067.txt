<DOC>
<DOCNO> 139067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/26/siyaset/asiy.html </URL>
<DATE> 2003/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan, 3. Kıbrıs Planı’na sıcak 
</HEADLINE>
<TEXT>

Henüz taraflara sunulmayan gizli planı kamuoyuna açıklayan AKP lideri, "Çözüme her zamandan daha çok yaklaşıldı" dedi 
     ANKARA Milliyet 

     BM Genel Sekreteri Kofi Annan’ın iki günlük Ankara ziyaretinde görüştüğü Cumhurbaşkanı Ahmet Necdet Sezer, Başbakan Abdullah Gül ve AKP lideri Recep Tayyip Erdoğan’ın birbirinden farklı üslupları dikkat çekerken, yeni plana sadece AKP lideri sahip çıktı. 
     Henüz adadaki taraflara sunulmayan planın önemli noktalarını ilk kez kamuoyuna açıklayan Erdoğan, adadaki iki devletin "kurucu devlet" olarak nitelendiğini, adanın yüzde 29.2’sinin Türk tarafında kalacağını, kuzeye göç eden Rumların siyasi haklarını kullanmalarına Türk devletinin karar vereceğini ve adada 6 bin Türk ve Yunan askeri bulunmasının öngörüldüğünü açıkladı. 
     Annan ile görüşmelerde sadece Sezer ve Erdoğan açıklama yaparken, Gül sessiz kalmayı tercih etti. Sezer, yaptığı açıklamada yurtiçi ve dışında çözümü engellediği ileri sürülen KKTC lideri Rauf Denktaş’a açık destek çıktı ve planda 5 konuda değişiklik yapılması gerektiğini iletti. 
     
     Erdoğan, planı övdü 
     Erdoğan ise Annan’la düzenlediği basın toplantısında ve dün parti grubunda yaptığı konuşmalarda, "Çözüme her zamankinden daha çok yaklaşıldı. Son plan, ada gerçeklerine en yakın ve tarafların ortaya koymuş olduğu kaygıları mümkün olduğunca ortadan kaldırmaya yönelik bir plan izlenimi veriyor" diyerek, plandan yana tavır koydu. 
     
     Tesellisi Kıbrıs 
     Irak konusunda seçim öncesindeki savaş karşıtı taahhütlerini yerine getiremeyen AKP Genel Başkanı, hedefinin Kıbrıs’ta çözüm sağlamak olduğunu, "Kıbrıs’ta çözüm bulursak, dünyaya da konuşmayla, anlaşmayla, müzakereyle, masa başında da sorunların çözülebildiğini göstermiş ve barışın kalıcılığına dair önemli ve güçlü bir mesaj vermiş oluruz" sözleriyle açıkladı. 
     



 SİYASET 















</TEXT>
</DOC>
