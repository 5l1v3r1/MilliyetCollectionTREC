<DOC>
<DOCNO> 109402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/25/guncel/gun04.html </URL>
<DATE> 2002/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Birinci kuşağa çifte vatandaşlık 
</HEADLINE>
<TEXT>

Yeşiller Eşbaşkanı Claudia Roth, Almanya’daki seçimlerin hemen ardından Milliyet’e konuştu 
     MEHMET AKTAN Berlin 

     Birlik 90 Yeşiller Partisi Eşbaşkanı Claudia Roth, yeni dönemde çifte vatandaşlık olanağını genişleteceklerini, özellikle birinci kuşak Türklere bu hakkı sağlamaya çalışacaklarını açıkladı. Vatandaşlık Yasası sayesinde, Almanya’da doğan yabancı çocukların vatandaşlık hakkı kazanıp toplumun bir üyesi olarak hayata başladıklarını dile getiren Roth, "Bu yasayı daha da genişletmek istiyoruz" dedi. 
     Seçimlerden bir gün sonra Milliyet’e açıklamalarda bulunan Roth, yeni dönemde çok sevdiği ve vazgeçemeyeceği iki konuya duyduğu ilgiyi sürdüreceğini vurguladı. Roth, "Bu konulardan biri Türkiye politikası. Bundan vazgeçeceğimi rüyamda görsem inanmam. İkinci konuysa, yabancıların topluma uyumu ve göçün şekillendirilmesi" diye konuştu. Seçimlere katılan yabancıların büyük çoğunluğunun SPD - Yeşiller koalisyonuna oy verdiğini savunan Roth, "Bizi desteklemeleri doğru tercihti. Biz topluma uyumdan, çok kültürlü demokrasiden yanayız. Asimilasyonun ana prensip olacağı bir üst kültüre karşıyız" şeklinde konuştu. 
     
     Birinci kuşak için 
     Roth çifte vatandaşlık konusuna değinirken, "Yeşiller Partisi, kurulduğu yıldan beri göçmenlerin eşit haklara sahip olmasına büyük önem veren bir partidir. Vatandaşlık Yasası’nda çifte vatandaşlığı birinci göçmen kuşağını kapsayacak şekilde genişletmek istiyoruz" dedi. Roth, bundan yararlanabilecek birinci kuşağın nasıl belirleneceği sorusu üzerine, "Ayrıntıları daha sonra tartışacağız" demekle yetindi. 
     
Beni Türkler uyandırdı...      Claudia Roth, pazar akşamı seçim sonuçlarını kutladıkları Tempodrom salonunda kendisini tebrik edenler arasında çok sayıda Türk’ün de bulunduğunu anlattı. Seçim gecesi geç saatlerde eve gittiğini ve ertesi sabah çok erken saatlerde İstanbul’daki dostlarının telefonuyla uyandığını söyleyen Roth, "Bazı gazeteci arkadaşlarım ve dostlarım kutlamak için beni uyandırdı. Bu, Türkiye’deki insanların da Almanya’daki seçimleri ilgiyle izlediğini gösterir" dedi. Roth, Cem Özdemir için de bizi güçlendirdi’ diye konuştu. 
     



 GÜNCEL 
















</TEXT>
</DOC>
