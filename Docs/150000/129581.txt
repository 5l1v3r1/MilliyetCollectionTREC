<DOC>
<DOCNO> 129581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/08/son/sonspo36.html </URL>
<DATE> 2003/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Oktay Derelioğlu Samsunspor için elimden geleni yapacağım... 
</HEADLINE>
<TEXT>

     Samsunspor'la anlaşma sağlayarak bugün ilk idmanına çıkan Oktay Derelioğlu, ''Samsunspor için elimden gelen her şeyi yapacağım'' dedi. 
     İkinci yarı hazırlıklarını günde çift idmanla Nuri Asan Tesisleri'nde sürdüren Karadeniz ekibi, Teknik Direktör Sakıp Özberk gözetiminde öğleden sonra fizik ve teknik ağırlıklı bir çalışma yaptı. 
     Toplu halde düz koşuyla başlayan çalışmada futbolcular daha sonra Teknik Direktör Özberk'in gösterdiği çeşitli taktikler üzerinde çalıştılar. Çalışmaya Shorunmu haricinde tüm futbolcular katılırken, Fenerbahçe'den transfer edilen Oktay Derelioğlu da bugün ilk idmanına çıktı. 
     Çalışma öncesi basın mensuplarının sorularını yanıtlayan Derelioğlu, Samsunspor'da forma giymekten büyük mutluluk duyduğunu belirterek, şunları kaydetti 
     ''Bonservisimle ilgili bir sorun vardı, bunu hallettik. Şu an buradayım, bundan sonra Samsunspor için ter dökeceğim. Samsunspor için elimden gelen her şeyi yaparak takıma en iyi şekilde katkı sağlamaya çalışacağım. Samsunspor'u şu anki konumundan daha iyi yerlere elbirliği ile taşımaya çalışacağız. Bundan sonraki süreçte üzerime düşen görevi en iyi şekilde yerine getireceğimden kimsenin şüphesi olmasın.'' Öte yandan, transfer çalışmalarını sürdüren Samsunspor'da, Güney Afrika'dan N'Gobe, İran'dan Cevat Nikonam, Mısır'dan Tarek El Said, Brezilya'dan Sauza ve Junino ile görüşmelerin sürdürüldüğü bildirildi. 
     





</TEXT>
</DOC>
