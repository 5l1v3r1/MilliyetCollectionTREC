<DOC>
<DOCNO> 116307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/01/yasam/yas01.html </URL>
<DATE> 2002/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Deprem de vurdu 
</HEADLINE>
<TEXT>

Etna’nın gazabından bir gün kurtulabilen İtalyanları dün de deprem sarstı. Cadılar Bayramı’nı kutlayan minikler, yıkılan okulun altında kaldı. 8 ölü, 22 yaralı var. 30 çocuk ve 2 öğretmen de enkaz altında... 
     DIŞ HABERLER SERVİSİ 

     Etna Yanardağı’nın altı gündür ilk kez önceki akşam deprem yaratmaması üzerine bir günlüğüne de olsa rahatlayan İtalyanlar dün, Richter ölçeğiyle 5.4 büyüklüğündeki sarsıntı ve ardından gelen artçı depremlerle sarsıldılar. 
     
     Okulda dehşet 
     Napoli yakınlarındaki Molise bölgesini vuran depremin en büyük zararı Campobasso kentine 60 km. uzaklıktaki San Giuliano di Puglia köyü İlkokulu ve Anaokulu’nda meydana geldi, ilk belirlemelere göre Cadılar Bayramı’nı kutlayan 6 çocuk öldü. İki kadın da evlerinde can verdi. Yerle bir olan okul enkazından 8’inin durumu ağır 20 çocuk ve iki öğretmen yaralı olarak kurtarılırken, geri kalan 30 çocuk, 2 öğretmen ve iki çalışana ulaşılmaya çalışılıyor. 
     
     Çadır gönderin’ 
     Molise bölgesinde yıkılan evinin enkazı altında kalan bir yaşlı kadın da yaşamını yitirdi. Molise Bölge Meclisi, evlerini boşaltmak zorunda kalan 2 bin 500 kişi için komşu kentlerden çadır yardımı istedi. 
     
     15 milyon euro yardım 
     Öte yandan İtalya Bakanlar Kurulu, Etna Yanardağı’nın yol açtığı zararların giderilmesi amacıyla şimdilik 15 milyon euro yardım kararı aldı. 
     



 YAŞAM 



















</TEXT>
</DOC>
