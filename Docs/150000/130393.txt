<DOC>
<DOCNO> 130393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/12/son/sontur05.html </URL>
<DATE> 2003/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis Başkanı Arınç, yarın KKTC'ye gidecek... 
</HEADLINE>
<TEXT>

     TBMM Başkanı Bülent Arınç, resmi bir ziyaret için yarın KKTC'ye gidecek. 
     Arınç'a, KKTC ziyareti sırasında TBMM Dışişleri ve Milli Savunma Komisyonu üyesi 20 parlamenter eşlik edecek. 
     Arınç ve beraberindeki heyetin adadaki temasları, KKTC Cumhurbaşkanı Rauf Denktaş tarafından kabul edilmeleriyle başlayacak. Daha sonra Cumhuriyet Meclisi Başkanı Vehbi Zeki Serter ile biraraya gelecek olan Arınç ve beraberindeki heyet, ardından Başbakan Derviş Eroğlu ile görüşecek. 
     TBMM Başkanı Arınç ve beraberindekiler, 14 Ocak Salı günü Kıbrıs Türk Barış Kuvvetleri Komutanı Korgeneral Ahmet Özteker ve KKTC Güvenlik Komutanı Tuğgeneral Necmettin Baykul'u ziyaret edecek. Aynı gün Ulusal Birlik Partisi, Cumhuriyetçi Türk Partisi, Toplumcu Kurtuluş Partisi, Yenilikçi Atılım Partisi yetkilileriyle biraraya gelecek olan TBMM heyeti, sivil toplum örgütü temsilcileri ile de görüş alışverişinde bulunacak. 
     Arınç ve beraberindeki heyet, 15 Ocak Çarşamba günü de Güzelyurt, Gazimagosa ve Maraş'ta incelemelerde bulunup Doğu Akdeniz Üniversitesi'ni ziyaret edecek. Arınç ve beraberindekiler aynı gün akşam Türkiye'ye dönecekler. 
     





</TEXT>
</DOC>
