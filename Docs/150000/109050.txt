<DOC>
<DOCNO> 109050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/23/siyaset/siyz1.html </URL>
<DATE> 2002/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Seçim hediyesi bedava tıraş 
</HEADLINE>
<TEXT>

     GURBET GÖKÇE Tekirdağ 

     ANAP Genel Merkezi, 3 Kasım seçimleri öncesi partili belediye başkanlarına gönderdiği yazıyla, seçimde oy kazandıracak etkinliklere yönelmeleri talimatı verdi. ANAP’lı başkanlardan, kadın zabıta memurlarını yanlarına alıp kapı kapı dolaşmaları, haftada bir gün halkı bedava tıraş ettirmeleri ve Cumhuriyet Bayramı’nda parti amblemli şeker dağıtmaları istendi. ANAP Genel Başkan Yardımcısı Salih Yıldırım imzasıyla gönderilen yazıda şöyle denildi "Sünnet şölenleri düzenleyin. Zor durumda olan öğrencilere kitap ve giyim yardımı yapın. Gençlere top, forma ve krampon dağıtın." 
     
     
     
     Yılmaz’dan mesaj 
ANAP’ın ölüsü barajı geçer 
     ANKARA Milliyet 

     ANAP lideri Mesut Yılmaz, dün seçim startını verdiği, ASKİ Spor Salonu’ndaki aday tanıtım toplantısında, ANAP’a kefen giydirilmeye çalışıldığını savunarak, "ANAP’ın ölüsü de, dirisi de bu ülkedeki bütün barajları aşar" dedi. Seçim erteletme konusunda sinyal niteliği taşıyan mesajlar da veren Yılmaz, "Düzmece anketlerle kurulan bu kirli oyun Meclis’te de bozulacaktır, sandıkta da bozulacaktır" diye konuştu. En iyi aday kadrosunun ANAP’ta olduğunu, iki yıl içinde de ülkeyi IMF’den kurtaracaklarını iddia eden Yılmaz, Türkiye’nin AB hedefi yönünde gitmeye kararlı olduğunu da kaydetti. 
     



 SİYASET 














</TEXT>
</DOC>
