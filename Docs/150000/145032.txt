<DOC>
<DOCNO> 145032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/24/son/soneko10.html </URL>
<DATE> 2003/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Vergi barışı için son 8 gün... 
</HEADLINE>
<TEXT>

     Vergi barışı ile gelir vergisinde beyanname verme ve verginin ilk taksidini ödeme döneminde son 8 güne girildi. 
     Vergi Barışı Kanunu'ndan yararlanmak isteyenlerin aybaşında başlayan başvuru ve vergi borcunun ilk taksidini yatırma süresi, 31 Mart Pazartesi günü mesai saati bitiminde sona erecek. 
     Vergi borcu olup da, bugüne kadar vergi barışından yararlanmak için başvurmayanlar, 31 Mart akşamına kadar vergi dairelerine giderek, vergi barışı için yazılı beyanda bulunacaklar. Mükellefler, söz konusu tarihe kadar ilk taksidi de yatırmış olacak. 
     Maliye Bakanı Kemal Unakıtan, vergi barışı başvuru süresinin uzatılmasının sözkonusu olmadığını belirterek, uygulamadan yararlanacak mükellefleri, verilen süre içinde başvuda bulunmaya çağırdı. 
     Unakıtan, ''Başvuru süresinin uzatılabilmesi ancak kanunla mümkün. Böyle bir yola da başvurulmayacak. Yani vergi barışı başvuru süresi kesinlikle uzatılmayacak. Borçlu mükellefler, zamanında müracaat etsin, ona göre davransın'' dedi. 
     
     GELİR VERGİSİ BEYAN DÖNEMİ 
     Bu arada vergi barışının yanı sıra gelir vergisinde genel beyan dönemi de, 31 Mart Pazartesi akşamı sona erecek. 
     Beyannameli gelir vergisi mükellefleri, 2002 yılı gelirleri için bu tarihe kadar vergi dairelerine beyanname verecek ve tahakkuk eden verginini üçte birlik ilk taksidini ödeyecek. 
     Gelir vergisi beyan dönemi de kanun gereği uzatılamıyor. 
     




</TEXT>
</DOC>
