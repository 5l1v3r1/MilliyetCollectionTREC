<DOC>
<DOCNO> 145250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/25/son/sondun47.html </URL>
<DATE> 2003/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat muharebesi Zorlu ve tehlikeli bir serüven... 
</HEADLINE>
<TEXT>

     ''Amerikan ve İngiliz birlikleri Bağdat'a girmeye hazırlanıyor, ancak 5 milyondan fazla nüfusa sahip bir kentin ele geçirilmesi, askeri açıdan olduğu kadar siyasal bakımdan da risk derecesi yüksek bir operasyon olarak gözüküyor.'' Fransız haber ajansı AFP, müttefik kuvvetlerinin Bağdat yolunda ilerleyişini değerlendirirken bu yorumu yaptı. 
     Uluslararası toplumdan yetki almaksızın hareket eden Amerikan-İngiliz kuvvetlerini Irak başkentinde bekleyen şeyin, savaşın başladığı 20 Mart'tan bu yana epey değiştiğini belirten ajans, güneydeki şiddetli çatışmaların, sadece Saddam rejimine bağlı birlik ve milislerin değil, bağımsızlıklarına bağlı aşiretlerin de direniş gücünü gözler önüne serdiğine dikkat çekti. 
     Ajans, Şii gruplara savaştan önce bel bağlayan Washington ve Londra'nın, birliklerinin Irak'ta nasıl karşılandığını görünce bu gruplara da şüpheyle bakmaya başladığına işaret etti. 
     AFP'ye göre, Bağdatlıların kendilerini Saddam rejiminden kurtarmaya gelen Amerikan askerlerini çiçeklerle ve coşkuyla karşılayacağı yolundaki iyimser beklenti de böylece berhava olmuş gözüküyor. 
     6 günlük şiddetli bombardımana rağmen Saddam rejiminin direniş azminin kırılamadığına dikkat çeken ajans, Başbakan Yardımcısı Tarık Aziz'in, ''Irak yönetimi ortadan kaldırılamadı'' diye konuştuğunu ve ''Amerikan ve İngiliz birliklerinin, Bağdat'ta en güzel müzik ve çiçeklerle karşılanacağını'' söyleyerek, kuvvetli bir direnişi haber verdiğini anımsattı. 
     Bağdat, sayıları bilinmeyen Baas partisi milislerince sıkı bir gözetim ve savunma altında tutuluyor. Silahlı milisler, her sokakta, her evde... 
     Bağdat çevresindeki savunma mevzileri, 48 saattir müttefiklerin yoğun bombardımanı altında. Ancak bombardımanların Iraklıların iradesini ne kadar aşındırdığı henüz belli değil. 
     Ajans, Irak ordusu ve Cumhuriyet Muhafızlarının hareketsiz savunma hattı kurma geleneğini sürdürmesinin şaşırtıcı olacağını, çünkü savaş daha başlamadan Iraklı askeri yetkililerin, ''ilk darbeyi emmek''ten ve Amerikan askerlerini kentlere ve özellikle Bağdat'a ''çekmek''ten söz ederek strateji değişikliğine işaret ettiklerini vurguladı ve bu değişikliğin sonuçlarının, birkaç gün içinde Amerikalı strateji uzmanlarının karşısına dikileceği yorumunu yaptı. 
     Bu bağlamda, Amerikalılar iki seçenekle karşı karşıya kalacaklar Ya Bağdat'a girerek Saddam ve önde gelen adamlarının derhal ortadan kaldırılmasını hiç de garanti etmeyecek tehlikeli bir muharebeye atılmak zorunda kalacaklar, ki Bağdat sokaklarında başlayacak çatışmalar, sivil halk için ciddi tehdit oluşturacak, ''Iraklıların yararına'' diye yürütülen operasyona gölge düşürebilecek, ya da kenti kuşatıp bombardımanlarla direnişi kırmaya çalışacaklar... Bu durumda da, ABD ve İngiltere, rejimini değiştirmek için bir Arap başkentini kuşatırken, yakın tarihte eşi benzeri görülmemiş bir manzara sergileyecekler. 
     
     Hayata dair son umut Güller 

     Irak'ın başkenti Bağdat'taki ağır bombardıman kenti yıkarken, kulakları sağır eden seslere rağmen saksılarda büyüyen sera gülleri yaşamın devamını simgeliyor. 
     Savaş sürerken, Bağdatlılar bir an için bile olsa korkularını unutmak ve rahat bir nefes almak için seralarda soluklanıyor. 
     Karalar giymiş yaşlı kadın Um Muhammed, serada saksıda yetişen rengarenk güllere keyifle bakarken, patlamaların sesleri kulakları sağır ediyor. 
     Um Muhammed, ''Geçen gece, bombardıman sırasında küçük bahçeme yeni çiçekler dikmek fikri geldi'' derken, Sayadiye mahallesinde serası bulunan Kazım Muhammed Hüseyin'e çiçeklerin parasını ödüyor. 
     Hüseyin ise savaş başladığından bu yana müşterilerinin azaldığını, ama tek tük de olsa yine de iş olduğunu belirterek, ''Günde 5-10 müşteri geliyor, çünkü şimdi Irak'ta çiçek dikme mevsimi ve Iraklılar da bu mevsimi kaçırmak istemiyor'' diyor. 
     Irak diğer zenginliklerinin yanı sıra flora zenginliği ve çiçekçilik geleneğiyle de ünlü. Dünyanın 7 harikasından biri olarak kabul edilen Babil'in asma bahçeleri, efsaneye göre, dünyanın en güzel çiçeklerini barındırmış. 
     Aladin Hindi, vakit geçirmek için bahçesiyle uğraşanlardan biri. Birçok Arap başkentinin aksine, Bağdat'taki evlerde küçük bahçeler bulunuyor. İnsanlar bahçeleriyle uğraşmayı ihmal etmiyor. 
     Seraların sıralandığı caddede, araçlar duruyor ve genellikle kadınlar kocaları ve çocukları araçta beklerken çiçek alıyor. Bu kadınlardan biri olan Um Uday, ''Bombalar susunca bahçeme çıkıp rahat bir nefes alıyorum'' diyor. 
     Um Uday, ''Bu savaş başladığından beri daha da çok çiçek yetiştirmek istiyorum, çünkü bu bizim toprağımız, Amerikalılar yakıp yıksa da yeniden toprağımızı çiçeklendireceğiz'' ve ABD Başkanı George Bush'un ''şer ekseni'' nitelemesine atıfta bulunarak, ''Kötü olan biz değil onlar'' diyor. 
     Barış zamanlarında mühendis, savaş zamanında ülkesini savunmak için Baas partisi milisi olan Ahmed Abbas, gardenyaları seviyor ve şöyle diyor ''Çiçekler gelecektir, ben kendim için değil çocuklarım için çiçek dikiyorum, onlar da kendi çocukları için çiçek dikecekler. Savaş 6 gün, 6 hafta, 6 ay sürecek belki, ama sonunda Amerikalılar kovulacak, Irak sonsuza kadar varolacak''. 
     
     Yakın tarihin ünlü kent savaşları 

     ABD ve İngiliz güçlerinin Irak'a başlattığı savaşta Irak, kentlerde direnerek sokak çatışmalarına hazırlanırken, kent savunmaları ABD ve İngiliz güçlerinin önündeki temel engel olarak beliriyor. 
     Yakın dönemin bilinen ünlü kent savaşları ve savunmaları kısaca şöyle 
     149   Stalingrad savunması, 1942-1943 2. Dünya Savaşı sırasında Stalingrad'daki savunma, Alman ordusuna pahalıya patlamış, Rusların karşı savunması savaşta belirleyici olmuştu. 1.5 milyondan fazla kişinin öldüğü Stalingrad savunması, 30 gün sürmüştü. 
     149   Berlin, 1945 Sovyetler, 2. Dünya Savaşı'nda Batı Berlin'in kendilerine devri için Berlin'i ablukaya aldılar. Batılıların ihtiyaç maddelerini hava köprüsüyle taşıdığı kentin kuşatması 2 hafta sürdü. 
     149   Manila, 1945 Japon donanma komutanı, ilerleyen Amerikan askerlerine karşı kentini savundu. Amerikan ordusu büyük kayıplar verirken kentin çoğu imha oldu, kentte yaşayanların çoğu da öldü. 
     149   Seul, 1950 ABD ve Kore güçlerinin, Güney Kore başkentini Kuzey Kore'den alması. Çatışmalarda, 2 bin Amerikan askerinin ve her iki taraftan Amerikalı olmayan binlerce kişinin öldüğü düşünülüyor. 
     149   Kudüs, 1967 İsrail güçleri, Doğu Kudüs'ü Ürdün güçlerinden aldı. Bu savaşta İsrail'in 400 kadar, Ürdün tarafının ise yüzlerce ölüsü olduğu tahmin ediliyor. 
     149   Hue, 1968 Vietnam Savaşı'nın en kanlı çatışması olan bu tarihsel olayda, Kuzey Vietnam ve Vietkong birlikleri başlattıkları Tet saldırısında Hue'yu ele geçirdi. ABD ve Güney Vietnam güçlerine karşı bu zafer 3 hafta sürdü. Hue savaşında 5 bin kişinin öldüğü belirtiliyor. 
     149   Süveyş, 1973 İsrail güçleri, Yom Kipur Kefaret Günü savaşını bitiren BM ateşkesinden önce Mısır'ın Süveyş kentini ele geçirmeye çalıştılar. Çok sayıda can kaybı, İsrail birliklerini geri çekilmeye zorladı. 100'den fazla İsraillinin öldüğü bu kent savunmasında, Mısır'ın can kaybı sayısı bilinmiyor. 
     149   Mogadişu, 1993 Somali'nin başkenti Mogadişu'da, 18 Amerikan askeri öldürüldü. 
     

     
</TEXT>
</DOC>
