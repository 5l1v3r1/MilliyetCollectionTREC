<DOC>
<DOCNO> 127019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/26/son/soneko18.html </URL>
<DATE> 2002/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Piyango Genel Müdürü Karaborsadan bilet almayın 
</HEADLINE>
<TEXT>

     Milli Piyango İdaresi Genel Müdürü İlham Küsmenoğlu, yılbaşı özel çekiliş biletlerinin karaborsaya düşmesini, parası olmayan bayileri kullananların tezgahladığını belirtti. 
     Küsmenoğlu, yılbaşı özel çekilişi için bastırdıkları ve toplam tutarı 70 trilyon lira olan 23 milyon 400 bin adet biletin tümünün, bayilere verildiğini bildirdi. 
     Bu yılbaşında fazla parası olan bayiler ile yine bayi olmayıp, bu işten nemalanmak isteyen paralı kişilerin, ekonomik durumu zayıf bayiler kanalıyla idareden bilet aldığını anlatan Küsmenoğlu, şöyle devam etti 
     ''Bunlar, parası olmayan bayileri kullanarak, yılbaşı özel çekiliş biletlerini stokladılar. Bunları piyasaya sürmeyip suni bir bilet sıkıntısı yarattılar. Vatandaşın Eyvah bilet kalmadı, biletler tükendi şeklinde paniğe kapılmasını sağladıktan sonra da, ellerindeki biletleri parça parça çıkarıp, karaborsa fiyattan satmaya başladılar. Özellikle İstanbul'da bu sorunla karşı karşıyayız. Ankara'da da buna benzer sıkıntılar olduğu söyleniyor ama İstanbul'daki kadar büyük bir sorun yok.'' -VATANDAŞA ÇAĞRI- Milli Piyango İdaresi Genel Müdürü, vatandaşın da gidip karaborsadan bilet aldığını, bu şekilde küçük bayileri kullananların cebine büyük paralar girmesine neden olduğunu ifade etti. 
     Vatandaşa, ''Gidip bunlardan bilet almayın. Durum böyleyken yılbaşı çekilişi deyip 8-10 bilet almak için uğraş vermeyin. Gidin, daha sonraki çekilişlerde şansınızı deneyin'' şeklinde çağrıda bulunan Küsmenoğlu, bu durumda çok sayıda biletin karaborsacıların elinde kalacağını, onların da bunları normal fiyattan satacağını söyledi. 
     Biletleri karaborsaya düşürüp fahiş fiyattan satan bazı kişilerin yakalandığını, ancak Milli Piyango İdaresi'nin bu işten doğrudan bir zarara uğramadığı için onlardan davacı olamadığını kaydeden Küsmenoğlu, ''Polis, bunlardan vatandaşın davacı olması gerektiğini belirtiyor. Ancak, davacı olan vatandaş yok'' dedi. 
     İdarenin ilk günkü aşırı talep üzerine bilet satışını yeniden düzenlediğini, bu çerçevede son 10 çekilişten en az 3'ünde bilet alanlara yılbaşı bileti verdiğini hatırlatan Genel Müdür, ''Bu yöntemle, bu olayı tezgahlayanları bir ölçüde önledik. Ancak bu defa gidip bayileri kullandılar. Şu aşamada bunlara gerekli cevabı vatandaş vermeli'' açıklamasında bulundu. 
     
     SAHTE BİLET 
     Milli Piyango İdaresi Genel Müdürü, yılbaşı çekiliş biletlerinin sahtesinin basılması konusunda da, bunun geçmiş yıllarda da gündeme geldiğine dikkati çekerken, mağdur olmaması için vatandaşı duyarlı olmaya çağırdı. 
     





</TEXT>
</DOC>
