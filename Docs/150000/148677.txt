<DOC>
<DOCNO> 148677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/10/ekonomi/aeko.html </URL>
<DATE> 2003/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Özerk kurul operasyonu 
</HEADLINE>
<TEXT>

Tayyip Erdoğan’ın talimatı ile özerk kurul operasyonu başlatılıyor. Personel ve ücretlere sınırlama getiriliyor. Gelirlerin önemli kısmı Hazine’ye aktarılacak. Kurullar ayrıca, Meclis ve Sayıştay denetimine tabi olacaklar 
     AYHAN AYDEMİR 

     Başbakan Tayyip Erdoğan, özerk kurullara yönelik büyük bir operasyon başlatıyor. Erdoğan’ın seçim öncesinde dile getirdiği, ancak piyasa ve IMF kaynaklı tepkiler üzerine rafa kaldırmış göründüğü operasyon için yasa tasarısı hazırlandı. Tasarıda özerk kuruluşların personel, ücret ve harcamalarının denetim altına alınması, kurul üye sayısının 7’ye indirilmesi ve genel personel sayılarının da azaltılması öngörülüyor. 
     Erdoğan’ın talimatı ile başlayan operasyonda Bankacılık Denetleme ve Düzenleme Kurulu, Enerji Piyasası Kurulu, Kamu İhale Kurulu, Şeker Kurulu, Tütün Kurulu, Rekabet Kurulu, Telekomünikasyon Kurulu ile Sermaye Piyasası Kurulları hazırlanan yeni tasarıyla yeniden düzenlenecek. Tasarı, yarın Başbakan Yardımcısı Abdüllatif Şener başkanlığında tüm kurul başkanlarının katılımıyla ele alacak. 
     Tasarıda kurulların kararlarına müdahale edilmeyeceği belirtiliyor. Ancak bilindiği gibi kurulların idari ve mali özerkliklerine müdahalenin özerkliklerini ortadan kaldıracağı savunuluyor. Bu arada IMF’ye verilen son niyet mektubunda da kurulların özerk yapılarının güçlendirileceği taahhüt edildiği açıklanmıştı. 
     
     Karara müdahale yok 
     Ancak AKP çevreleri, Erdoğan’ın düzenlemeyi IMF taahhütlerine uygun olarak yaptığını, IMF’ye sunulan raporda da özerk kuruluşların kararlarına müdahale edilmeyeceği ancak idari ve mali yapılarının yeniden düzenleneceği görüşün yer aldığı kaydediliyor. 
     Tasarıda, mevcut kurul başkan ve üyelerinin görevde kalıp kalmayacakları belirtilmiyor. Buna karşın kulislerde, tasarının Meclis’te görüşülmesi sırasında verilecek önergelerle tüm kurul üyelerinin görevlerine son verileceği ve yeniden atama yapılması yönünde düzenleme yapılabileceği konuşuluyor. 
     
     Gelirlerin bir kısmını Hazine’ye verecekler 
     Tüm kurulda kurul üye sayısı yedi olacak. İhale Kurulu’ndaki 10 olan üye sayısı 7’ye indirilecek, üyelerin görev süresi 5 yılla sınırlandırılacak. 

</TEXT>
</DOC>
