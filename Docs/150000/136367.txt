<DOC>
<DOCNO> 136367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/12/ekonomi/eko10.html </URL>
<DATE> 2003/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ocakta ihracat yüzde 41.1 arttı 
</HEADLINE>
<TEXT>

İhracat, ocak ayında 3.4 milyar dolara çıktı. En fazla ihracat artışı otomobil ve yarış arabalarında 
     Ocak ayında ihracat yüzde 41.1 artarak 3.4 milyar dolara yükselirken, en büyük artış yüzde 43 ile sanayi grubunda oldu ve 3.2 milyar dolarlık ihracat yapıldı. 
     İhracatçı Birlikleri kayıt rakamlarından yapılan hesaplamaya göre, söz konusu ayda tarım grubunda da bir önceki yılın aynı ayına göre yüzde 31.1 artış sağlanarak 251 milyon dolar ihracat yapılırken, madencilik ve taşocakçılığı grubunda ise yüzde 29.1 gerileme yaşandı ve 22 milyon dolar tutarında ihracat yapıldı. 
     Ocak ayında 72 milyon dolarlık artışla en fazla ihracat artışı otomobil, station vagon ve yarış arabalarında oldu. Bu grubun ihracatı 125 milyon dolar olarak gerçekleşti. Tişört, fanila ve diğer iç giyim eşyasında da bir önceki yıla göre 61 milyon dolarlık ihracat artışı sağlanırken, toplam 190 milyon dolar ihracat yapıldı. 
     Demir alaşımsız çelikten yarı mamullerde de 46 milyon dolar tutarında artış yaşandı ve toplam 74 milyon dolar ihracat yapıldı. Ocak ayında Almanya’ya yapılan ihracatta 154 milyon dolarlık artış sağlandı ve 577 milyon dolarlık ihracat gerçekleştirildi. 
     ABD’ye ihracat 98 milyon dolar artışla 328 milyon dolara, İngiltere’ye ihracat 73 milyon dolar artışla 256 milyon dolar olarak gerçekleşti. 
     



 EKONOMİ 




















</TEXT>
</DOC>
