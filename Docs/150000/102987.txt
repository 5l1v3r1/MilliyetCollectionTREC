<DOC>
<DOCNO> 102987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/20/son/sontur09.html </URL>
<DATE> 2002/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarsus'taki kazada ölenlere 10 bin kişilik uğurlama... 
</HEADLINE>
<TEXT>

     Mersin'in Tarsus İlçesi'nde meydana gelen trafik kazasında hayatını kaybedenler için Adana'da tören düzenlendi. Törene yaklaşık 10 bin kişi katıldı. 
     Bulundukları hastanelerin morgundan alınan 19 cenaze, oluşturulan konvoy eşliğinde törenin yapıldığı Uğur Mumcu Meydanı'na getirildi. 
     Alevi Bektaşi Kuruluşları Birliği Genel Sekreteri ve Pir Sultan Abdal Derneği Genel Başkanı Kazım Genç, burada yaptığı konuşmada, karayollarındaki trafik kazalarının önlenmesi için TBMM'nin gerekli düzenlemeleri bir an önce yapması gerektiğini söyledi. 
     Genç, trafik kazalarında ölümlerin kader değil cinayet olduğunu vurgulayarak, ''Yollar bozuk, denetim yok. 34 can verildi, içimiz yanıyor. Onlar birer güvercin olup Pir Sultan Abdal'a ulaştılar. Ülkemizin başı sağ olsun'' dedi. 
     Alevi Dedesi Hüseyin Gazi Metin'in dua okumasının ardından cenazeler, Pir Sultan Abdal Derneği'nin Adana Şubesi önüne götürüldü. Burada, derneğin Adana Şubesi Genel Sekreter Yardımcısı Metin Çelik kısa bir konuşma yaptı. ''Yol kardeşlerini uğurluyoruz'' diyen Çelik'in konuşmasının ardından vatandaşlar cenaze araçlarına çiçekler attılar ve alkışlarla Kabasakal Mezarlığı'na hareket ettiler. 
     Törene, ölenlerin aileleri ve yakınları, Adana Valisi Oğuz Kağan Köksal, Büyükşehir Belediye Başkanı Aytaç Durak, DYP Genel Başkan Yardımcısı Ufuk Söylemez, CHP Genel Başkan Yardımcıları Oya Araslı ve Cevdet Selvi, DİSK Genel Başkanı Süleyman Çelebi, Adana Ticaret Odası Başkanı Şaban Baş, Cem Vakfı Başkanı Prof. Dr. İzzettin Doğan, Hacı Bektaş Derneği Başkanı Erol Şencan, bazı Adana milletvekilleri ve belediye başkanlarıyla, sivil toplum örgütlerinin temsilcileri ve çok sayıda vatandaş katıldı. 
     Bu arada, tabutlardan üçünün üzerine gelinlik konulduğu dikkati çekti. 
     





</TEXT>
</DOC>
