<DOC>
<DOCNO> 120029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/20/son/sontur07.html </URL>
<DATE> 2002/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüp bebek uğruna yaşamını yitiren kadın için dava... 
</HEADLINE>
<TEXT>

     Ankara Cumhuriyet Başsavcılığı, Dr. Zekai Tahir Burak Kadın Hastalıkları Hastanesi Tüp Bebek Bölümü'nde görevli 4 kişi hakkında, ''dikkatsizlik ve tedbirsizlik sonucu ölüme neden oldukları'' iddiasıyla dava açtı. 
     Edinilen bilgiye göre, Ankara Cumhuriyet Savcısı Mehmet Bozkurt, Dr. Zekai Tahir Burak Kadın Hastalıkları Hastanesi'nde yumurta toplama işlemi uygulanan Fatma Boğaz'ın ölümüyle ilgili olarak yürüttüğü soruşturmayı tamamlayarak asliye ceza mahkemesine dava açtı. 
     Tüp Bebek Bölümü ameliyathanesinde yumurta toplama işlemi uygulanan kadın hastalardan bazılarının ölmesi, bazılarında da çeşitli rahatsızlıkların ortaya çıkması üzerine başhekimin konuyu yakından takip etmeye başladığı ifade edilen iddianamede, başhekimin, Tüp Bebek Bölümü'nde tedavi gören Fatma Boğaz'ın ölmesi üzerine suç duyurusunda bulunduğu kaydedildi. 
     İddianamede, Boğaz'ın cesedi üzerinde ölü muayene işlemi ve sistematik otopsi yapıldığı belirtilerek, İstanbul Adli Tıp Kurumu Başkanlığı'ndan da rapor istendiği bildirildi. İstanbul Adli Tıp Kurumu 5. İhtisas Kurulu'nun raporunda, ''Boğaz'ın enfeksiyon sonucu öldüğü ve bu enfeksiyonun, ölümünden bir gün önce uygulanan yumurta toplama işlemi sırasında meydana geldiğinin'' belirtildiğine işaret edilen iddianamede, ''Sanıkların, üzerlerine atılı suçu işledikleri iddia, savunma, tedavi dosyaları, ön inceleme raporları ve tüm evrak kapsamından anlaşılmıştır'' denildi. 
     İddianamede, anestezi uzmanları Meltem Tabuk ve Mehmet Kenan Erk, anestezi teknisyenleri Fatma Yeşil ve Havane Tiyek hakkında, Türk Ceza Kanunu ''tedbirsizle ölüme sebebiyet'' başlığını taşıyan 455 1-son maddesi uyarınca, 2 yıldan 4 yıl 4 ay 15 güne kadar hapis cezası istendi. 
     





</TEXT>
</DOC>
