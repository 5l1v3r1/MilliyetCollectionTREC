<DOC>
<DOCNO> 142891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/15/son/sontur07.html </URL>
<DATE> 2003/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Erdoğan görevi Gül'den devraldı... 
</HEADLINE>
<TEXT>

     AKP Genel Başkanı Tayyip Erdoğan, Başbakanlığı Abdullah Gül'den devraldı. Erdoğan hükümetinin hiçbir ayrımcılığa prim vermeyeceğini söyledi. 
     58'inci Hükümetin Başbakanı Abdullah Gül, Erdoğan'ı 
     Başbakanlık girişinde karşıladı. Karşılamada bakan, milletvekili ve parti yöneticileri de hazır bulunurken, devir teslim töreni öncesinde Gül ve Erdoğan kısa süreli başbaşa bir görüşme yaptı. 
     Daha sonra düzenlenen törende bir konuşma yapan Gül, Türk siyasi yaşamının önemli dönüm noktalarından birisinin yaşandığını belirterek, bugünün tarihçiler tarafından kaydedileceğini söyedi. AKP lideri Erdoğan'ın büyük bir demokrasi mücadelesi verdiğini belirten Gül, "Bugünden itibaren Türkiye'de taşlar yerine oturmuştur. Milli iradenin üstünlüğü ve demokrasinin üstünlüğü bu şekilde gerçekleşmiştir" dedi. Zor dönemden geçilen bu günlerde Türkiye'nin en iyi şekilde idare edileceğine inandığını kaydeden Gül, "Benim güvenim tamdır. Genel Başkanımız Başbakanlığı yaparken Türkiye'nin çıkarlarını, halkımızın çıkarlarını en iyi şekilde gözetecektir ve çok başarılı olacaktır. Bizler de bütün gücümüzle kendisine yardımcı olacağız" diye konuştu. 
     
     UZUN MARATONUN ANLAMLI NOKTASI 

     Başbakan Erdoğan da siyaseti her zaman uzun bir maraton koşusu olarak gördüğüne ilişkin sözlerini anımsatarak, Başbakanlığının bu maratonun anlamlı bir noktası olduğunu söyledi. Erdoğan, Gül başta olmak üzere 58'inci Hükümetin bakanları ve önceki hükümetlere teşekkür ettiğini belirterek, şunları söyledi 
     "59'uncu Hükümetin Başbakanı olarak benim de birinci görevim milletime hizmet ve devletimizin itibarını yükseltmek olacaktır. Bu arada aziz milletime özellikle seslenmek istiyorum. Hangi duygularla ve hangi taleplerinizin yerine gelmesini arzuladığınız için bize oy verdiğinizi bize güvendiğinizi çok iyi biliyorum. Biliyorum güven, istikrar, kardeşlik, size hizmet verecek bir devlet istiyorsunuz. İtibarlı bir ülkenin vatandaşı olmak, açlık çeken komşunuz olmasın istiyorsunuz. Hastane ya da banka kuyruklarında perişan olan yaşlıların olmasını istemiyorsunuz. Ülkenin kaynakları heba edilmesin ve adaletli paylaşılsın istiyorsunuz. Bu istekleriniz sizin en doğal hakkınızdır. Bunları yerine getirmek, size layık olmak da bizim borcumuzdur" Hükümetin kendisinden istenilenlerin bilincinde olarak çok çalışacağını kaydeden Erdoğan, uzun koşunun devam edeceğini vurguladı. Hızlı, kararlı ve güvenli bir şekilde çalışma yapacaklarını vatandaşlara beyan ettiğini kaydeden Erdoğan, "Bütün Cumhuriyet hükümetleri gibi 59'uncu Hükümet de bütün vatandaşlarımızın hükümeti olacaktır. Hiçbir ayrımcılığa ve gerginliğe prim vermeyecektir. Milletimizin hem ortak aklı hem de ortak vicdanı olacaktır. Türkiyemizin, adalete ve kalkınmaya susamışlığını gidermek için azami çaba gösterecektir. Hak ve özgürlüklerin teminatı olacak, demokrasinin standartlarını yükseltecektir. Herkesin vatandaşlık haklarını kullanması hükümetimizin en büyük önceliği olacaktır" dedi. 
     59'uncu hükümetin dış politika değerlendirmeleri 
     komşularla ilişkiler ve dünyayla temasında jeopolitik ve kültürel gerçeklerin yanında ve ötesinde sorunlara bir medeniyet perspektifinden bakacağının altını çizen Erdoğan, hükümetin ne geçmişe saplanıp kalacağını, ne geleceği ihmal edeceğini, ne de geleceği geçmişten koparacak bir sığlığa prim vermeyeceğini söyledi. Erdoğan, "59'uncu hükümet, açık, şeffaf ve net olmaya çalışacaktır" dedi. 
     Türkiye'nin zor bir dönemi yaşadığına dikkat çeken Erdoğan, daha büyük zorlukların aşılarak bugünlere gelindiğini kaydetti. Erdoğan önümüzdeki günlerin aynı amaca ulaşmak için birlik ve beraberliğe en çok ihtiyaç duyulan günler olacağını belirterek, "Bu süreçte kısır gerilimlerden medet umanlar yalnız kalacaktır. Zor olanı başarmak zorundayız. Bunun için en büyük dayanağımız, en büyük varlığımız milletimizdir. Bütün vatandaşlarımdan ricam şudur. Bize güvenin. Çünkü biz Türkiye'ye güveniyoruz. Ve bu güven zemini üzerinde Türkiye'ye hizmet etmek arzusundayız. 
     Allah yar ve yardımcımız olsun" diye konuştu. 
     Erdoğan devir teslim töreninin ardından bakanlar, Başbakanlık bürokratları ve milletvekilleriyle tek tek öpüşerek kutlamaları kabul etti. 
     





</TEXT>
</DOC>
