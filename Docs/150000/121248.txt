<DOC>
<DOCNO> 121248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/27/siyaset/siy07.html </URL>
<DATE> 2002/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer, Almanya’dan destek istiyor 
</HEADLINE>
<TEXT>

Cumhurbaşkanı Sezer, bugün Almanya Cumhurbaşkanı ve Başbakan’ıyla AB için görüşüyor 
     MEHMET AKTAN Berlin 

     Cumhurbaşkanı Ahmet Necdet Sezer, bugün Berlin’de AB zirvesinde Almanya’dan Türkiye’ye tam destek konusunda yoğun görüşmeler yapacak. Dün Berlin’e giden ve ve bir zamanlar Atatürk’ün de kaldığı Adlon oteline yerleşen Sezer, akşam Berlin Filarmoni salonunda, İskandinav ülkeleri haftası münasebetiyle Oslo Senfoni Orkestrası’nın verdiği klasik müzik konserini izledi. Bugün önce Alman Cumhurbaşkanı Johannes Rau tarafından Cumhurbaşkanlığı sarayında resmi törenle karşılanacak olan Sezer, Türkiye saatiyle 14.00 sularında Başbakan Gerhard Schröder’le yemekli görüşme yapacak. Bu görüşmenin sonunda Schröder ve Sezer, ortak basın toplantısı düzenleyecek. Görüşmelerde Sezer, Almanya’nın Aralık ayındaki AB zirvesinde Türkiye’ye tam destek sağlanması ve bir tarih verilmesi için yardım isteyecek. Schröder ve Dışişleri Bakanı, AKP Genel Başkanı Recep Tayyip Erdoğan’ın geçen haftaki ziyaretinde gerekli desteği vereceklerini dile getirmişti. 
     
Atatürk’ün kaldığı otelde kalacak      Almanya’nın başkenti Berlin’deki Adlon Oteli’ne 85 yıl sonra ilk defa Türk bayrağı çekildi. Türk bayrağı, çalışma ziyareti için Almanya’ya gelen Cumhurbaşkanı Ahmet Necdet Sezer’in bu otelde kalması nedeniyle çekildi. Padişah Vahdettin ve Mustafa Kemal Atatürk de 1917’de bu otelde kalmıştı. Doğu ile Batı Berlin’in tarihi kapısı Brandenburg yanındaki otel II. Dünya Savaşı sırasında yıkılmış, savaştan sonra ise eskisi gibi inşa edilmişti. 
     



 SİYASET 



















</TEXT>
</DOC>
