<DOC>
<DOCNO> 105128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/01/son/sondun13.html </URL>
<DATE> 2002/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Dazlaklar, Moskova sokaklarında dehşet saçıyor... 
</HEADLINE>
<TEXT>

     Neo-nazi dazlak gruplar, Moskova'nın kuruluşunun 855'inci yıldönümünün kutlandığı son birkaç gündür kent sokaklarında dehşet saçıyor. 
     Bu grupların özellikle yabancıları hedef alan saldırılarında dövülerek yaralananlar oldu ve bir kişi de bıçaklanarak öldürüldü. 
     ''Universitet'' adlı metro istasyonu yakınlarında, dün yüzlerce ''dazlak ve rapçi'' genç birbirlerine girdi. Polisin açıklamasına göre, aşırı şarhoş gençlerin kavgasında, bir kişi öldürüldü, bir kişi de yaralandı. 
     Yine dün akşam saatlerinde, ABD'nin Moskova Büyükelçiliği'nin bir mensubu, bir metro treninin içinde dazlakların saldırısına uğradı. Afrikan Amerikalı olduğu bildirilen Lucas Murdock, yüzüne aldığı ağır darbeler sonucu hastaneye kaldırıldı. 
     Cuma gecesi de, Mali Büyükelçiliği'nin yetkililerinden Abdullah Ndure, yine metroda saldırıya uğradı ve ağır biçimde dövüldü. 
     Dazlakların saldırılarına hedef olanlar arasında, Moskova'daki en kalabalık yabancı topluluklardan olan Türkler de bulunuyor. Çok sayıda Türk vatandaşı dövülüp hastaneye kaldırılmalarına rağmen, henüz hiçbir saldırgan ceza almadı. Polis, saldırganlardan yalnızca birkaçını yakaladı ve bunlar da karakol sorgusunun ardından serbest bırakıldı. 
     Yabancılara karşı saldırıların yoğunlaşması üzerine bir süre önce Devlet Başkanı Vladimir Putin, yetkilileri, gerekli önlemleri almaya davet etmiş, Başsavcılık da Moskova polisinin üzerine düşen görevi yapmadığını savunmuştu. 
     





</TEXT>
</DOC>
