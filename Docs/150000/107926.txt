<DOC>
<DOCNO> 107926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/16/son/sonspo15.html </URL>
<DATE> 2002/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe, AIK Solna maçına kilitlendi... 
</HEADLINE>
<TEXT>

     Fenerbahçe, 19 Eylül Perşembe günü UEFA Kupası 1. turunda İsveç'te AIK Solna ile yapacağı maçın hazırlıklarını sürdürdü. 
     Teknik direktör Werner Lorant yönetiminde Samandıra Tesisleri'nde basına kapalı gerçekleştirilen çalışmada 5 futbolcu yer almadı. 
     Sağ ayak adalesinde hafif sakatlıkları bulunan Ortega ve Mustafa ile dizinden sakat olan Rapaiç ve kasığında zorlanma olan Oktay'ın yanı sıra Alman çalıştırıcıdan izin alan İsrailli futbolcu Revivo antrenmana katılmadı. 
     Fenerbahçeli futbolcular, akşam yapacakları çalışmayla hazırlıklarını sürdürecek. 
     
     GÜLDÜREN ABD'YE GİTTİ 

     Fenerbahçe'nin genç futbolcusu İsmail Güldüren, sağ dizine yapılacak osteotomi ve menisküs nakli ameliyatları için ABD'ye gitti. 
     ABD'de Pittsburg Üniversitesi Ortopedi Kliniği'ne gidecek olan Güldüren'in, sakatlığıyla ilgili yarın yapılacak son bir değerlendirmeden sonra 18 Eylül Çarşamba günü ameliyat olması bekleniyor. 
     Ameliyatın ardından Pittsburg'da bir süre rehabilitasyon görecek sarı-lacivertli futbolcu, İstanbul'a dönerek tedavisini Samandıra Teisleri'nde sürdürecek. İsmail'in yeniden sahalara dönüşünün ameliyat ve tedavi sürecinde belli olacağı kaydedildi. 
     
     İSVEÇ YOLCULUĞU ÇARŞAMBA GÜNÜ 

     Fenerbahçe, AIK Solna ile deplasmanda oynayacağı UEFA Kupası 1. tur ilk maçı için 18 Eylül Çarşamba günü özel uçakla İsveç'e gidecek. 
     Sarı-lacivertli takım, 19 Eylül Perşembe akşam oynayacağı maçın ardından aynı uçakla İstanbul'a dönecek. 

     
</TEXT>
</DOC>
