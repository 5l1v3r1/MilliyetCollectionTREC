<DOC>
<DOCNO> 102122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/15/son/sontur28.html </URL>
<DATE> 2002/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kemal Derviş, Yeni Türkiye Partisi ile yollarını ayırdı... 
</HEADLINE>
<TEXT>

     Siyasetteki yönünün ne olacağı merakla beklenen Kemal Derviş bugün Yeni Türkiye Partisi ile yollarını ayırdığını açıkladı. "YTP'ye girmem mümkün değil" diyen Derviş, Deniz Baykal'ın çağrısını olumlu bulduğunu söyleyerek gelecekle ilgili adresinin ipucunu verdi "CHP...". 
     Derviş, konuşmasında "CHP'ye gireceğim" demedi ancak çalışmalarına Deniz Baykal ile birlikte devam edeceğini söyledi. YTP'ye kızgın olduğunu söyleyen Derviş, siyasete devam edeceğini vurgulayıp kafasındaki partinin "CHP" olduğunu üstü kapalı olarak açıkladı. 
     Kemal Derviş konuşmasında YTP'ye satır aralarında eleştiriler de yönelterek, İsmail Cem ve arkadaşlarının liberal sağa daha yakın olduğunu da öne sürdü. 
     Kemal Derviş bütün Türkiye'nin beklediği açıklamayı saat 17 00'de Türk-İş binasında yaptı. Açıklama sırasında Türk-İş Genel Başkanı Bayram Meral da Derviş'in yanında oturdu. 
     
     YTP İLE BİRLİKTE OLAMAM 

     Derviş'in açıklamasının YTP ile ilgili bölümü şöyle 
     ''Son 24-48 saat içinde önemli bir noktaya geldik. Biraz üzücü biraz sevindirici yanı var. Beni biraz üzen Yeni Türkiye Partisi'nin 'ittifak bizi ilgilendirmiyor' demesi. Bu çabanın yanlış olduğunu düşünmesi ve bir şekilde biz buna katılmıyoruz demesi. Haklı gerekçeleri olabilir, farklı bir yaklaşım içinde olabilir. Görüşlerine saygı duyarım. Ama halk için kolay değil, sanıyorum şu anda 23 parti var. Bu çok zor bir şey, Halkın önüne 23 partiyi çıkardığınız zaman ne yapacak. Bu konuda görüş ayrılığı var aramızda. Ben merkez solda sosyal demokratları biraraya getirecek bir çabanın sürmesi gerekir diyorum. Tabii hızla sonuca varmak gerekir vaktimiz çok az önümüzde. YTP yöneticileri de biz bu tür bir birleşim ve birliktelik arayışında yokuz, çaba göstermeyeceğiz dediler. Gerçi orada bir birliktelik var. DTP ile bir ittifak var ama soldaki bir ittifakı özellikle CHP ile ve DSP ile bir ittifakı gereksiz gördüklerini açıkladılar dün. Bu durumda artık aynı görüşte değiliz. Bu çabanın içinde olmayan bir partiye girmem kendimle çelişkiye sokar beni, yani YTP'ye girmem mümkün değil. Sayın İsmail Cem ve Sayın Hüsamettin Özkan'la beraber 17 ay çalıştık. Benim için bu dostluğun sürmesi gerekir. Kendilerine başarılar dilerim. Seçim öncesi bir koalisyon oluşamazsa belki seçimden sonra bir birliktelik olabilir. Bunu düşünmek gerekir. Ben kendilerine yürekten başarı dilerim. Çabalarında devam etmelerini ve bu çabalarında olumlu sonuçlar almalarını isterim. 
     Ayrıca özellikle merkez sağdaki bir toparlanmanın da belki bir bakıma yardımcısı olacaklardır. Mümkündür o da yararlıdır. 
     Sosyal demokrat kesimde olmuştur benim çabam. Bütün hayatım boyunca sosyal demokrat oldum, ekonomik açıdan piyasa ekonomisi en etkin araçtır, piyasa ekonomisine karşı bir anlayış refah getirmiyor, bürokrasi getiriyor. Ağır bir devletçilik getiriyor ve sonunda insanlara iş üretim, güzel gelecekler sağlayamıyor. Piyasa ekonomisi bugün çağdaş, soysal demokrasiyi benimsemiştir" 
     
     BAYKAL'IN ÇAĞRISI OLUMLU 

     "Öte yandan, Deniz Baykal'ın attığı adım, yaptığı çağrı bence çok önemlidir, çok olumlu karşıladım. Bu çağrı merkez soldaki sosyal demokratların ve demokratik solda duran insanların çağdaş biraraya gelmelerine bence kapıyı açmıştır. Tabii iş bitmiş değil. Bu konuda mutlaka çabanın sürmesi gerekir. Ama sanıyorum bugün kendisiyle görüşmedim. Ama, gelin konuşalım, çalışalım, bu işi yapalım demesi önemli ve yeni... Bu adımı Sayın Baykal attı. Bu konuda bence çalışmaların devam etmesi ve daha da ileriye götürülmesi gerekir. 
     Zorluklar var, bunlar olacaktır. Fakat mutlaka 4 Kasım'da Meclis'de güçlü bir sosyal demokrat, demokratik sol hareketin temsil edilmesi ve oyların mümkün olduğu kadar boşa gitmemesi Türk demokrasisi için Türkiye'deki emeğin, sanayinin, çiftçinin esnafın da bence yararına olacaktır. 4 Kasım'dan sonra dengeli, toplumun ana akımlarını yansıtan bir Meclis'in olması ve bu Meclis'te ekonomiyi yönetecek bir iktidarın destek bulması, Türkiye'nin şu andaki en önemli önceliğidir, bu çabam devam edecek. 
     ''Sayın Baykal'ın çağrısını çok olumlu buldum. Sivil toplum örgütlerinin yardımcı olurlarsa bu çabalar ileride başarı göstermiş olur. Daha hızla ve uyumlu hareket edecek bir hükümetin inşallah oluşmasının zeminini hazırlamış olur. Baykal önemli bir adım attı.'' İttifakların hiç kimseye karşı yapılmadığını ifade eden Derviş, bunun birisine karşı birleşmesi için değil, daha istikrarlı çoğunluğun oluşması için olduğunu belirtti. 
     Bir partiye katılmanın yetmediğini, vatandaşın önüne yenilik, gençlik boyutu ağır basan bir seçeneğin konulması gerektiğini vurgulayan Derviş, ''Deniz Baykal bence bu konuda çok önemli bir adım atmıştır. Bu çalışmaları birlikte sanıyorum yürüteceğiz, konuşacağız. Bir sonuca varacağımızı sanıyorum. Ama kimseyi dışlamamız lazım. Sosyal demokrat yüzde 1 oyu bile gözden çıkarmamamız lazım'' 
     
     ÇABALARIM DEVAM EDECEK 

     Geçen birkaç gün yorulduk, çok uğraştık. Bu çaba devam edecek. Her ne kadar bazen biraz yorulursak, umutsuzluğa kapılırsak da sokaklardaki çocukları görünce, onların geleceğini görünce bu çabanın devam etmesi gerektiğine inanıyoruz. 
     Önümüzdeki günlerde bunun bazı sonuçlarını somut olarak göreceğiz. 
     Sadece bir partiye katılmak yetmiyor. Gerçekten vatandaşın önüne yenilik boyutu ağır basan, gençlik boyutu ağır basan bir seçeneği koymamız lazım. 
     Sosyal demokrat yüzde 1 oyu bile gözden çıkartmamamız lazım. O zaman Türkiye'nin önüne olumlu bir seçeneği koyabilirim. 
     
     TROYKA'YA NİYE GİRDİM 

     Bizdeki kadar parçalanmış bir yapı bulamazsınız. YTP'deki arkadaşlarımla birilkte hareket edeceğimiz zaman seçim tarihi belli değildi. Birşeyler yapmamız lazım hareketlendirmemiz lazım, sosyal demokratlar arasında bir birliktelik sağlamak gerekir diye düşünüyordum. 
     Ancak temel konuda anlaşmazlığa düştük. YTP solda ittifakı gereksiz görüyor. CHP ile görüşmeden olmaz. 
     Bence YTP sağdaki yenilikçi kesimlere hitap edebilir. Başarılı olmalarını da istiyorum. Ama bizim sosyal demokrat birlikteliği aramıyorlar gibi. 
     Benim bu akşam bu partiye giriyorum gibi birşey deme durumum yok. Benim için temel çaba bu yeni siyasal yapıyı oluşturmak. 
     
     SORU VE YANITLAR... 

     Derviş, basın toplantısının ardından gazetecilerin sorularını yanıtladı. 
     Bir soru üzerine, ''Ben siyaseti gerçekten bilmiyorum'' diyen Derviş, siyaset deneyimi olmadığını, ekonomiyi iyi bildiğini, hazine işlerinin hesaplanmasında deneyimi olduğunu söyledi. 
     Derviş, şöyle konuştu 
     ''Bu iş hazineyle, ekonomiyle gitmiyor. Bir siyasal anlayış sorunu var. Siyaset ve ekonomi alanının ayrışması, siyasal yapıya da çok bağlı. Ben siyasi çabalarımda ve hareketlerimde yeniyim. Vatandaşlardan, sizden anlayış isteyeceğim. Bazı şeyleri belki doğru algılayamıyorum. Ama benim çıkış noktam her zaman bu birlikteliği, orta solu, sosyal demokrasiyi biraraya getiren bir hareketin oluşması yönünde olmuştur. Bunun aksine bir şey söylemedim. Hatta ilk defa gazetecilerle görüştüğümde sorulunca 'benim gönlümde solun birleşmesi' demiştim. 
     Avrupa'da hiçbir şekilde bu kadar parçalanmış bir yapıyla seçime giden bir ülke yok. Her tarafta bir merkez sağ vardır, öbür tarafta da merkez sol vardır. Bunlar kendi aralarında birleşirler. Bir, iki tane de ufak parti vardır. Bizim burada düzeltmemiz gereken bir durum var.'' ''YTP'deki arkadaşlarımızla birlikte hareket edeceğiz'' dediği tarihlerde seçim tarihinin belli olmadığını ifade eden Derviş, birlikte hareket etme düşüncesinin sosyal demokrasiyi biraraya getirme çabası olduğunu kaydetti. 
     
     BAŞKA BİR BİRLİKTELİK 

     YTP'nin Türkiye için çok yararlı olabileceğini belirten Derviş, şöyle devam etti 
     ''Yenilikçi, biraz da sağda liberal yenilikçi kesimlere hitap da edebilir, başarılı olmalarını istiyorum. Kesinlikle başarısız olmaları beni sevindirmez. Başarılı olmaları gerekir diye düşünüyorum. Ama sosyal demokrat birlikteliği aramıyorlar. Başka bir birlikteliği arıyorlar. Dolayısıyla o bakımdan ayrı bir konuma düştük. Sosyal demokrat dediğiniz zaman CHP var, DSP var, bazı başka ufak partiler de var. Bunları dışlayarak bir sosyal demokrat birliktelik oluşturmak pek mümkün değil, gibime geliyor. CHP ile oturup konuşmadan o çabayı göstermeden bir sonuca ulaşılmaz.'' CHP Genel Başkanı Deniz Baykal'ın dün bir çağrı yaptığını, YTP Genel Başkanı İsmail Cem'in de cevap verdiğini hatırlatan Derviş, ''Benim şu anda pat diye bir partiye giriyorum bu akşam, deme durumum yok'' dedi. 
     Kendisinin sosyal demokratları birleştirme noktasındaki kararlılığının, kararsızlık belirtisi olarak algılanmaması gerektiğine işaret eden Derviş, kararlılığının, sosyal demokrasi çizgisinde birlikteliği sağlamak olduğunu vurguladı. 
     Derviş, çabasının bundan sonraki seçimlerde de devam edeceğini sözlerine ekledi. 
     
     NOTLAR 

     Kemal Derviş, Türk-İş Genel Merkezi'nde düzenlediği basın toplantısına gelişinde, Konfederasyon'un bulunduğu sokağın canlı yayın arabaları nedeniyle tıkanması üzerine arabasından inerek, binaya ulaştı. 
     Bu kısa yürüyüş sırasında vatandaşların Derviş'i alkışladıkları görüldü. 
     Derviş, basın toplantısı öncesi bir süre Türk-İş Genel Başkanı Bayram Meral ile görüştü. Basın toplantısının sonunda soru almayacağını bildiren Derviş, gazetecilerin ısrarı üzerine 5 soru ile sınırlama getirdi ve soruların tamamını aldıktan sonra yanıt verdi. Kemal Derviş, 50 dakika süren basın toplantısı sırasında masada tek başına otururken, sorular alınırken Meral de toplantı masasına geçti. 
     
     YTP'DEN ÖFKELİ SESLER 

     YTP Genel Sekreter Yardımcısı Metin Şahin yaptığı açıklamada Derviş'i ağır bir şekilde eleştirdi. Şahin, "Yeni Oluşumu başlatanlardan birisiydi. Şimdi bütün sözlerini unuttu. Türkiye'nin sorunlarının çözümü için merkez sağ ile işbirliği yapılmalı diyen kendisi idi bugün bundan yakınmasına şaşırıyoruz" dedi. 
     Şahin'in sözleri şöyle 
     "Derviş'in partimizin iki yöneticisi ile yola çıkarken vardıkları mutabakatları, yaptıkları temasları, basında yeralan açıklamaları, son 5-6 aydır söylemlerini, Türkiye'nin sorunlarının çözümü için solun ve sağın biraraya gelmesi gerektiğini unutabilir miyiz 
     Derviş kendi yarattığı senaryoya gerekçeler yaratarak açıklamalar yapıyor. Türk siyasetinde güvenden önemli birşey yok. Siyasette entrikaların yeri yok. Yeni Türkiye'nin oluşumunu Derviş ile beraber kararlaştırmıştık. Şimdi bunların hepsini unutmasını ibretle izledik. 
     Solda ititfak anlayışı içinde Derviş her kimle görüştü ise kamuoyu önünde oldu. Bütün görüşmelerden sonra elde ettiği ne vardı ki Yeni Türkiye Partisi'ni bıraktı. CHP hangi somut öneriyi yapmış." 
     
     KARAYALÇIN'DAN DEĞERLENDİRME 

     SHP Genel Başkanı Murat Karayalçın, Derviş'in açıklamalarını "hayret verici" diye değerlendirdi. 
     CNN Türk'ün yayınına katılan Karayalçın şunları söyledi 
     "Gerçekçi ve sağlıklı bir değerlendirme yaptığına inanmıyorum. 
     YTP'nin ittifak arayışlarına tavrı olumlu değil. Ama sayın Baykal'ın çağrısını solda ittifak arayışlarını çözecek bir anlayışla yorumlaması doğru değil çünkü Baykal solda seçim ittifakına değil iltihak anlayışına göre yapılmış bir çağrıydı. 
     Derviş Baykal'ın çağrısını olumlu karşılıyor ona katılacak. Ama bunu daha önceden çizdiği solda ittifak arayışları ile ilişkilendirmesini hayret verici buldum. 
     İttifak arayışlarını CHP çatısı altında sürdürmesi olanaklı değil. Sayın Baykal özellikle isim verdi. Bununla sınırlı bir çağrıyı Derviş'in genişletmesi ne ölçüde başarılı olabilir bilemiyorum" 
     





</TEXT>
</DOC>
