<DOC>
<DOCNO> 112585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/12/son/soneko08.html </URL>
<DATE> 2002/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İş dünyasında liderlik semineri... 
</HEADLINE>
<TEXT>

     Ortadoğu Teknik Üniversitesi ODTÜ İşletme Topluluğu tarafından düzenlenen, ''İş Dünyasında Liderlik'' semineri, bugün, Eymir Gölü'nde yapıldı. 
     Seminere katılan yöneticiler, liderlik aşamasına gelene kadar yaşadıkları deneyimleri anlatırken, Coca Cola Doğu Bölgesi Genel Müdürü Faik Byrns, liderlik ve yönetim konusunda bir konuşma yaptı. 
     Bynrs, liderliğin teorik vizyon oluşumu için bir ortam yaratan kişi olduğunu ifade ederken, liderin kuruluşları ve toplumları geleceğe taşıdığını söyledi. 
     Liderle yönetici arasında çeşitli farklar olduğunu da anlatan Bynrs, liderin doğru iş yaptığını, yöneticinin de işi doğru yaptığını vurguladı. 
     Liderlerin korku lideri ile vizyon lideri olarak iki sınıfa ayrıldığını kaydeden Bynrs, vizyon liderinin yarattığını, ürettiğini, inandırdığını, korku liderinin ise tüketip, yok edip, kayıplardan bahsettiğini ve yıkıcı olduğunu söyledi. 
     Vizyon liderine Atatürk'ü, korku liderine de Hitler'i örnek gösteren Bynrs, liderliğin doğuştan olmadığını ve en önemli özelliğinin de yön vererek örnek oluşturmak olduğunu söyledi. 
     Doğuş Otomotiv IT ve Otomasyon Sorumlu Direktörü İlhan Erksin de liderliğin iyi bir takım kuran ve iletişimi sağlayarak, başarılara imza atan kişi olduğunu belirtti. 
     Liderin öncelikle insanı seven, öne çıkma duygusu olan ve işini iyi yapan bir kişi olması gerektiğini kaydeden Erksin, profesyonel yaşamda küçük bir esnaf gibi düşünmenin ve bir işletmeci esnekliğini göstermenin önemine işaret etti. 
     Seminerden sonra, öğrencilerin yanı sıra, mezunlar ile akademisyenlerin arasında olduğu takımlar oluşturularak, işletme liderliğini ve iletişimini ön plana çıkarmayı amaçlayan çeşitli ''liderlik oyunları'' oynandı. 
     





</TEXT>
</DOC>
