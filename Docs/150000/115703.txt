<DOC>
<DOCNO> 115703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/29/siyaset/asiy.html </URL>
<DATE> 2002/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
ERDOĞAN SEÇİM SONRASINA BIRAKMIŞTI 
</HEADLINE>
<TEXT>
Ecevit’in başbakan adayı kim olacak 
AKP liderine benzer baskılar Ecevit’e de gelmeye başladı. DSP’li vekiller, genel başkanlığı bırakacak olan Ecevit’in Başbakan adayları olduğunu açıkladılar 
     GÜNSELİ ÖNAL Ankara 

     Seçimlerin ardından genel başkanlığı bırakacağını açıklayan Başbakan Bülent Ecevit’e, milletvekili olamayacağı için başbakan adayını açıklaması istenen AKP Genel Başkanı Tayyip Erdoğan’a benzer baskılar gelmeye başladı. Ecevit ise, genel başkanlık görevini seçimden sonra yapacağı bir kurultayla bırakacağı mesajını verdi, ancak veliahtını açıklamadı. 
     Ecevit’in DSP’nin başbakan adayını açıklaması konusundaki görüşler şöyle 
     Masum Türker DSP - Devlet Bakanı Bülent Ecevit genel başkanlığı bırakacak. Başbakan adayımız Ecevit. 
     Ahmet Tan DSP Ecevit milletvekili seçileceğinden ve kongre hemen yapılamayacağından başbakan adayımız Ecevit olacak. 
     Erol Al YTP Ecevit’in "Genel başkanlığı bırakacağım" demesi, oy alabilmek için oyalama taktiği. "Bırak" diyenlere "hain" denildi. Şimdi bırakması gerektiğini kendisi ifade ediyor. Ancak, "Ben padişah değilim. Veliaht ilan edemem" diyen Ecevit’ten böyle bir talepte bulunmak haksızlık olur. 
     Ahmet İyimaya DYP Şu anda DSP ve AKP, başbakanını belirlememiş partiler. Bu, yazılı olmayan bir anayasa kuralı. Vatandaşın kime verdiği belli olmalı. Başbakan adayının belli olmaması halka büyük saygısızlık. "Çekiliyorum" dediğine göre açıklamalı. 
     Şevket Bülent Yahnici MHP Genel Başkan Yardımcısı DSP’nin başbakanı ve genel başkanı var. Halk DSP’ye, bunu ve seçimlerden sonra genel başkanlığı bırakacağını bilerek oy veriyor. 
     Mustafa Kamalak SP Başbakan adayının açıklanması hukuken önemli değil. Çünkü başbakan olabilmenin temel şartı milletvekili olabilme şartıdır. 
     



 SİYASET 


















</TEXT>
</DOC>
