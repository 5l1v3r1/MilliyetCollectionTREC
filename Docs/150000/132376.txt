<DOC>
<DOCNO> 132376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/22/son/sondun11.html </URL>
<DATE> 2003/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Güney Kore Kuzey Kore nükleer silah üretmek istemiyor... 
</HEADLINE>
<TEXT>

     Güney Kore, Kuzey Kore'nin nükleer silah üretmek istemediğini açıkladığını duyurdu. 
     Güney Kore'nin başkenti Seul'de yapılmakta olan taraflar arası görüşmelere katılan Güney Kore heyetinin sözcüsü Rhee Bong-Jo, ''Kuzey Kore, nükleer silah üretme niyetinde olmadığını açıkladı'' dedi. 
     Sözcü Rhee, görüşmelerde Güney Kore'nin, Kuzey Kore ile ilişkilerinin geliştirilmesi için Kuzey'in nükleer heveslerinden vazgeçmesinin şart olduğunu ilettiğini kaydetti. 
     Kuzey Kore ile yürüttükleri görüşmelerde, Pyongyang'ı somut önlemler almaya ikna etme amacı taşıdıklarını belirten Rhee, görüşmelerin gündeminde iki ülke arasındaki ilişkilerin normalleşmesi ve insani konular bulunduğunu ifade etti. Rhee, ABD'nin müttefiki Güney Kore'nin, görüşmelerde uluslararası toplumun nükleer konudaki endişelerini iletme fırsatını değerlendirdiğini söyledi. 
     Öte yandan Kuzey Kore Elektrik ve Kömür Sanayii Bakanlığı'ndan Sin Yong-Song, ülkesinin birkaç hafta içinde nükleer santralini faaliyete geçireceğini, ancak plütonyum üretme kapasitesine sahip santralde bu maddenin elektrik kullanmanın dışında başka bir amaçla kullanılmayacağını söyledi. 
     Santralin birkaç hafta içinde elektrik üretmeye başlayacağını belirten Sin Yong-Song, Pyongyang'ın askeri nükleer hevesleri olduğunu yalanladı ve Nükleer Silahların Yayılmasının Önlenmesi Antlaşması'ndan NPT çekilmelerine rağmen atom bombası yapma niyetleri olmadığını yineledi. 
     





</TEXT>
</DOC>
