<DOC>
<DOCNO> 125483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/18/son/sontur12.html </URL>
<DATE> 2002/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye yağışlı ve soğuk havanın etkisine giriyor 
</HEADLINE>
<TEXT>

     Türkiye yarın Orta Akdeniz ve Balkanlar üzerinden gelecek yağışlı ve soğuk havanın etkisine girecek. Yarın akşamdan itibaren Marmara'dan başlayarak kar bekleniyor. Cuma günü de poyraz fırtınası ile birlikte kar yağışının tüm yurdu etkileyeceği belirtiliyor. 
     Devlet Meteoroloji İşleri Genel Müdürlüğü'nden yapılan uyarıya göre, Orta Akdeniz ve Balkanlar üzerinden gelecek yağışlı ve soğuk hava, yarın, Marmara, Ege, Akdeniz, İç Anadolu'nun güney ve batısı, Batı Karadeniz, Güneydoğu Anadolu ile Doğu Anadolu'nun güneyi yağışlara neden olacak. Yağışlar, daha çok güney bölgelerde etkisini gösterecek. 
     Marmara'nın batısı ve Kıyı Ege dışında kalan tüm yurt 20 Aralık Cuma günü yağışlı geçecek. Batı kesimlerde poyraz fırtınasıyla birlikte görülecek kar yağışlarının kuzey, iç ve doğu bölgelerde etkili olacağı tahmin ediliyor. Yağışlılarn, Akdeniz kıyılarında yağmur, Doğu Karadeniz kıyılarında ise karla karışık yağmur şeklinde olması bekleniyor. 
     Hava sıcaklıkları Cuma günü yurdun batısında 2-4 derece azalacak. Yurdun doğusunda ise mevsim normallerinin altında seyreden sıcaklıklarda bir değişiklik olmayacak. 
     Kar yağışı 21 Aralık Cumartesi günü Doğu Karadeniz ve Doğu Anadolu'da yoğun olmak üzere, kuzey ve doğu bölgelerde devam edecek. Hava sıcaklıkları ise yurdun orta ve doğu kesimlerinde 2-4 derece azalacak. 
     Soğuk ve yağışlı hava 22 Aralık Pazar günü etkisini kaybedecek, hava sıcaklığı batıdan itibaren artmaya başlayacak. 
     Etkili kar yağışı, fırtına ve buzlanmanın oluşturacağı olumsuz kış şartlarına karşı ilgililerin, denizcilerin ve vatandaşların tedbirli olmaları istendi. 
     





</TEXT>
</DOC>
