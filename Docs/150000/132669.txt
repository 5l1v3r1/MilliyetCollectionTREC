<DOC>
<DOCNO> 132669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/23/son/soneko32.html </URL>
<DATE> 2003/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
''Techno 2003" Fuarı açıldı... 
</HEADLINE>
<TEXT>

     AFT Fuarcılık tarafından düzenlenen ''Techno 2003 2. Otomasyon Güvenlik, Ses, Görüntü ve İletişim Teknolojileri Fuarı'' Antalya Cam Piramit Kongre ve Fuar Merkezi'nde açıldı. 
     Antalya Valisi Ertuğrul Dokuzoğlu tarafından açılışı gerçekleştirilen fuarda, bu yıl 55 firmanın 168 marka ve ürün grubunu tanıtma imkanı bulacağı açıklandı. 
     AFT Fuarcılık tarafından ilki geçen yıl düzenlenen fuara, bu yıl ilk kez Küçük ve Orta Ölçekli Sanayi Geliştirme ve Destekleme İdaresi Başkanlığı'nın KOSGEB da destek verdiği bildirildi. KOSGEB Müdürü Kemal Bildiş, fuara katılan 55 firmadan 10'una karşılıksız maddi destek verdiklerini belirterek, ''Amacımız Antalya'yı fuarcılıkta öncü il yapmak'' dedi. 
     Büyükşehir Belediye Başkanı Bekir Kumbul, Antalya'nın fuarcılık anlamında ciddi adımlar attığını kaydederken, Vali Ertuğrul Dokuzoğlu ise şiddetli yağışlara rağmen fuarın açılmasında emeği geçenleri kutladı. 
     Açılışın ardından Antalya Valisi Ertuğrul Dokuzoğlu ve beraberindekiler fuarı gezerek firma temsilcilerinden bilgiler aldılar. 
     Bu arada, Cam Piramit Kongre ve Fuar alanının tavanına, yağmurda suyun akmasını önlemek amacıyla plastik örtü gerildiği görüldü. 
     Otomasyon, güvenlik, ses, görüntü ve iletişim teknolojilerinde hizmet veren firmaların yer aldığı fuar, 26 Ocak'a kadar açık kalacak. 
     





</TEXT>
</DOC>
