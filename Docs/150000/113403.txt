<DOC>
<DOCNO> 113403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/17/spor/ygokce.html </URL>
<DATE> 2002/10/17/ </DATE>
<TIME>  </TIME>
<AUTHOR> ATTİLA GÖKÇE  </AUTHOR>
<HEADLINE>
Oyun başka skor başka 
</HEADLINE>
<TEXT>

     Aşırılılıklar arasında gidip geliyoruz. Futbol dünyasının en küçük ülkesi Liechtenstein karşısında da aşırı skor beklentimiz geç gerçekleşti. 
     Dünya üçüncüsü Milli Takım, anlaşılan ve görülen o ki, üç puanı garanti edecek ilk yarı gollerinden sonra maçı hafife aldı. Rakibi kendine eş görmedi. O nedenle Liechtensteinlılar, maçın her iki yarısında rahat gol pozisyonları buldular ve bunların çoğunda İtalya’da oynayan Frick, vuruş zamanını kaçırdığı ve vuruş ustalığını gösteremediği için golü atamadı. Liechtenstein’in güvenerek, gol amaçlayarak niyetlendiği futbol, onlara bekledikleri golü getirmedi, ama bizim gerçeklerimizi görmemize yetti. 
     Her halde Ali Sami Yen’deki seyirci baskısından olacak, Şenol Güneş oyuna Fatih’siz bir savunmayla başladı. Doğrusu bu seçime pek akıl erdiremedik. Savunmada zaman zaman disiplinsizlik, rakibi ciddiye almamak gibi alışkanlıklarla Liechtenstein’a önemli fırsatlar sunduk. Liechtenstein’ın iki atağında, zaten sakatlıktan bir türlü kurtulamayan kaleci Rüştü, arkadaşlarının hatasıyla, yeni sakatlık tehlikeleri geçirdi. Rüştü’yü bu maçta da dinlendirmeyip, Ömer ve Zafer’e fırsat vermeyeceksek, onları ne zaman oynatacağız 
     Şenol Güneş’i Fatih ile Rüştü konusunda eleştirdikten sonra, İlhan ile ilgili seçimi için kutlamalıyız. Lucescu’nun kadroya erken çağırdığı için eleştirdiği Şenol Güneş, İlhan’ı dün ilk on birde sahaya sürerek, her halde meslektaşıyla aynı amacı gerçekleştirdi onu bir an önce topla ve kale ağlarıyla buluşturmak. İlhan dün oynadığı sürece eksiklerine rağmen gayretliydi. Arif ve Nihat ile yardımlaşarak mücadele etti ve golü de buldu. Şimdi Lucescu’ya soralım Fena mı oldu 
     Arif Erdem, İlhan’a bir asist yaptı, golü attırdı... Maçın sonlarına doğru vurduğu mutlak gollük topu, kaleciye nişanladı. Bunların dışında Arif Erdem hayalet gibiydi. İşine konsantre olamamış dalgın bir şoför gibi üzülerek izledik kendisini. Anlaşılan o ki Arif’in bazı sorunları var. Bunları bir an önce çözümleyerek, yakın geçmişteki golcü kimliğine dönmesini bekliyoruz. 
     Oyun biterken, Serhat’ın girişiyle canlanıverdi. Maça yakışan skor Serhat’ın attıklarıyla gerçekleşti. Elbette bu skorun ve oyunun İngiltere maçına öncü olamayacağı ortada. Nisan’a kadar daha ciddi düşünmemiz, hazırlanmamız ve Ay - Yıldızlı oyuncuların maçı oynamasını beklememiz gerekli. 
     Bu arada rakibe penaltı yapmak da bize hiç yakışmadı. 
     
     



 SPOR 




























</TEXT>
</DOC>
