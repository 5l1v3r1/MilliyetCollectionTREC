<DOC>
<DOCNO> 126770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/25/son/soneko02.html </URL>
<DATE> 2002/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Serdengeçti 30 yıldır başımıza gelenler, fiyat istikrarsızlığından 
</HEADLINE>
<TEXT>

     Merkez Bankası Başkanı Süreyya Serdengeçti, büyüme ve enflasyon tartışmalarına ilişkin olarak dünya ülkelerinde son 20 yıllık süreçte enflasyon oranı ne kadar yüksekse, büyüme oranının o kadar düşük olduğunun gözlemlendiğini bildirdi. 
     Finans Dünyası dergisinin düzenlediği toplantıda konuşan Serdengeçti, fiyat istikrarının sadece düşük enflasyon oranına ulaşmayı değil o oranın sürdürülmesini de kapsadığını belirtti. Serdengeçti, fiyat istikrarının enflasyonu düşük seviyelerde tutmak anlamına da geldiğini söyledi. 
     ''Maalesef 30 yıl içinde yavaş yavaş enflasyonu görmek yerine 6 aylık bir süre içinde hiperenflasyonu görmüş olsaydık, bizim bu konuyu bu kadar anlatmamız gerekmezdi'' diyen Serdengeçti, toplum olarak bu sorunun bir numaralı mesele olduğunun anlaşılmadığını kaydetti. 
     Serdengeçti, ''Maalesef bugün de anlamış değiliz. Anlamak ve anlatmak zorundayız. Anlatmak zorundayız, çünkü bu ülkede 30 yıldır başımıza ne geliyorsa fiyat istikrarını sağlayamadığımız için geliyor. Bu kadar kriz yaşamamızın sebebinin özünde enflasyon var'' diye konuştu. 
     Fiyat istikrarsızlığının belirsizliğe yol açtığını, ekonomik istikrarsızlığın siyasi istikrarsızlığı, siyasi istikrarsızlığın da ekonomik istikrarsızlığı getirdiğini anlatan Serdengeçti, Türkiye'de son 15 yılda yapılan seçimlerin tümünün erken seçim olduğunu da hatırlattı. 
     Gelir dağılımının bozuk olmasının sebepleri arasında da enflasyon faktörünün olduğunu ifade eden Serdengeçti, ''Gelir dağılımı o kadar bozuk ki düzeltilmesinden önce, sadece bozulmanın durması için bile enflasyonun düşmesi lazım'' dedi. 
     Süreyya Serdengeçti, enflasyonun sosyal sorunların temeli olduğunu, yolsuzluk gibi ahlaki olmayan davranışlara yol açtığını anlattı. 
     Büyüme ve enflasyon tartışmaları konusuna da değinen Merkez Bankası Başkanı Serdengeçti, ''Dünyada son 20 yılda ülkelerde enflasyon ne kadar yüksekse, büyümenin de o kadar düşük olduğu görülüyor'' dedi. 
     
     ''ATALETİ KIRMAK'' 

     Enflasyon oranının 2003'te yüzde 20, daha sonra yüzde 12 ve tek haneli rakamlara doğru gideceği düşüncesinde olduğunu söyleyen Serdengeçti, ''Enflasyondaki ataleti kırmakta başarılı olduğumuzu düşünüyoruz ama çok da hayale kapılmıyoruz. Biliyoruz ki yanlış şeyler yaparsak, Türkiye'de bekleyişlerin çok kırılgan bir yapısı vardır, dolayısıyla son derece dikkatli olmamız lazım'' diye konuştu. Belli kesimlerin enflasyonun düşmesine çok ciddi direnci olduğunu aktaran Serdengeçti, kişisel tecrübelerine göre direncin giderek artabileceğini, mücadelede başarılı olunmasının sürece olumlu anlamda etki ettiğini, diğer yandan bazı kesimlerin, ''Bu iş ciddi, buna karşı tedbir almamız lazım'' yaklaşımına sahip olduğunu belirtti. 
     Serdengeçti, döviz kuruna Merkez Bankası'nın mümkün olduğunca az müdahalesi ile sağlanacak istikrarın büyük yardımı olacağına inandığını da kaydetti. 
     
     KUR İSTİKRARSIZLIĞI SORUN 

     Osman Benzeş'in, ''Sabahları aynaya baktığımda dayan Osman diyorum ama nereye kadar, hangi koşullarda Bir hafta 1 milyon 500 bin, bir hafta 1 milyon 700 bin. Bu iniş çıkışlar konusunda sistemi nasıl sağlayacaksınız '' sorusu üzerine Serdengeçti, kur istikrarsızlığının Merkez Bankası için de sorun olduğunu kaydetti. 
     Ciddi şekilde enflasyonla mücadeleye devam edilecekse, bunun ön şartlarından birinin kurda belli bir istikrarın yaşanması olduğunu belirten Serdengeçti, ''Bu kötü, kabul ama bu niye oluyor Bunu çok iyi görmemiz lazım. Geçmişle, son 1.5 yıllık farkın çok iyi değerlendirilmesi gerekir'' dedi. 
     Merkez Bankası Başkanı Süreyya Serdengeçti, uzun vadede fiyat istikrarı denildiğinde, kurun istikrarında da daha iyi bir yere gelineceğinden şüphe edilmemesi gerektini belirterek, ''O zamana kadar yapmamız gereken şey, istikrar programımızı kararlılıkla, hiçbir aksamaya yer vermeden dikkatli bir şekilde uygulamaktır'' şeklinde konuştu. 
     
     ''ENFLASYON LOBİSİ'' 

     Serdengeçti, enflasyonla mücadelede dirençli kesimlerin kimler olduğuna ilişkin bir soru üzerine, şunları kaydetti 
     '' Kim direniyor dediğiniz meselede, bunu zaten kamuoyu iyi biliyor. Benim isim vermeme ya da başka bir açıklama yapmama gerek olduğunu sanmıyorum. Kronik enflasyon ortamında uzun yıllar yaşayınca bu ortamın ekonomide, tabiri caizse bir takım pislikleri gizlemesinden ister istemez belli kesimler fayda sağlıyor, bunu kabul edelim. İkinci şey, değişime uyum sağlamakta zorlanıyor. Herkes aynı ölçüde buna uyum sağlayamıyor. Direnç biraz da o şekilde geliyor. O kesimler zaman içinde değişebiliyorlar o konuda söyleyebileceğim de budur.'' Serdengeçti, bir gazetecinin sözü edilen ''enflasyon lobisinin'' içeriğine ilişkin ısrarlı sorusu üzerine de şöyle devam etti 
     ''22 yıldır Merkez Bankacıyım. Dolayısıyla hangi söyleyeceğimin, hangi anlama geleceğini biliyorum. Enflasyon lobisi demedim ben. Bu direnç bilinçli ya da bilinçsiz olabilir. Bir adres göstermek son derece yanlış olur. Benim amacım bu kesimleri mahkum etmek değil, kazanmak. Kazanmak içinde anlatıyoruz.'' Serdengeçti, enflasyon oranının düşmesiyle ilgili bir soruya da yapılması gerekenlerin yapılması durumunda düşeceğini belirterek, ''Yüzde 31-30 bir yerlere iner ama dünyada böyle bir şey yok. Bu başarı değil. Başarı aslında ama bana göre başarı değil, çünkü dünyada birinci olacağız yine. Başarı çünkü, hiperenflasyon tehlikesinden oraya geldik. Dünyada böyle bir şey yoksa, başka ülkelerin yaptığını biz niye yapamayalım, buna niye inanmıyoruz '' dedi. 
     
     IRAK 

     Petrol fiyatlarındaki artış ve Irak'a olası askeri operasyonun Türk ekonomisini nasıl etkileyeceğinin sorulması üzerine Serdengeçti, kontrol edilemeyecek fiyatlardan birinin enerji, diğerinin tarım fiyatları olduğunu kaydetti. 
     Serdengeçti, şöyle konuştu 
     '' Böyle bir risk vardır diyor Merkez Bankası ve bu gerçekleşirse tabii sapma olabilir ama buna yapabileceğimiz bir şey yok diyor. Burada önemli olan şudur yılın başında hedeflerimiz şu deyip sapma ancak kontrol edemediğimiz nedenlerle ve bu ölçülerde olabilir derseniz, bana öyle geliyor ki, yılın sonunda o nedenlerden ötürü sapma olursa insanlar bunu kabul edeceklerdir. Bu ülkede insanların istediği kötü şeyleri söyleyin ama en başında söyleyin... biz de bunu yapıyoruz.'' Serdengeçti, Irak'a olası askeri bir operasyona ilişkin olarak da ''Etkileniriz tabii ama biz kendi programımıza ne kadar sıkı sıkı sarılıyorsak, ne kadar kararlılıkla devam ediyorsak işte o ölçüde daha az etkileniriz. Etkilenme tabii ki olacaktır ama yolumuzdan dönmememiz gerekir'' diye konuştu. 
     
     MERKEZ BANKASI'NIN BAĞIMSIZLIĞI 

     Süreyya Serdengeçti, ''Merkez Bankası IMF'ye karşı ne zaman bağımsız olacak '' şeklindeki bir soru üzerine de, bazım kesimlerin, ''Başımıza ne geldiyse IMF'den geldi'' yaklaşımın sergilediğini ifade ederek, ''IMF benim bildiğim kadarıyla zorla gelmiyor. Biz ısrarla kendi başımızı belaya soktuktan sonra ve epeyce bir kaynağa ihtiyacımız olduktan sonra geliyor'' dedi. 
     Türkiye'nin 30 yılının arkasında IMF olmadığını anlatan Serdengeçti, ''Kaynağı getirenin desteğini sürdürmesi için bir takım koşulları olacaktır. Bu Merkez Bankası'nın bağımsız olmadığı anlamına gelir mi ondan çok emin değilim'' diye konuştu. 
     
     BÜYÜME SPAZMI 

     Serdengeçti, Merkez Bankası'nın bağımsızlığının, hükümetin büyüme konusuna yaklaşımı çerçevesinde nasıl değerlendirileceğinin sorulması üzerine de şunları söyledi 
     ''Hükümetler bunun için gelirler, büyümeyi, istihdamı veremezlerse de giderler. Son demeçlerden ya da bize söylenenlerden anladığım böyle bir spazm içinde değiller. Ben öyle anladım. En önemli konunun enflasyon olduğu ve mücadele edileceği en yetkili ağızlardan dile getirildi.'' 
     





</TEXT>
</DOC>
