<DOC>
<DOCNO> 123716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/10/son/sondun12.html </URL>
<DATE> 2002/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Annan "Kıbrıs'ın tarihle randevusu var" 
</HEADLINE>
<TEXT>

     BM Genel Sekreteri Kofi Annan, Kıbrıs'taki taraflara, planının gözden geçirilen haliyle birlikte gönderdiği mektubunda, ''Kıbrıs'ın tarihle randevusu var. Bu kaçırılmamalı'' dedi. 
     Kofi Annan'ın mektubu, Kuzey Kıbrıs Türk Cumhuriyeti KKTC Cumhurbaşkanı Rauf Denktaş ve Kıbrıs Rum Yönetimi lideri Glafkos Klerides'e, Genel Sekreter'in Kıbrıs Özel Temsilcisi Alvaro de Soto tarafından sunuldu. 
     Kıbrıs'taki BM barış gücünün açıklamasına göre, Annan'ın taraflara 11 Kasım'da sunduğu ''Kıbrıs Sorununun Kapsamlı Çözümü İçin Anlaşma Temeli'' başlıklı planının yeni haliyle birlikte bir mektup iletildi. 
     Planının her iki tarafla yürütülen yoğun görüşmeler sonucunda gözden geçirildiği belirtilen açıklamada, bu görüşmelerin geçen hafta iki tarafın yorumları, önerileri ve taleplerinin alınmasından sonra, son birkaç günde hızlandığı, De Soto ve çalışma arkadaşlarının belgeyi geliştirmek için her iki tarafın liderleri ve yetkilileri arasında mekik dokuduğu bildirildi. 
     Mektuplarda Genel Sekreter'in her iki liderden, gözden geçirilmiş planı, bu hafta kesin bir sonuca varma düşüncesiyle acil olarak değerlendirmelerini istediği, böylece yeniden birleşmiş bir Kıbrıs'ın Avrupa Birliği'ne girebileceğini belirttiği bildirildi. Genel Sekreter her iki tarafa, gerekli olması halinde bu hafta Kopenhag'da bulunmaları çağrısında da bulundu. 
     Genel Sekreter, mektubunda, ''Kıbrıs'ın tarihle radevusu var. Bu kaçırılmamalı'' dedi. 
     





</TEXT>
</DOC>
