<DOC>
<DOCNO> 132407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/22/son/soneko08.html </URL>
<DATE> 2003/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamu işçilerinin gözü hükümette... 10 zam görüşülüyor... 
</HEADLINE>
<TEXT>

     Ekonomi yönetimi, 2003 yılı bütçe çalışmalarında kamu işçisine toplu sözleşme masasında ilk yıl için yüzde 10 zam verilmesi üzerinde duruyor. 
     Edinilen bilgiye göre, bütçe çalışmalarında 190 bini konsolide bütçeli kuruluşlarda olmak üzere kamuda çalışan yaklaşık 450 bin işçinin durumu da ele alındı. 
     Yapılan değerlendirmelerde, IMF'nin de düşük zam verilmesini istediği kamu işçisine, toplu sözleşme görüşmelerinde zaten mevcut bütçe olanakları ile yüksek bir zam verilemeyeceği belirtildi. Çalışmalarda, yeni toplu sözleşmelerde kamu işçisinin birinci yıl zammının yüzde 10'da tutulması görüşü ağırlık kazandı. 
     
     İKRAMİYELER NE OLACAK 
     Bu arada kamu işçilerinin ikramiye ödemeleri konusunda da henüz bir karara varılamadı. 
     Ekonomi bürokratları, geçen yıl işçilerin 6772'ye göre 26 gün üzerinden aldıkları 1 ikramiyenin ödenmesinin bu yıla ertelendiğini, ilgili karar gereği söz konusu ikramiyenin bu yıl ödenmesinin zorunlu olduğunu ifade ettiler. 
     Ekonomi yönetiminin 2003'e ait ikramiyelerin ödenmemesi eğiliminde olduğunu belirten bir üst düzey yetkili, bu ödemenin yapılmaması halinde, bütçede 310 trilyon liralık bir tasarruf sağlanacağını bildirdi. Aynı yetkili, bu konudaki kararı hükümetin vereceğini ifade etti. 
     
     MEMURLARA ZORUNLU EMEKLİLİK 
     2003 yılında memur alımının 35 binle sınırlanmasıyla da, 50 trilyon liralık bir tasarruf elde edileceği ortaya çıktı. 
     Öte yandan kamuda 30 yılını dolduran ve 60 yaşına gelen memurların zorunlu emekli edilmesine yönelik çalışmalar da sürüyor. 
     Bu yönde yapılacak düzenlemeyle, 2 bin 500- 3 bin dolayında memurun zorunlu emekliliğe tabi tutularak devletle ilişkisinin kesileceği belirtiliyor. 
     Diğer yandan kamu işçisinin memur yapılmasına yönelik çalışmalarda ise ekonomiden sorumlu kuruluşlar arasında görüş ayrılığı yaşanıyor. 
     Hazine, özelleştirilecek kuruluşlardan gelecek 60 bin işçi ile birlikte KİT'lerde istihdam fazlası olan 40 bin işçinin de memur statüsüne geçirilmesini istiyor. Ancak Maliye Bakanlığı ''böylece kamu, vasıfsız personel ile dolduruluyor'' diyerek buna karşı çıkıyor. 
     Maliyeciler, üniversitelerden çok sayıda iyi yetişmiş, vasıflı gençlerin mezun olduğunu, devletin işçileri memur yapmak yerine personel ihtiyacını bu gençlerle karşılaması gerektiğini dile getiriyor. 
     Başta üniversiteler olmak üzere, çeşitli kamu kuruluşları da, özelleştirilen kuruluşlardan gelen personelin, istedikleri niteliklere sahip bulunmadığını ve bunlardan istenen verimin sağlanamadığını belirterek, kadrolarının bu yolla doldurulmasına itiraz ediyor. 
     





</TEXT>
</DOC>
