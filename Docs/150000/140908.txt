<DOC>
<DOCNO> 140908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/06/siyaset/siy02.html </URL>
<DATE> 2003/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD gemisine özel izin 
</HEADLINE>
<TEXT>

     Tezkere kabul edilmediği için Mersin Limanı’na yanaşmasına izin verilmeyen ABD’ye ait ilaç, tıbbi malzeme ve askeri araç yüklü Bahama bandıralı "Cec Merıdıan" adlı gemi dün gece özel izinle limana girdi. Ancak yükünün boşaltılmasına izin verilmedi. ABD’nin geminin limana yanaşması yönündeki isteği üzerine yoğun diplomatik görüşmeler başladı. Mersin’e gelen Limanlar Daire Başkanlığı yetkilileri, saatlerce süren bir toplantı yaptı. Toplantıya Ankara’daki yetkililer de "telekonferans" yöntemiyle katıldı. 
     
     ’DİPLOMATİK MALZEME’ 
     Görüşmelerin sonucunda geminin Mersin Limanı’na girişine "özel izin" verildi. Mersin’deki Danimarkalı acentenin ilgili kurumlara manifesto vermediği de ortaya çıktı. Acentenin, Liman Başkanlığı’na yaptığı başvurusunda "diplomatik malzeme" ibaresi yer aldı. İskenderun Limanı’na şimdiye kadar gelen ve ABD ile NATO’nun askeri malzemelerini taşıyan 7 gemiden 3’ünün acenteliğini yapan Delta Denizcilik yetkilileri ise tezkerenin geçmemesi nedeniyle gemilerin açıkta beklediğini kaydetti. 
     



 SİYASET 
















</TEXT>
</DOC>
