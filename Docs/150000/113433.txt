<DOC>
<DOCNO> 113433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/17/son/sondun04.html </URL>
<DATE> 2002/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kanada'dan ABD'ye protesto... 
</HEADLINE>
<TEXT>

     Kanada, ABD'nin, Kanada-Suriye çifte vatandaşı olan, El Kaide ile bağlantısı olduğu iddia edilen bir kişiyi sınırdışı ederek Suriye'ye göndermesini protesto etti. 
     Kanada Dışişleri Bakanı Bill Graham, çifte vatandaşlığı bulunan Mahir Arar'ın Suriye'ye gönderilmesiyle ilgili protestolarını, Bakanlığa çağrılan ABD'nin Kanada Büyükelçisi'ne ilettiğini bildirdi. 
     Graham, 26 Eylül'de Tunus'tan geldiği New York John F. Kennedy Havaalanı'nda, Montreal'a uçmak üzereyken gözaltına alınan iletişim mühendisi Arar'ın, Kanada pasaportu taşımasına rağmen Suriye'ye gönderilmesini protesto ettiklerini kaydetti. 
     Arar'ın Kanada vatandaşı muamelesi görmesi gerektiğini belirten Graham, uluslararası hukuka göre söz konusu kişiyi kendilerinin konsolosluk aracılığıyla görme hakları bulunduğunu ifade etti. 
     Kanada'daki yakınları da Arar'ın, Kanada'ya gelmesinden önce zorunlu askerlik hizmetinden kaçması nedeniyle Suriye'de ağır cezaya çarptırılabileceğini kaydediyor. 
     Yakınları, Arar'ın Tunus'ta eşinin ailesini ziyaret ettiğini söylediler. 
     





</TEXT>
</DOC>
