<DOC>
<DOCNO> 145384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/26/guncel/gun06.html </URL>
<DATE> 2003/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Gemiden ABD helikopteri çıktı 
</HEADLINE>
<TEXT>

İskenderun’da bekletilen gemideki M - 88 tipi bir zırhlı araç ve altı Kara Şahin helikopter limana indirildi... 
     ABD, Türkiye’ye getirerek Güneydoğu’ya sevk ettiği malzemeleri dönüş için toplarken, İskenderun Limanı’nda 10 gündür bekleyen gemiden altı demonte helikopter indirildi. Mardin’deki ABD askerleri "sokak savaş tatbikatı" yaparken, Mersin Limanı’na yanaşan iki gemi de Amerikan askeri malzemesi getirdi. 
     İskenderun’a 10 gün önce gelen, ancak yükünü boşaltmasının ardından limandan ayrılmayan İtalyan bandıralı Repubblica Di Roma adlı geminin sırrı dün çözüldü. 150 boş TIR’ın limana girmesinin ardından gemiden boşaltma işlemi başladı. M - 88 tipi bir zırhlı araç ve pervanesi katlanmış altı Black Hawk Kara Şahin helikopter sırayla liman sahasına indirildi. Üzerinde Kızılhaç işareti bulunan ve beyaz brandalarla üstü örtülen helikopterlerin arama - kurtarma operasyonlarında kullanılacağı belirtilirken, nereye sevk edilecekleri açıklanmadı. Bugüne kadar İskenderun Limanı’nda bekleyen gemi için Liman İşletme Müdürlüğü’ne ödenecek para da 360 bin doları buldu. 
     


GÜNCEL 





















</TEXT>
</DOC>
