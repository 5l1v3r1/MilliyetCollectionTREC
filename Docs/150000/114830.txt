<DOC>
<DOCNO> 114830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/24/son/sondun03.html </URL>
<DATE> 2002/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya, ABD'nin Irak tasarısına itiraz etti 
</HEADLINE>
<TEXT>

     ABD'nin Pazartesi günü Birleşmiş milletler Güvenlik Konseyi'nin daimi üyelerine sunduğu Irak tasarısını dün Konsey'in seçimle gelen 10 üyesine de dağıtmasının ardından, Rusya Amerikan planına derhal itiraz etti. 
     Tasarıdaki "otomatik güç kullanımı ve BM silah denetçilerinin yerine getiremeyecekleri görevlerle yüklenmeleri" unsurlarının ülkesi için endişe kaynağı olduğunu söyleyen Rusya'nın BM nezdindeki Daimi Temsilcisi Sergey Lavrov, Washington'la bu konudaki hala uzlaşma sağlayamadıklarını belirtti. 
     ABD Büyükelçisi John D. Negroponte ise Konsey'in tasarıyı yarın yeniden müzakere etmek ve Pazartesi günü de BM Silah denetim Komisyonu'nun UNMOVIC Başkanı Hans Blix'i dinlemeyi istediğini belirterek, tasarının önündeki uzlaşma engelinin bir an önce aşılmasını umduğunu söyledi. 
     Washington'un tek destekçisi İngiltere'nin Büyükelçisi Jeremy Greenstock da, tasarının Irak'a son bir şans sunduğunu belirterek "Bağdat'ın denetim sürecini ciddiye alması mesajı veriliyor, zor olacak ama BM kuralları altında adil olacak, eğer yanlış yaparlarsa, onlar için felaket olur" diye konuştu. 
     Diplomatlar, bazı Konsey üyelerinin plana vereceği desteğin, Blix'in denetçilerin ABD'nin tasarısının gerektirdiği koşullar altında çalışıp çalışamayacakları yolundaki değerlendirmesine bağlı olduğunu belirttiler. 
     BM diplomatik kaynakları, dün de ABD'nin tasarı konusunda Fransa, Çin ve Rusya'ya baskı stratejisini sürdürdüğünü, ancak bu sefer Konsey'in daimi olmayan üyelerinin de bulunduğu daha geniş bir dinleyici kitlesi bulunduğunu kaydettiler. 
     Güvenlik Konseyi'nin Mauritius, Kolombiya, Bulgaristan ve Singapur gibi seçimle gelen üyeleri, iyimser olduklarını ve resmi tutumlarını belirleyinceye kadar tasarı üzerinde bir süre daha inceleme yapmaya gereksinimleri bulunduğunu açıklarken, Suriye yeni bir karara karşı olduğunu yineledi. 
     Rusya, Fransa ve Çin özellikle, ABD'nin Güvenlik Konseyi'ne sunduğu yeni tasarısındaki, Irak'ın BM kararlarında "maddi ihmali" bulunduğu ve ihlallerini sürdürürse "ciddi sonuçlarla" karşı karşıya kalacağı ifadelerinin, askeri eylem için açık kapı bıraktığını düşünüyor. 
     BM silah denetçilerinin, Irak'ın denetim faaliyetlerine en küçük bir müdahalesini ve silahsızlanmasıyla ilgili tüm başarısızlığını Konsey'e bildirmelerini isteyen tasarı, bu durumda Konsey'in hemen toplanmasını öngörüyor. 
     Tasarı, Irak'a BM silah denetçilerine tüm cumhurbaşkanlığı saray ve tesislerine derhal, engel çıkarmadan, şartsız ve kısıtlamasız giriş izni vermesi çağrısı yaparken, denetçilere de denetim yaptıkları tesislerin çevresinde uçuş ve araç kullanma yasağı ilan etme hakkı tanıyor. 
     Daha önceki tasarıda yer alan 5 daimi üyenin temsilcilerinin denetim ekiplerinde yer alması ve elde edilen bilgileri paylaşmaları önerisinden vazgeçilen yeni tasarıda, denetçilerin görüşeceği Iraklı bilimadamları ve ailelerinin Irak dışına çıkarılması yönündeki eski talep korunuyor. 
     





</TEXT>
</DOC>
