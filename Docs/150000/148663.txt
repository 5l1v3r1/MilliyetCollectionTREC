<DOC>
<DOCNO> 148663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/09/son/sontur09.html </URL>
<DATE> 2003/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Ufuk Söylemez, Genç Parti'ye katıldı... 
</HEADLINE>
<TEXT>

     Devlet eski Bakanı ve DYP eski Genel Başkan Yardımcısı Ufuk Söylemez Genç Parti'ye katıldı. 
     Söylemez'in Genç Parti'ye katılımı nedeniyle parti genel merkezinde tören yapıldı. Törende, Genel Başkan Cem Uzan'la birlikte basın mensuplarına açıklamada bulunan Söylemez, ''3 Kasım seçimlerinden sonra milletin verdiği mesajı doğru okuyan Genç Parti'de, Cem Uzan başkanlığında, ülkeye demokratik bir siyaset üretme imkanı bulduğum için mutluyum'' dedi. 
     Söylemez, sözlerini şöyle sürdürdü 
     ''Herkesin bu benim partim diyebileceği , kendinden birşeyler bulabileceği, ideolojik potansiyeli olmayan, demokratik, hem yeni, hem aklı, hem heyecanı biraraya getirebilen Genç Parti'de siyasete devam etme kararı vermiş bulunuyorum. Allah mahcup etmesin''. 
     Genç Parti Genel Başkanı Cem Uzan ise DYP'de uzun yıllar siyaset yapmış Ufuk Söylemez'in partiye katılımının kendilerini güçlendirdiğini bildirdi. 
     ''Sayın Söylemez'in partimize katılımından dolayı büyük mutluluk duyuyoruz'' diye konuşan Uzan, şunları kaydetti 
     ''Partimize yeni ve genç isimlerin yanısıra devlet tecrübesi olan temiz, şaibeye bulaşmamış isimlerin katılımıyla her geçen gün güçleniyoruz. Ufuk beyin katılımı hem Genç Parti'ye, hem de milletimize güç katmıştır.'' Uzan daha sonra Söylemez'e, törene katılan partililerin alkışları arasında parti rozetini taktı. 
     





</TEXT>
</DOC>
