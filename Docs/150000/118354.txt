<DOC>
<DOCNO> 118354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/12/siyaset/siy04.html </URL>
<DATE> 2002/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP’yi değiştirecek 
</HEADLINE>
<TEXT>

Ayrılacağını söyleyen Bahçeli, aksine partiyi yeniden şekillendirme kararı aldı. Bütün parti üyeliklerini iptal eden Bahçeli, eğitimsiz ve sabıkalıların üye yazılmamasını istedi 
     ÖNDER YILMAZ Ankara 

     MHP Genel Başkanı Devlet Bahçeli, 3 Kasım seçimlerinde ağır yenilgi alan partisinin taban profilini değiştirmeyi hedefliyor. Partide iç hesaplaşma halindeki gruplara tasfiye sinyali veren Bahçeli, "Her şeye baştan başlıyoruz. Herkes eteğindeki taşı ekimdeki büyük kongrede döksün" dedi. 
     Bahçeli, hafta sonu yaptığı Merkez Yönetim Kurulu ve il başkanları toplantılarında parti tabanını yeniden şekillendireceğini açıkladı. Bütün parti üyeliklerini iptal eden Bahçeli, eğitim seviyesi yüksek, toplum içinde belli yer edinmiş isimlere yönelirken cinayet, yolsuzluk, adi suçlardan sabıka almış, toplumda tepki toplayan isimlerin partiye kayıt edilmemesini istedi. 12 Eylül öncesi dönemden kalan izlenimi tamamen silmeyi hedefleyen Bahçeli, il başkanlarına şöyle seslendi 
     "Seçim bizim için mağlubiyettir. Ama altından kalkabiliriz. Böyle bir mağlubiyeti önceden görebiliyorduk ama pişman değilim. Şimdi sil baştan yeniden başlayacağız. Üye yenileme kayıtlarında dikkatli olun. Bu sağdan, bu soldan’ diyerek dışlamayın. Her kesimi kucaklayın. Partimizi temsil etmeye layık isimlere yönelin. Kirli işlere karışanlardan uzak durun. Birbirinizle kavga etmeyin." 
     
     Tasfiye sinyali 
     Bahçeli, parti yönetiminde istifa eden üyeliklere de kendisine yakın isimleri atadı. Nursafa Pandar’dan boşalan genel sekreterliğe Faruk Bal, Reşat Doğru’dan boşalan genel sekreter yardımcılığına Mehmet Telek, Süleyman Servet Sazak’tan boşalan genel başkan yardımcılığına da Sabahattin Çakmakoğlu getirildi. 
     
Bize saldıranlar ülkücüler değil’      MYK toplantısı sonrası ülkücü bir grubun saldırısına uğrayan MHP’li milletvekilleri saldırganları, "MHP’yi hezimete uğratanların maşası" sözleriyle suçladı. Eski MHP Malatya eski Milletvekili Basri Coşkun, saldırganların MHP’li ve ülkücü olmadıklarını savundu. Coşkun, "Onlar, MHP genel başkanının istifa kararına rağmen, genel merkezi elinde tutmaya ve ülkücü hareketi çıkmaz sokaklara mahk m etmeye çalışanların uzantılarıdır" diye konuştu. 
     



 SİYASET 













</TEXT>
</DOC>
