<DOC>
<DOCNO> 121033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/26/siyaset/siy02.html </URL>
<DATE> 2002/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Türbana yasal kılıf çok zor 
</HEADLINE>
<TEXT>

Yüksek Mahkeme, YÖK ve Kılık Kıyafet’ teki türban değişikliğini ise, değiştirilemez ilkelerden dolayı iptal edebilir. Başörtüsü için tek şart, temel hükümleri’ değiştirmek, ama bu da mümkün değil 
     GÖKÇER TAHİNCİOĞLU Ankara 

     Cumhurbaşkanı Sezer’in, başörtüsünü serbest bırakacak yasal düzenleme yapılamayacağı uyarısında bulunurken dikkat çektiği Anayasa Mahkemesi kararlarında, Anayasa’nın "değiştirilemez" ilkelerine atıfta bulunuluyor. Hukukçular, kamusal alanda başörtüsünü serbest bırakacak düzenlemenin bu nedenle Anayasa Mahkemesi’nce iptal edileceğini savunuyor. Anayasa Mahkemesi, Sezer’in sözünü ettiği kararları 1989 ve 1991’de aldı. Dönemin ANAP Hükümeti, YÖK Kanunu’na eklenen 16. maddeyle üniversitelerde türbanın serbestçe takılabileceğine ilişkin düzenlemeye imza attı. 7. Cumhurbaşkanı Kenan Evren, düzenlemenin iptali için Anayasa Mahkemesi’ne başvurdu. Yüksek Mahkeme, Sezer’in de imzasının bulunduğu kararda Ek 16. Madde’yi Anayasa’nın başlangıç, Cumhuriyet’in temel niteliklerinin sıralandığı 2. maddesi, eşitlik ilkesinin düzenlendiği 10. maddesi, din ve vicdan hürriyetiyle ilgili 24. madde ve İnkılap Kanunları’nın korunmasıyla ilgili 174. maddesine aykırı bularak iptal etti. Mahkeme, net ifadelerle, türbanın kamusal alanda asla takılamayacağını kararlaştırdı. 
     
     SINIRLAR BELİRLENDİ 
     ANAP Hükümeti, bu karar üzerine, YÖK Kanunu’na eklenen 17. maddeyle "yürürlükteki kanunlara aykırı olmamak kaydıyla yükseköğrenim kurumlarında kılık kıyafetin serbest olduğuna" ilişkin düzenlemeyi çıkardı. Anayasa Mahkemesi, iptal etmediği bu düzenlemenin sınırlarını belirlerken "bu serbestliğin türban vb. dini kıyafetleri kapsamayacağını" vurguladı. 
     
     RP VE FP’YE GEREKÇE 
     Anayasa Mahkemesi, RP ve FP’nin kapatılmasına ilişkin gerekçeli kararında, kapatılma nedenlerinden birisi olarak da türbanı gösterdi. Mahkeme, RP lideri Erbakan’ın mahkeme kararlarıyla yasaklanmış olmasına rağmen, türbanı övücü yöndeki açıklamalarının üniversitelerde kargaşaya yol açtığını belirtmişti. FP’li Merve Kavakçı’nın türbanla Meclis’e girmesini ise, rejime meydan okuma olarak nitelendiren mahkeme, Kavakçı ile birlikte hareket eden Nazlı Ilıcak’ın da bu eylem ve sonrası demeçleri ile birlikte milletvekilliğini düşürdü. 
     
     42. MADDE DEĞİŞEBİLİR 
     AKP, bu kararlara rağmen Anayasa’nın eğitim ve öğrenim hakkını düzenleyen 42. maddesindeki değişiklikle başörtüsünün serbest bırakılabileceğini savunuyor. 363 vekili olan AKP, en az 367 oyla değişikliği yapıp Köşk’e gönderirse, Sezer ya onaylayacak ya da Meclis’e iade edilecek. Değiştirilmeden yasa geri gönderilirse Sezer onaylamak zorunda kalacak. Ancak Sezer’in yasanın iptali için Anayasa Mahkemesi’ne başvuru hakkı var. Yüksek Mahkeme, Anayasa değişikliklerini sadece şekil yönünden denetleyebildiğinden, yasa usule uygun biçimde çıkarılmışsa iptal kararı verilemeyebilecek. 
     
     YASAL DÜZENLEME ZOR 
     Hükümetin, bu kez Anayasa değişikliği doğrultusunda YÖK, Kılık Kıyafet, Devlet Memurları gibi kanunlarda değişiklik yapması gerekecek. Bu durumda, konuyu görüşecek olan Anayasa Mahkemesi önceki kararlarını göz önüne alarak, düzenlemelerin Anayasa’nın 42. maddesine uygun olmasına rağmen başlangıç, 2, 10 ve 174. maddelerine aykırı bulunduğuna karar verebilecek. 
     
     HUKUKÇULARDAN FORMÜL 
     Hukukçular, türbanın kamusal alanda yasal düzenlemelerle serbest bırakılabilmesi için Anayasa’nın temel hükümlerinin kaldırılması gerektiğini, bunun da pratikte mümkün olamayacağını söylediler. 
     



 SİYASET 












</TEXT>
</DOC>
