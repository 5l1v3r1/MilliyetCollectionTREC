<DOC>
<DOCNO> 116046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/31/ekonomi/eko07.html </URL>
<DATE> 2002/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Dış ticaret büyüme sinyali verdi 
</HEADLINE>
<TEXT>

     ANKARA ANKA 

     Üretim artışının göstergesi olan ara mallarının toplam ithalat sepetindeki payı yüzde 73.9’a, ihracat sepetinde tüketim mallarının payı da yüzde 51’e çıktı. Bu gelişme ekonomide ilkbahar aylarında başlayan büyüme eğiliminin, hızlanarak devam ettiğini gösterdi. 
     Ara malları ithalatındaki büyüme ve imalat sanayi sektörünün eylül ayında yüzde 80 kapasiteye ulaşmasının, sanayi sektöründe yeni kapasite yaratılmasını, dolayısıyla da yeni yatırımları zorlayacağı belirtiliyor. 
     Toplam ithalatın geçen yılın eş dönemine göre yüzde 9.8 artarak 30 milyar 319.7 milyon dolar olduğu ocak - ağustos döneminde, ara malı ithalatı yüzde 13.1 artarak 22 milyar 400.4 milyon dolar oldu. 
     
     Yüzde 73.9’a ulaştı 
     Ara mallarının ithalattaki payı, yüzde 73.9’a kadar yükseldi. Öte yandan sekiz aylık ihracatın yüzde 51.1’i oranındaki 11 milyar 144.5 milyon dolarlık bölümünü de tüketim malları oluşturdu. Tüketim malı ihracatında geçen yılın eş dönemine göre yüzde 13.9 artış yaşandı. 
     



 EKONOMİ 






















</TEXT>
</DOC>
