<DOC>
<DOCNO> 105152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/01/son/sontur10.html </URL>
<DATE> 2002/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Yağmur yine İstanbul'u perişan etti 
</HEADLINE>
<TEXT>

     İstanbul'da etkili olan sağanak yağış nedeniyle Arnavutköy Polis Karakolu ile Beşiktaş ve Sarıyer'deki bazı restoran, ev ve işyerlerini su bastı. 
     Sabah saatlerinde bastıran sağanak yağış, yollarda su birikintileri oluştururken, özellikle Sarıyer ve Beşiktaş sahilindeki bazı yollarda çökmeler meydana getirdi. Bu kesimdeki bazı restoran, ev ve işyerleri ile Arnavutköy Polis Karakolu'nu su bastı. 
     Vatandaşlar ve polis, sağanak yağışın kesilmesinden sonra kova ve süpürgelerle su tahliyesi için çalışırken, yoğun su alan yerler için de itfaiye ve İSKİ ekipleri devreye girdi. 
     Öte yandan, yağış nedeniyle Bebek Taşlıbayır Köprü altında oluşan gölette bir otomobil mahsur kaldı. Araç sürücüsü polisler, otomobil ise itfaiye ekiplerince sudan çıkartıldı. 

     
</TEXT>
</DOC>
