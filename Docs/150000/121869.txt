<DOC>
<DOCNO> 121869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/29/son/sontur15.html </URL>
<DATE> 2002/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Alaattin Çakıcı tahliye oldu... 
</HEADLINE>
<TEXT>

     Karagümrük Spor Kulübü Lokali baskını davasında yargılanan Alaattin Çakıcı, 3 yıl 4 ay ağır hapis cezasına çarptırıldı. 
     İstanbul 1 No'lu DGM'deki duruşmaya, tutuklu sanıklar Alaattin Çakıcı, Başar Barış Çakıcı, Cihan Çakıcı, Ahmet Çelik, Okan Erünal ve Ömer Koç ile tutuksuz yargılanan Müştak Çimen, Cem Akarsu ve Erdoğan Öner katıldı. Davanın gıyabi tutuklu sanığı Fatih Tosun ile tutuksuz diğer 14 sanık ise duruşmaya gelmedi. 
     Karar aşamasındaki davada son sözleri sorulan sanıklardan Alaattin Çakıcı, ''Vereceğiniz karar olumlu ya da olumsuz olsun, karara saygılıyım. Pozitif veya negatif olsun, neticede sizler hukuk alanında yemin etmişsiniz. Hukukun yasa üzerindeki manevi boyutu olan Allah'ı temsil ediyorsunuz'' dedi. 
     Verilen aranın ardından kararını açıklayan Mahkeme Heyeti, sanıklardan Alaattin Çakıcı'yı 3 yıl 4 ay ağır hapis cezasına çarptırdı. 
     Tutuklu kaldığı süre gözönüne alınan Çakıcı'nın tahliyesine karar verildi. 
     
</TEXT>
</DOC>
