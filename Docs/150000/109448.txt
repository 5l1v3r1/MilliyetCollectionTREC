<DOC>
<DOCNO> 109448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/25/yasam/yas03.html </URL>
<DATE> 2002/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Hukuk can’a hesap sordu 
</HEADLINE>
<TEXT>

Trafik kazasında ölen gencin babası organ nakli için izin verince, doktorlar organları nakletti. Ancak İzin vermedik’ diyen savcılık, doktorlar hakkında soruşturma başlattı... 
     NEŞET KARADAĞ , TUNCAY DAĞLI Adana DHA 

     Daha 15 yaşındaydı İzzet Karaer. 9 Eylül günü endüstri meslek lisesine kayıt yaptırmış, bisikletiyle evine dönüyordu ki, havaalanı kavşağında bir kamyonun çarpması sonucu ağır yaralandı. 
     Çukurova Üniversitesi Tıp Fakültesi Balcalı Hastanesi’ne kaldırılan ve tam 11 gün yaşama savaşı veren Karaer, 20 Eylül’de hayatını kaybetti. Doktorları, beyin ölümü’ gerçekleştiğinden Karaer’in organlarını başka hastalara nakletmek için babası Mehmet Karaer’den izin istediler. Aldılar da. 
     Ancak Cumhuriyet Savcılığı, otopsi için Adli Tıp Kurumu’na getirilen cenazenin organlarının alınmış olduğunu belirleyince soruşturma başlattı. Savcılığın gerekçesi "adli vaka sonucu ölen kişinin cesedine savcılık izni olmadan dokunulamayacağı" yönündeydi. 
     Bu arada Karaer’in böbreklerinden biri Mehmet Demirer’e 32 , karaciğeri Cennet Bulut’a 43 nakledilmiş, kornea tabakaları Balcalı Hastanesi Göz Hastalıkları Anabilim Dalı’na, kalp kapakçığı da Gülhane Askeri Tıp Akademisi’ne gönderilmişti. 
     
     Saniyeler bile önemli 
     "Sonuçta büyük üzüntü yaşadık. Ama oğlumun bir parçasıyla başka insanların yaşayacak olmasından mutluyum" diyen baba Mehmet Karaer, oğlunun organlarının kendisine bildirilen belgeleri imzalayarak bağışladığını söylüyordu. 
     Balcalı Hastanesi Başhekimi Prof. Dr. Fikri Başlamışlı da, savcılığa verilen bilginin organ naklinden önce mi yoksa sonra mı yapıldığının araştırıldığını söyledi. 
     Karer’in böbreklerinden birinin hastaya naklini gerçekleştiren Prof. Dr. Uğur Erken ise daha hayati bir konuya dikkat çekiyor "Adli vaka olduğu için savcılığa haber verilmiş mi, verilmemiş mi, bilemem. Ancak organ nakillerinde geçen her saniyenin önemi vardır. Bunun dikkate alınması lazım." 
     
Üç doktora yargılama      Adana’da bir başka hastanede yaşanan benzer organ nakli olayı nedeniyle doktorlar ve hastane yetkilileri hakkında dava açıldı. 12 Haziran 2001’de bıçakla yaralanıp tedavi görürken beyin ölümü gerçekleşen Hünkar Gök’ün 19 iki böbreğinin savcılığa haber verilmeden babasının izniyle alınıp hastalara nakledildiği iddiasıyla Özel Başkent Hastanesi Başhekimi Turgut Noyan ile Dr. Tarık Zafer Nursan ve Dr. Sedat Yıldırım hakkında 4 yıl hapis cezası isteniyor. Hukukçular, bağışlanan organların savcı beklenmeden alınmasının suç olduğu görüşünde birleşirken, doktorlar tıbbi zorunluluk nedeniyle insan sağlığının öncelikli olduğunu savunuyor. 
     



 YAŞAM 

















</TEXT>
</DOC>
