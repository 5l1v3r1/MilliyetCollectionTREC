<DOC>
<DOCNO> 128891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/05/son/sondun13.html </URL>
<DATE> 2003/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Nicole Kidman, Büyük İskender'in annesini oynayacak... 
</HEADLINE>
<TEXT>

     Makedonya Kralı Büyük İskender'i canlandırmak için kamera karşısına geçmeye hazırlanan ünlü aktör Leonardo DiCaprio'nun filmdeki annesi belirlendi. 
     Avustralyalı tanınmış aktris Nicole Kidman, ''Alexander the Great-Büyük İskender'' isimli filmde Büyük İskender'in annesi Olympia rolünü üstlenecek. 
     Internetteki ''empireonline'' sitesinin haberine göre, rol için görüşme masasına oturan Kidman, yapımcılarla anlaşmaya vardı. 
     Yönetmenliğini Baz Luhrmann'ın üstlendiği filmde, daha önce ''Kırmızı Değirmen-Moulin Rouge'' filminde birlikte çalışan Luhrmann ve Kidman yeniden buluşacak. Kidman'ın bu rolü kabul etmesinde yönetmen ile daha önce yaptığı uyumlu çalışmanın büyük etkisinin olduğu ifade edildi. 
     Yaklaşık olarak 150 milyon dolara yakın bütçeye sahip filmin çekimlerine sonbaharda Fas'ta başlanması planlanıyor. 

     
</TEXT>
</DOC>
