<DOC>
<DOCNO> 106587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/09/son/sonspo19.html </URL>
<DATE> 2002/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Lorant "Derbinin ertelenmesiyle ilgilenmiyorum" 
</HEADLINE>
<TEXT>

     Fenerbahçe Teknik Direktörü Werner Lorant, Serhat ve Oktay'ın Denizlispor maçı sonrasında soyunma odasında tartışması konusunun fazla büyütülüp, dramatik hale getirilmemesi gerektiğini söyledi. 
     Lorant, Samandıra Tesisleri'nde düzenlediği basın toplantısında, gazetecilerin, bu iki oyuncunun soyunma odasındaki kavgasını sorması üzerine şöyle konuştu 
     ''Futbolcuların maçlardan sonra stres atıp, konuşup tartışmaları normal. Bazı şeylerin tartışılması gereklidir. Ama sonuçta olay tatlıya bağlanıp fikir birliğine varılmalı. Önemli olan budur.'' Bu olayda kendisini sinirlendiren ve endişelendiren tek şeyin, konunun basına ve dışarı sızdırılması olduğunu vurgulayan Alman çalıştırıcı, ''Bizim mahremiyetimiz olan soyunma odasındaki olayın dışarı sızdırılması beni sinirlendirdi. Kendi odamızda her türlü konuşmayı, tartışmayı yapabilmeliyiz. Böyle bir şey bir daha asla ve asla olmamalı. Eğer yine olursa, hangi oyuncu dışarı sızdırırsa, ünü va adı ne olursa olsun benim takımımda forma giyemez. Benim için önemli olan konu güvendir. Güvenin olmadığı yerde kimse barınamaz'' dedi. 
     
     İLYAS TÜFEKÇİ KONUSU 
     Lorant, adı Fenerbahçe antrenörlüğü için geçen İlyas Tüfekçi ile birlikte Türkiye-Slovakya milli maçına gitmesi konusunun hatırlatılması üzerine, ''Maça kiminle gideceğime kendim karar veririm. İlyas benim 25 yıllık dostum. Aynı takımda oynadık. Dostluğumuz sürüyor'' dedi. 
     Bir gazetecinin ''İlyas Tüfekçi'yi, Oğuz'la birlikte yardımcı antrenör olarak istiyor musunuz '' şeklindeki sorusu üzerine Lorant, şöyle konuştu 
     ''Bu konuda kafamda çok düşünceler var. Yapmak istediğim çok şey var. Ama onlar sadece benim kafamın içinde gelişme kazanacak. Şu anda sadece iki hafta peşpeşe yapacağımız maçları düşünüyorum. Nasıl isterseniz yorumlayabilirsiniz. Bu konuda başka bir şey söylemeyeceğim. Taraftarlarımız rahat olsun. Gerekli olan neyse, zamanı gelince konuşacağım.'' Lorant, antrenör Oğuz Çetin ile hiçbir sorunu bulunmadığını, olursa bile sorunu kendisiyle konuşup çözeceğini söyledi. 
     
     ''DERBİNİN ERTELENMESİYLE İLGİLENMİYORUM'' 
     Werner Lorant, Fenerbahçe-Galatasaray derbisinin hangi tarih ve saatte oynanacağının kendisini ilgilendirmediğini belirterek, ''Benim görevim takımı maça hazırlamak. Öteki konuları düşünmüyorum'' dedi. 
     Lorant, ''Avrupa'da, kupa maçları nedeniyle lig maçları erteleniyor mu '' şeklinde bir soruya ''Avrupa'da perşembe günü UEFA Kupası maçı olduğu zaman lig maçı pazar günü oynanır'' yanıtını verdi. 
     
     ''İKİ MAÇTA 6 PUAN'' 
     Alman teknik adam, önlerinde Gaziantepspor ve Malatyaspor ile yapacakları iki zorlu deplasman maçı bulunduğunu, sadece bu maçları düşündüğünü söyledi. 
     Bu iki maça göre çalıştıklarını anlatan Lorant, ''Sadece bu maçlara konsantre olduk. Zorlu ve deplasman maçları. Ama iki maçtan altı puan almayı hedefliyoruz'' dedi. 
     Fenerbahçeli milli futbolcuların takıma sağlam dönmesinin kendisini sevindirdiğini de ifade eden Lorant, sözlerini şöyle sürdürdü 
     ''Ümit ve A Milli Takım maçlarını izledim. İki takım da çok iyi oynadı ve galibiyeti hak etti. A Milli Takım'da 3 futbolcum da mükemmel oynadı. Ümitlerde Volkan çok iyiydi. Ancak Tuncay'ın daha iyi olması gerekiyor. İki ay süren sakatlık geçirdi. Yine de oynadığına sevindim. Maç eksiğini giderdi. Ayrıca Ali Güneş ve Cem Karaca'nın Almanya'da gösterdiği performanstan memnunum. Her oyuncumu izliyorum. Onlar hakkında bilgi alıyorum.'' Lorant, üst üste maçlar oynayacaklarını vurgulayarak, ''Adım adım gitmek zorundayız. Biz profesyoneliz, bu şekilde düşünmeliyiz. Öncelikle çarşamba günü Gaziantepspor'u yenip, daha sonra öteki maçlara bakmalıyız'' diye konuştu. 
     Alman çalıştırıcı, takımda İsmail Güldüren dışında sakat futbolcu bulunmadığını sözlerine ekledi. 
     





</TEXT>
</DOC>
