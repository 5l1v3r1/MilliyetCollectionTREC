<DOC>
<DOCNO> 142493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/13/son/sonspo03.html </URL>
<DATE> 2003/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Yimpaş Yozgatspor Ankara deplasmanından galibiyetle döneceğiz 
</HEADLINE>
<TEXT>

     İkinci Futbol Ligi A Kategorisi'nde, bu sezon özellikle deplasmanlarda daha başarılı sonuçlar alan Yimpaş Yozgatspor, 16 Mart Pazar günü deplasmanda yapacağı Büyükşehir Belediyesi Ankaraspor maçını düşünüyor. 
     İç sahada bu sezon yaşadığı şanssızlıkları yıllardır başkent temsilcileri karşısında da yaşayan kırmızı-siyahlı ekibin teknik direktörü Uğur Tütüneker, ''Sorun yok, iç saha şanssızlığımızı Çaykur Rizespor karşısında nasıl yendiysek, Ankara takımları karşısında da aynı biçimde şanssızlığımıza noktayı bu hafta koyacağız'' dedi. 
     Karşılaşmanın provasını tesislerinde yaptığı çift kale antrenmanıyla sürdüren kırmızı-siyahlı ekipte sakat olan Sedat, bu hafta yine forma giyemeyecek. Bunun dışında takımda eksiğin bulunmadığını belirten teknik direktör Tütüneker, tüm hesapları galibiyet üzerine yaptıklarını söyledi. 
     Büyükşehir Belediyesi Ankaraspor ile yapacakları maçın kendileri için büyük önem taşıdığına da dikkati çeken Tütüneker, ''Bir anlamda bizim kader maçlarımızdan birisi olarak da değerlendirebiliriz. Çünkü alacağımız sonuç, ligde geriye kalan maçlarımızı ve hedefimizi etkileyecektir. Zor bir maç olacak ama bu zorlu maçı kazanmak için çalışıyoruz'' diye konuştu. 
     





</TEXT>
</DOC>
