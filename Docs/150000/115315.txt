<DOC>
<DOCNO> 115315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/26/son/sontur21.html </URL>
<DATE> 2002/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan 1 hafta kala kapatma davası açılması anlamlıdır 
</HEADLINE>
<TEXT>

     AK Parti Genel Başkanı Recep Tayyip Erdoğan, seçimlere 1 hafta kala kapatma davası açılmasını anlamlı bulduğunu belirterek, ''Sormazlar mı, ne olur sanki seçim sonuna bıraksaydın '' dedi. 
     Erdoğan, partisince Gar Meydanı'nda düzenlenen mitingde, anlamlı bir günde Sakarya'da bulunduklarını belirterek, burada final mitingi yaptıklarını söyledi. Erdoğan, AK Parti'nin ''Gümbür gümbür, dürüst, güvenilir kadrolarıyla iktidarı teslim almaya geldiğini'' söyledi. 
     Konuşmasında AK Parti hakkında açılan kapatma davasına değinen Erdoğan, meydanı dolduran kalabalığın, ''Yuh'' çekmesi üzerine, ''Hani bu yuhları bu sandığa gömecektik. Açık ara değil, çok büyük bir farkla iktidarı yakalayacağız'' dedi. 
     Meydandakilerin ''Tayyip'e uzanan eller kırılsın'' sloganı atmaları üzerine ''Kırılmasın'' diyen Erdoğan, sözlerini şöyle sürdürdü 
     ''Bizi yok etmeye gelenler, bizde hayat bulacaklar. Gün ola harman ola... Bir gün gelecek, bizi yok etmek isteyenler bizde nasıl hayat bulduklarını görecekler. Din, düşünce, vicdan, eğitim, öğretim özgürlüğü nasılmış, neymiş, bunu göreceksiniz bizim iktidarımızda. Bizim iktidarımızda yoksulluğun nasıl ayağa kalktığını, fakir fukaraya el uzatanların kimler olduğunu göreceksiniz. Seçim meydanlarında oyunuzu isteyenlere, 'Siz dün neredeydiniz' diye sormazlar mı Burası 17 Ağustos'ta çok önemli bir sıkıntı yaşadı. İsterdik ki Sakarya birkaç kez ayağa kalksın, ama ayağa kaldırmadılar.'' 
     
     ''TAYYİP ERDOĞAN İŞİNİN BAŞINDA'' 

     Erdoğan, ''AK Parti'nin iktidar yürüyüşünün durdurulamayacağını'' ifade ederek, şöyle konuştu 
     ''Hiçbir hukuki mesneti olmayan, hiçbir hukuki dayanağı olmadığı halde kapatılma davası açılması görülmüş şey değil. Anayasa Mahkemesi'nin bizden istediğini yaptık. Ama şu andaki talebi, Anayasa Mahkemesi'nin kararıyla çelişkili görüyoruz. Bu taleple, seçimden bir hafta önce dava açılması anlamlıdır. Sormazlar mı, ne olur sanki seçim sonuna bıraksaydınız Bunu demezler mi. Buna ne diyeceksiniz, buna cevap 3 Kasım'da sandıkta söylenecek. 
     Türkiye'de kusura bakmasınlar, bugüne kadar gerilimi siyasetçiye yükleyenlere sesleniyorum. Gerilimin tek tarafı yoktur, gerilimin karşı tarafı da vardır. Bu millet, gerilimin karşı tarafını da çok iyi bilmektedir. Hassasiyet tek taraflı olmaz. Biz AK Parti olarak, ülkede hiçbir zaman gerilimin tarafı olmayacağız, buna izin vermeyeceğiz. Barışın, kardeşliğin sevginin temsilcisi olacağız. Bu konuyu gündeminizden çıkarın. AK Parti, Allah'ın izniyle dimdik ayakta, Tayyip Erdoğan işinin başında ve hukuka saygılıdır, hukukun üstünlüğüne inanan bir insandır.'' 
     
     ''OYLARINIZI BÖLMEYİN'' 

     Erdoğan, milletin karşısında televizyonları, gazeteleri olan bir lider olarak bulunmadığını, halktan aldığı güçle geleceğe yürüdüğünü belirterek, ''Neye inanıyorum, tabii ki halkıma. 1946'da seçimler açık oy, gizli tasnif ile yapılıyordu, işte CHP'nin zihniyeti bu. 1950'de Menderes çıktı 'Yeter söz milletindir' dedi ve millet sandığa sahip çıktı. Demokrat Parti oylarıyla sandıklar patladı. 3 Kasım'da bu kez millet 'Yeter karar milletindir' diyecek, sandıklardan bu kez AK Parti patlayarak çıkacak'' diye konuştu. 
     Tayyip Erdoğan, ön sıralarda bulunan kadınlara seslenirken, kendilerinin seçime kadarki sürede, çok fazla çalışmasını, türbanlı-türbansız, Kürt-Türk, Çerkez-Laz, Alevi-Sünni ayrımı yapmadan herkesi kucaklamalarını istedi. Erdoğan, konuşmasını şöyle sürdürdü 
     ''Yavrusuna süt alamadığı için intihar eden annenin, evine yiyecek götüremediği için TBMM çatısına çıkıp intihara yeltenenlerin sorumlusu kim Sadece Sayın Ecevit mi Ortakları da var. Onları unutmayalım, kolektif şirket bunlar. Bunlardan hesap sormayacak mısınız 3 Kasım'da artık bu defteri dürelim.'' Erdoğan, 15 bin kilometre duble yol, yabancı kaçak işçi yerine Türk vatandaşlarının çalıştırılması ve herkese taksitle konut vaatlerini yineleyerek, ''İşimiz var işimiz. Her şeyi çabuk yapmaya mecburuz. 5 liralık işi, 50 liraya yaptılar, ülkemizi böyle iflas ettirdiler'' dedi. 
     Sakarya'da yaşanan deprem nedeniyle konut sorunun ciddi boyutlara ulaştığını, buna kısa zamanda çözüm üretmek zorunda olduklarını belirten Erdoğan meydandakilerin ''Tayyip, sen bizim her şeyimizsin'', ''Tayyip gelecek, dertler bitecek'' sloganları atması üzerine, ''Sabredin geliyoruz, 1 ay sonra geliyoruz. Siyasetin, çözüm üretme sanatı olduğunu göstereceğiz'' dedi. 
     Konuşmasında eğitim ve sağlık sorunlarına da değinen Erdoğan, parası olmadığı için hastanede rehin kalma olayını asla kabul etmediklerini, kuracakları ''beyaz masalarla'' halkın bu şikayetlerini kendilerine iletebileceklerini vurguladı. Meslek liselerinde okuyanların, genel liselere göre mağdur edildiğini savunan Erdoğan, iktidarlarında meslek liselerinin fırsat eşitliğine kavuşacağını söyledi. 
     Erdoğan, meydandakilerden oylarını bölmemelerini de isteyerek, ''İşte dün akşam gördünüz, finalin iki takımı belli. Sakın ha yanlış yapmayın, oylarınızı bölmeyin. Türkiye istikrar, güven istiyor. Barajın altında kalacak partileri gönüllerinde yaşatanlara sesleniyorum, yapmayın bu yanlışı, gelin istikrara, güvene oy verin. Türkiye, 1950-60, 1964-70, 1983-91 yılları arasında nasıl bir atağa kalktıysa bunu, şimdi AK Parti iktidarında yapmak için bize oy verin'' dedi. 
     Tarım ve hayvancılığın iyileştirileceğini, bazı tarım ürünlerinin destekleneceğini belirten Erdoğan, ''Deli danaymış, bırakalım bunu, bizim akıllı danalarımız var. Ne yediğimizi, ne içtiğimizi gayet iyi bilelim'' dedi. 
     





</TEXT>
</DOC>
