<DOC>
<DOCNO> 100872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/09/siyaset/asiy.html </URL>
<DATE> 2002/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine yardımını da tartışarak oyladılar 
</HEADLINE>
<TEXT>

Meclis’te, siyasi partilere yapılacak Hazine yardımı görüşmelerinde de tartışma çıktı. DYP’li ve AKP’li vekiller 150 trilyonluk ödeneğin neden 100 katrilyon liralık bütçeden karşılanamadığını sordu 
     ANKARA Milliyet 

     TBMM Genel Kurulu, siyasi partilere seçim için yapılacak Hazine yardımlarını da içeren ek bütçe yasa tasarısının görüşmeleri sırasında tartışma çıktı. DYP Samsun Milletvekili Kemal Kabataş ile AKP Afyon Milletvekili Sait Açba ise, 150 trilyon liralık ödeneğin 100 katrilyon liralık bütçeden karşılanamamasını eleştirdi. 
     Genel Kurul başlangıcında, olağanüstü toplantı çağrılarıyla Çalışma ve Sosyal Güvenlik Bakanlığı’ndan istifa eden Yaşar Okuyan’ın yerine Devlet Bakanı Nejat Arseven’in, Arseven’den boşalan Devlet Bakanlığı’na da Kahramanmaraş Milletvekili Ali Doğan’ın atanmasına ilişkin Cumhurbaşkanlığı tezkereleri okundu. 
     Genel Kurul’da daha sonra SP’nin iş güvencesi Suşehri, Şebinkarahisar ve İnegöl’ün il yapılmalarına ilişkin yasa teklifleri, son olarak da ek bütçe tasarısının ele alınmasına ilişkin grup önerisi oylanarak reddedildi. 
     Öneri üzerinde konuşan SP Grup Başkanvekili Yasin Hatiboğlu, "Biz bu çalışma modelini tanıyoruz. Ek bütçe çıkarıldıktan sonra işçilere ne yapalım toplantı yeter sayımız olmadığı için iş güvencesi yasa tasarısını çıkaramadık’ denilecek. Biz bu nedenle öncelikle iş güvencesine ilişkin tasarının ele alınmasını istiyoruz" dedi. 
     İşçi ve işveren sendikaları temsilcileri tarafından izlenen Genel Kurul’da daha sonra MHP, DYP, ANAP, DSP, YTP ve AKP Grup Başkanvekillerinin, ek bütçe yasa tasarısının ardından iş güvencesi tasarısının ele alınması ve görüşmeler tamamlanıncaya kadar da çalışma süresinin uzatılmasına ilişkin önerisi oylanarak benimsendi. 
     
     150 trilyon bulamadınız 
     Alınan karar uyarınca daha sonra, yaklaşık 150 trilyon lira olan ek bütçe tasarısının görüşülmesine geçildi. Grubu adına söz alan Kabataş, Türkiye’nin 2002 bütçesinin yaklaşık 100 katrilyon lira olduğunu, seçim için gerekli 150 trilyon liranın bu bütçeden karşılanamadığını, bunun büyük bir eksiklik olduğunu kaydetti. 
     AKP’li Açba da, yasa gereği siyasi partilere yaklaşık 80 trilyon lira yardım yapılacağını, bu paradan en fazla payı 19 trilyon lirayla DSP’nin alacağını belirterek, "Milletvekili sayısı yarı yarıya azalmasına rağmen yasa gereği DSP bu paranın tamamını alacaktır. Bu durumun adaletli olduğunu söylemek mümkün değil" dedi. 
     
Bir vekil BBP’ye 2.8 trilyon lira kazandırdı      Yazıcıoğlu’nun partisi Hazine yardımını şehit yakınlarına bağışlayacak. TDP’ye ise devlet yardımı var, seçim yardımı yok 
     ANKARA Milliyet 

     Siyasi partilere yapılan Hazine yardımından yararlanabilmek için "en az 3 millevekili" olması koşulunu, dün MHP’den istifa eden Edip Özbaş’ı katılımıyla sağlayan BBP, yaklaşık 2.8 trilyon lira almaya hak kazandı. BBP Genel Başkanı Muhsin Yazıcıoğlu da, paranın şehit yakınlarına dağıtılmasını istedi. 
     İlgili yasa uyarınca, 41 ilde örgütlenmesini tamamlayan veya en az 3 milletvekiline sahip olan ya da son genel seçimlerde yüzde 7 ve üzerinde oy alan partilere, her yıl Hazine’den yardım yapılıyor. Bir parti hem 41 ilde örgütlenir, hem de en az 3 milletvekiline sahip olursa, seçim dönemlerinde ayrıca yıllık yardımın 2 katı kadar daha yardım alabiliyor. 
     DSP’den ayrılan Sema Pişkinsüt’ün kurduğu TDP ise, 3 milletvekiline sahip olduğu için Hazine’den 925 milyar lira yardım aldı. Ancak 41 ilde örgütlenemediği için seçimlere katılamayan TDP ayrıca seçim yardımı alamayacak. 
     
YTP örgütlenirse yardım alabilecek      YTP de, 41 ildeki örgütlenmesini tamamladıktan sonra devletten yardım almaya hak kazanacak. Maliye Bakanlığı yetkililerinden alınan bilgiye göre, Siyasi Partiler Kanunu uyarınca YTP, teşkilat şartını yerine getirdikten sonra Maliye Bakanlığı’na başvurarak, yardım talebinde bulunacak. 
     Maliye, sözkonusu partinin örgütlenme koşullarına sahip olup olmadığını Yüksek Seçim Kurulu’na soracak, bunun teyidinin ardından YTP’ye Hazine yardımı yapılacak. Ancak YTP nin alacağı yardım,, DSP ye verileek miktarı değiştirmeyecek. 
     



 SİYASET 


















</TEXT>
</DOC>
