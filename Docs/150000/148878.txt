<DOC>
<DOCNO> 148878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/10/son/sonspo06.html </URL>
<DATE> 2003/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Ülkerspor'da keyifler yerinde 
</HEADLINE>
<TEXT>

     Avrupa Basketbol Ligleri Birliği ULEB tarafından organize edilen Erkekler Avrupa Ligi 2. turunda E Grubu'nda yer alan ve sahasında Yunanistan'ın Panathinaikos BSA Atina takımını 19 sayı farkla 92-73 yenen Ülkerspor'da, gruptaki ilk galibiyeti almanın sevinci yaşanıyor. 
     Ülkerspor Antrenörü Tolga Öngören, Panathinaikos BSA Atina karşısında savunmada iyi olup, hücumda da isabetli atışlar yapınca maçı zorlanmadan kazandıklarını söyledi. 
     Öngören, 2. turda yaptıkları ilk 4 maçta galibiyet alma başarısı gösteremediklerini hatırlatarak, ''Bir önceki turda 10 galibiyet alıp, 2. turda galibiyet alamamak bizim için gurur meselesi oldu. Bu nedenle daha hırslı bir mücadele ortaya koyduk. Ancak bu galibiyeti abartmamak lazım. Bu karşılaşmayı unutup, hafta sonunda ligde Galatasaray ile yapacağımız maçı düşünmemiz gerekiyor'' diye konuştu. 
     Lig maçlarını düşünerek sakatlıktan yeni çıkan Blair'i dünkü maçta sahaya sürmediklerini vurgulayan Öngören, şöyle konuştu 
     ''Blair'in yokluğunda Paculia iyi bir performans ortaya koydu. Bu oyuncumuz bize çok katkı yaptı. Son haftalarda kendisine daha fazla süre veriyoruz. Sezon içinde Kerem ve Paculia'nın sakatlıkları nedeniyle bunu yapamıyorduk. Bundan sonra da Blair oynasa bile bu oyuncularımıza daha fazla süre vereceğiz.'' Maçın yıldızı Paculia ise kendileri için Panathinaikos BSA Atina maçının önemli olduğunu ifade ederek, ''Rakibimiz karşısında iyi savunma yaptık. Benim için de önemli bir maçtı. Blair'in eksikliğini göstermemeye çalıştım. Bunda da başarılı oldum. Bu nedenle çok mutluyum'' dedi. 
     
     İBRAHİM ''İYİ OYNAMADIK'' 

     Panathinaikos'un Türk oyuncusu İbrahim Kutluay da Ülkerspor karşısında istedikleri oyunu sahaya yansıtamadıklarını ve maçtan yenilgiyle ayrıldıklarını söyledi. 
     İbrahim, geçen hafta Yunanistan Kupası'nda zorlu bir mücadele yaptıklarını vurgulayarak, ''Bu maçın yorgunluğu da vardı. Ülkerspor iyi oynadı ve haklı bir galibiyet aldı. Takım olarak sezon içinde sorunlar yaşadık. Geçen yıl Avrupa Şampiyonu olduk. Ama her yıl şampiyon olacağız diye bir kural yok. Bu yılı da lig şampiyonu olarak 2 kupayla kapatmak istiyoruz'' diye konuştu. 
     





</TEXT>
</DOC>
