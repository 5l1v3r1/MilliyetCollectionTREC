<DOC>
<DOCNO> 126027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/21/spor/spo07.html </URL>
<DATE> 2002/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
ALPAY TEKME TOKAT 
</HEADLINE>
<TEXT>

Aston Villa tarafından satış listesine konulan futbolcu, önceki günkü idmanda takım arkadaşı Angel ile birbirine girdi. Zorlukla yatışan kavgada iki oyuncu da birbirine küfür edip, tehdit etti 
     NEVSAL ELEVLİ 

     Yumruklar konuştu 
     ALPAY Özalan, Aston Villa’yı karıştırdı. Menajer Graham Taylor tarafından gözden çıkarılan ve kadro dışı bırakılan futbolcu, takım arkadaşı Juan Pablo Angel ile birbirine girdi. Önceki gün Bodymoor Heath Tesisleri’nde yapılan çalışmadaki bir ikili mücadele nedeniyle meydana geldiği öğrenilen kavgada yumrukların konuştuğu ve iki oyuncunun da birbirlerine hakaret dolu küfürler ettiği öğrenildi. 
     
     Tyson - Lewis benzetmesi 
     ZORLUKLA yatıştırılan kavgayı Aston Villa yöneticileri yalanlarken, olayı basına sızdıran takım içindeki futbolcular, Alpay’ın Kolombiyalı golcü ile yaşadığı kavgayı Tyson - Lewis ağır sıklet unvan maçına benzetti. Arkadaşları tarafından da istenmediği bildirilen milli oyuncu için takım içinde "Parasını alıyor ve yatıyor. Biz ise A.Villa için sonuna kadar savaşıyoruz" diye konuşulduğu öğrenildi. 
     
     Bonservisinde indirim 
     DÜNYA Kupası sonrasında gitmek isteyen ve satış listesine konulan Alpay’ın fiyatı 10 milyon pound olarak belirlenmişti. Ancak yıldız futbolcuya talip çıkmaması ve yaklaşan ara transfer nedeniyle Alpay’ın bonservisi 6 milyon pounda indirildi. Taylor tarafından kadro dışı bırakılan milli oyuncu, savunmadaki sakat oyuncuların çokluğuna rağmen de uzun süredir takıma alınmıyordu. 
     



 SPOR 





























</TEXT>
</DOC>
