<DOC>
<DOCNO> 117836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/08/son/sontur01.html </URL>
<DATE> 2002/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'de fırtına ağaçları kökünden söktü... 
</HEADLINE>
<TEXT>

     İzmir'de sabaha karşı görülen fırtına ve sağanak yağış, hayatı olumsuz etkiledi. Fırtına, bazı semtlerde ağaçların kökünden sökülmesine neden oldu. Sökülen ağaçlar, maddi hasara yol açtı. 
     Sabaha karşı etkili olan fırtına nedeniyle Altınyol Turyağ Fabrikası önündeki ağaçlar sökülerek yola düştü. Çamdibi Fatih Caddesi üzerinde bulunan küçük ağaçlar da fırtınada kökünden söküldü. Alsancak 1359 sokaktaki yol kenarında bulunan büyük bir ağaç, kökünden sökülerek park halinde bulunan 35 CVN 42 plakalı özel otomobilin üzerine devrildi. 
     
     YENİ İNŞAATIN DUVARI YIKILDI 
     Güzelbahçe ilçesinde inşaat halinde bulunan binanın duvarı, sağanak yağış ve fırtına nedeniyle çöktü. 
     Sahibi henüz belirlenemeyen, 431 sokakta bulunan inşaat halindeki binanın duvarı çökerek Mehmet Halı'ya ait evin mutfağının yıkılmasına neden oldu ve Halı'nın evini su bastı. 
     Öte yandan, Gürtaç Güleç'e ait 1. Kordon'da bulunan Zeki Triko Mağazası'nın büyük vitrin camı, fırtına nedeniyle patladı. 
     
     SELE KARŞI ÖNLEM 
     Aniden patlayan fırtına ve arkasından gelen sağanak yağış, İzmir Büyükşehir Belediyesi İtfaiye Müdürlüğü'nü harekete geçirdi. Yetkililer, oluşturulan 15 grup ve 100 kişilik ekiple, sel baskını olabilecek yerlerde önlem aldılar. 
     İtfaiye yetkilileri, ''Ekiplerimiz, herhangi bir sel olayına karşı hazır duruma getirildi. Bize su baskını konusunda hiçbir talep gelmedi. Ekipler şehirde devamlı olarak geziyor. Ani bir olay karşısında vatandaşlarımızın yardımına gidecekler'' dediler. 
     Bu arada güvenlik güçleri, sel olma ihtimali bulunan dere yataklarında yaptıkları kontrollerde su taşkını olmadığını belirlediler. 
     





</TEXT>
</DOC>
