<DOC>
<DOCNO> 141074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/06/son/sontur10.html </URL>
<DATE> 2003/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Siirt, 9 Mart seçimiyle kalkınmayı umuyor... 
</HEADLINE>
<TEXT>

     Siirt'teki sivil toplum kuruluşları, AK Parti Genel Başkanı Recep Tayyip Erdoğan'ın 9 Mart'ta milletvekili seçilmesiyle kentin kalkınacağına inanıyor. 
     Siirt Ziraat Odası Başkanı Gündüz Tanık, kente bir seçim atmosferinin hakim olduğunu, Erdoğan'ın milletvekili seçilmesi için destek verdiklerini söyledi. 
     Siirt'te ilk defa böyle bir imkanın doğduğunu, kentin gelişmesi yolunda açılmayacak kapıların da Erdoğan sayesinde açılacağına inandıklarını anlatan Tanık, ''Süleyman Demirel nasıl Isparta'yı, Turgut Özal nasıl Malatya'yı ihya ettiyse, biz de Erdoğan'dan kentimizi ihya etmesini bekliyoruz'' dedi. 
     Erdoğan'ın milletvekili seçilmesi durumunda hazırladıkları birçok projeyi kendisine sunacaklarını, özellikle hayvancılığın tekrar canlandırılmasını istediklerini kaydeden Tanık, hayvan ticaretinin çok gerilediğini belirtti. 
     
     ''VAATLERDE BULUNMADIĞI İÇİN UMUTLUYUZ...'' 
     Esnaf ve Sanatkarlar Odaları Birliği ESOB Başkanı Mehmet Fırat Ayyıldız da, kentin geri kalmışlığının ve ekonomik durumunun gözler önünde olduğunu belirterek, Siirt'in kalkınmasını istediklerini dile getirdi. 
     Erdoğan'ın kent ile ilgili hiçbir vaatte bulunmadığına dikkati çeken Ayyıldız, ''Erdoğan, kentin sorunlarını çözmeye çalışacağını söyledi. Bir şey vaat etmediği için umutluyuz. Eğer vaatlerde bulunsaydı, umudumuz azalırdı. Kriz nedeniyle 9 ayda 163 esnafımız iflas etti. Esnafın sorunlarına çözüm bulunmasını bekliyoruz'' dedi. 
     Ticaret ve Sanayi Odası Başkanı Güven Kuzu ise kentte yüzde 60'lara varan yoğun bir işsizliğin olduğunu, ekonomik ve ticari durgunluğun yaşandığını kaydederek, Türkiye'nin en büyük bakır maden sahası olan ve 600 kişiyi istihdam edecek Şirvan Madenköy Piritli Bakır Madeni sahasının işletmeye açılmasını istediklerini bildirdi. 
     Kentteki sanayi tesislerinin tam kapasite ile çalışır hale getirilmesi durumunda, 2 bin kişinin çalışabileceğini, sosyo-ekonomik gelişime bakımından hayati önem taşıyan havaalanının yeniden açılmasını istediklerini söyleyen Güven, kentin sorunlarına çözüm bulunmasını beklediklerini kaydetti. 
     





</TEXT>
</DOC>
