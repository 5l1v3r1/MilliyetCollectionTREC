<DOC>
<DOCNO> 139388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/27/son/sondun10.html </URL>
<DATE> 2003/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Jennifer Lopez'in yeni lakabı ''karakedi'' 
</HEADLINE>
<TEXT>

     Ünlü yıldız Jennifer Lopez, nişanlısı Ben Affleck ile çocukluğundan beri arkadaşı olan aktör Matt Damon'ın dostluğunu bitirdi. 
     Internetteki ''imdb'' sitesinin haberine göre, bir süredir Matt Damon'ın kendisini arkadaşı Affleck'e uygun bulmaması yüzünden ünlü aktör ile kanlı bıçaklı olan Lopez, sonunda dostların arasına girdi. 
     Birbirleriyle kavga ettikleri belirtilen her iki oyuncunun yüzlerinde morluklarla görüntülenmesi ve bu morlukların nasıl olduğunu açıklamak istememeleri, iddiaları destekledi. 
     Uzun süredir yan yana gelmeyen oyunculardan Matt Damon'ın ''Stuck on You'' adlı filminin setinden bir ekip arkadaşı, sanatçının yara bere içinde olduğunu söyledi. Damon'ın çürüklerinin çok dikkati çektiğini belirten ekip arkadaşı, sanatçının moralinin de bozuk olduğunu ifade etti. 
     Çocukluklarından bu yana dost olan Matt Damon ile Ben Affleck, bugüne kadar ''Dogma'', ''Chasing Amy'' gibi çok sayıda filmde birlikte rol aldı. Sinema dünyasına birlikte adım atan ve dostlukları Hollywood'da örnek gösterilen ikili, ''The Good Will Hunting'' filminin senaryosu ile Oscar ödülü kazanmıştı. 
     
</TEXT>
</DOC>
