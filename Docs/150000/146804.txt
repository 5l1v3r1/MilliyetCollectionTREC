<DOC>
<DOCNO> 146804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/01/son/soneko25.html </URL>
<DATE> 2003/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖFK'lar kamu bankalarıyla ilgili haberlerden rahatsız... 
</HEADLINE>
<TEXT>

     Kamu bankalarında faizsiz bankacılık yapılması yönünde çalışma başlatıldığı haberleri, özel finans kurumlarında ÖFK rahatsızlık yarattı. 
     Özel Finans Kurumları Birliği Genel Sekreteri Osman Akyüz, ''Devlet ekonomiden çıkmaya çalışıyor, kamu bankaları özelleştirme gayreti içinde. Böyle bir dönemde, böyle bir girişime ne ihtiyaç var, ne de gerek var diye düşünüyoruz'' dedi. 
     Osman Akyüz, Birlik olarak böyle bir çalışmadan haberleri olmadığını belirterek, ''Ben, siyasal iktidardaki ilgili arkadaşlarla da temas ettim, 'böyle bir çalışmanız, hazırlığınız var mı ' diye. Olmadığını ifade ettiler. Adalet Bakanı ve hükümet sözcüsü Cemil Çiçek de böyle bir çalışmalarının olmadığı yönünde açıklama yaptı'' diye konuştu. 
     Türkiye'nin faizsiz bankacılık ile normal ticari bankacılığı bir arada yapan ülkelerden birisi olduğunu belirten Akyüz, Türkiye'de geçmişte tartışmalar yapıldığını ve sonuçta bu ikisinin bir arada olmayacağı, ayrı ayrı sistemle gitmesi konusunda karar verildiğini söyledi. 
     Osman Akyüz, Türkiye'de faizsiz bankacılık yapan özel kurumların, halkın bu konudaki talebini yeterince karşıladığını belirterek, ''Orada herhangi bir aksaklık, noksanlık söz konusu değil. En iyi şekilde bu hizmeti sunuyoruz'' dedi. 
     
     ''FAİZSİZ BANKACILIK İÇİN ÖFK ŞART'' 
     Devletin ekonomideki rolünü azaltmaya çalıştığına dikkati çeken Akyüz, şunları kaydetti 
     ''Bir de hadisenin şu boyutu var Devlet ekonomiden çıkmaya çalışıyor, kamu bankaları özelleştirme gayreti içinde. Böyle bir dönemde de böyle bir girişime ne ihtiyaç var, ne de gerek var diye düşünüyoruz. Bir aksama da söz konusu değil. İlave kaynak gelecek diye bir beklentinin olması da mümkün değil. Kamu bankalarımız reel sektörleri finanse etmek istiyorlarsa -ki Ziraat Bankası ve Halk Bankası bunu yapabilirler- ellerindeki imkanları Ziraat Bankası çiftçiye, Halk Bankası esnaf ve sanatkara kredi olarak kullandırabilir. 
     Netice itibariyle biz şunu söylüyoruz, Türkiye geçmişte bu tartışmayı yaptı ve bitti. Türkiye'de faizsiz bankacılık yapmak için mutlaka özel finans kurumu kurmanız lazım. Ama, ileride kamu derki 'ben ikisini bir arada yapacağım', onun mercii de TBMM'dir. Ama, biz böyle bir gerek olmadığı kanaatindeyiz.'' 
     
     2 MİLYAR DOLARLIK MEVDUAT 
     Halen 5 özel finans kurumunun sektörde faaliyet gösterdiğini anımsatan Akyüz, bu sektörün 2002 yılını 2 milyar dolar civarında bir fonla kapattığını bildirdi. 
     Özel finans kurumlarının elindeki bütün kıymetleri reel sektöre finansman olarak yansıttığını, mevduatın yüzde 80-85'ini kredi olarak kullandırdığını kaydeden Akyüz, savaş nedeniyle mevduatlarda olumsuz bir gelişme yaşanmadığını ifade etti. 
     Osman Akyüz, ''Tablo gayet iyi. Bizim savaş dolayısıyla beklediğimiz tedirginlik olmadı. Bu da çok iyi bir şey. Savaş da artık kanıksandı. Şu anda herhangi bir panik havası, bir sıkıntı gözlenmiyor. Kurumlar, normal olarak faaliyetlerine devam ediyor'' diye konuştu. 
     





</TEXT>
</DOC>
