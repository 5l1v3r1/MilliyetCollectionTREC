<DOC>
<DOCNO> 148186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/07/son/sontur12.html </URL>
<DATE> 2003/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Erdoğan "Kuzey Irak'a girme diye bir amacımız yok" 
</HEADLINE>
<TEXT>

     Başbakan Recep Tayyip Erdoğan, Türkiye'nin Kuzey Irak'a girme gibi amacının söz konusu olmadığını söyledi. 
     Erdoğan, resmi ziyaret için Ankara'da bulunan Polonya Başbakanı Leszek Miller ile düzenlediği ortak basın toplantısında gazetecilerin sorularını yanıtladı. 
     Polonyalı bir gazetecinin, bir grup Polonya askerinin Türkiye'nin güneydoğusunda hangi amaçla görev yapacağını sorması üzerine Erdoğan, ''NATO çerçevesinde sanırım söylüyorsunuz. Bu hizmetler NATO çerçevesinde yapılır'' dedi. Erdoğan, Türkiye'ye gelecek Polonya askerlerinin kimyasal maddeler konusunda uzman olduklarını belirtti. 
     Bir gazetecinin, Kürt grupların Musul ve Kerkük'e ilerlediklerini ifade ederek, Türkiye'nin hassasiyetleri dışında gelişen olayların olup olmadığını ve verilen sözlerde bir caymanın söz konusu olup olmadığını sorması üzerine Erdoğan, ABD Dışişleri Bakanı Colin Powell'ın bir süre önce Türkiye'ye yaptığı ziyarette bu konuların açıkça konuşulduğunu söyledi. Türkiye'nin hassasiyetlerini Powell'ın ziyaretinde açıkça dile getirdiğini anlatan Erdoğan, ''Bu sözlerde durmayacaklarına inanmıyorum. Bir cayma söz konusu değildir, bir uyarı ikaz söz konusu değildir'' diye konuştu. 
     Erdoğan, Kuzey Irak'taki gelişmelerle ilgili bir soru üzerine de şunları söyledi 
     ''Kuzey Irak'a girme diye bir amacımız söz konusu değildir. Irak'ın toprak bütünlüğü konusunda herhangi bir sıkıntı yaşanmadığı sürece, Musul ve Kerkük petrollerine karşı, Hazar petrollerine yönelik orayı ele geçirme harekatı olmadığı sürece, Türkiye'ye yönelik bir göç hareketi olmadığı sürece, terör örgütlerinin sınırımıza yönelik saldırısı olmadığı sürece, oradaki etnik grupların birbirlerine egemenliği söz konusu olmadığı sürece Türkiye'nin Kuzey Irak'a yönelik yürümesi, girmesi söz konusu değildir.'' 
     





</TEXT>
</DOC>
