<DOC>
<DOCNO> 119742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/19/son/soneko20.html </URL>
<DATE> 2002/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Arjantin... Öfkeli tasarruf sahipleri banka bastı... 
</HEADLINE>
<TEXT>

     Arjantin'de öfkeli mudiler, kıyı şehri Mar Del Plata'da 11 aydır dondurulmuş bulunan tasarruf mevduatlarının geri verilmesi talebiyle banka bastı. 
     Aralarında biri silahlı yüz kadar öfkeli mudi avukatlarını da yanlarına alarak şehirdeki bankalara zorla girmeye çalışmaları üzerine, Arjantin'in en büyük kamu bankalarından biri olan Banco Provincia yetkilileri Mar del Plata'daki şubeleri geçici olarak kapattı. 
     Arjantin'de bir federal mahkeme, bankacılık kısıtlamalarının kaldırılması yolunda hüküm verince, öfkeli mudiler bundan cesaretlenip insiyatifi ele almaya kalkıştı. 
     Bu ülkede bankacılık sisteminde geçen yıl toplanan 20 milyar dolarlık mevduata hükümet mudiler için geçen yılın Aralık ayında para çekme sınırlaması koymuştu. Bu sınırlamalar daha sonra aşamalı olarak gevşetilse de, binlerce Arjantinli tasarruflarının tamamına ancak mahkeme kararlarıyla kavuşabildi. 
     Bankalar mudilerin para çekme akını karşısında para çekme makinelerinin kasaları ve diğer kasalarında nakit parayı da kullanarak ödemeyi karşılamaya çabalasa da, tasarruf mevduatlarının tümünü ödeyemeyeceklerini bildirdi. 
     Bu arada, Arjantin Devlet Başkanı Eduardo Duhalde ve güçlü eyalet valileri, IMF'in taze yardımı karşılığı talep ettiği federal ve yerel yönetimler bütçesi harcamalarını kısıtlama kararı aldı. Toplantıda, ayrıca, seçimler için 27 Nisan 2003 tarihi kesinleştirilip, IMF müzakerelerine gölge düşüren siyasi belirsizlik giderildi. 
     





</TEXT>
</DOC>
