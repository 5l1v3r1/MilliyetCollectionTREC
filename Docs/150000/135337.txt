<DOC>
<DOCNO> 135337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/05/son/sontur36.html </URL>
<DATE> 2003/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis üniforması giyeceğim diye iddiaya girince... 
</HEADLINE>
<TEXT>

     İzmir'de, arkadaşları ile ''polis üniforması giyip-giyemeyeceği'' konusunda iddiaya giren genç, polis kıyafetiyle gittiği döviz bürosunda yakalandı. 
     Alınan bilgiye göre, Konya Selçuk Üniversitesi Bilgisayar Programcılığı Yüksekokulu mezunu Mümin Eser 20 , arkadaşları ile ''polis üniforması giyip- giyemeyeceği'' konusunda iddiaya girdi. Eser, polis armalı kıyafetine, kelepçe ve kuru sıkı tabancayı da takarak, oturduğu Seferihisar İlçesi'nden İzmir'e geldi. 
     Çankaya Semti'nde dolaşan Eser, Serda Döviz bürosuna girdi. Bu sırada, Eser'in lacivert kazağının renginin polis üniformasından ''daha koyu'' olduğunu fark eden bir trafik polisi, içeri girerek, gence kimlik sordu. Polis, kimliğini göstermek istemeyen Eser'i gözaltına aldı. 
     Anafartalar Karakolu'na götürülen Mümin Eser, ilk ifadesinde, ''arkadaşları ile girdiği iddia nedeniyle polis kıyafetini giydiğini'' öne sürdü. Ancak döviz bürosuna ne amaçla girdiğini ise bir türlü açıklayamadı. 
     Emniyet yetkilileri, bir süre önce Ödemiş İlçesi'nde polis üniformalı bir kişinin gasp olayı gerçekleştirdiğini, sanığın bu olayla ilgisinin de araştırıldığını kaydettiler. 
     





</TEXT>
</DOC>
