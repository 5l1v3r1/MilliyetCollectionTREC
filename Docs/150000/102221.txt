<DOC>
<DOCNO> 102221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/16/son/sondun10.html </URL>
<DATE> 2002/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Ephedra maddesi içiren diyet ilaçları için soruşturma başlatıldı 
</HEADLINE>
<TEXT>

     Amerikan Adalet Bakanlığı yetkilileri, ephedra maddesi içeren diyet ilaçlarıyla ilgili soruşturma başlattıklarını açıkladı. 
     Amerikan Gıda ve İlaç Dairesi'nin isteği üzerine başlatılan soruşturmada, ilaç firmalarının iddia ettikleri gibi kilo düşürücü ilaç pazarlayıp pazarlamadıkları ve diyet ilaçlarının bir kısmında bulunduğu bilinen ephedra maddesinin, ciddi yan etkilere neden olup olmadığı araştırılacak. 
     Ma Hung adıyla bilinen ve ABD'de ephedra adıyla yaygın bir şekilde kullanılan diyet ilaçlarının tehlikeli yan etkileri olduğunu düşünen uzmanlar, soruşturmada ephedra ile ilgili şaibelerin açıklık kazanacağını kaydetti. 
     İlacı imal eden Metabollife firmasının, FDA'nın tüm çabalarına karşın, ilacın yan etkileriyle ilgili bilgileri vermeye yanaşmadığı bildirildi. 
     FDA'nın elindeki raporlarda, firmaya 1997-2000 yılları arasında 400 bin kişinin telefon ettiği, Metabollife firnmasına açılan telefonların 13 bininin sağlık sorunuyla ilgili olduğu belirtiliyor. 
     80'e yakın telefonun ise nöbet, inme, kalp krizi ve ölümle ilgili bulunduğu sanılıyor. 
     Amerikan adalet yetkililerinin, Metabollife firmasının elinde bulunan ve hepedanın yan etkilerini ortaya koyan raporları inceleyeceği belirtildi. 
     Metabollife firmasının, ilacı kullananlardan yan etkilerle ilgili bilgi talep ettiği, fakat bilgileri yetkililere vermekten sakındığı bildirildi. 
     İçinde ephedra olan tüm diyet ilaçlarının inceleneceği ve FDA'nın yan etkiler kanıtlanabilirse ephedra içeren ilaçlarla ilgili yaptırıma gidebileceği kaydedildi. 
     -11 ÖLÜM, 10 KALP KRİZİ İDDİASI- Mayo Klinik tarafından 1995-1997 yılları arasında hazırlanan bir raporda, ephedranın salık verilen dozunun bile ciddi yan etkilere neden olduğu yer aldı. 
     Mayo Klinik raporuna gore, ephedrine olarak bilinen ephedra temelli ilacı kullananlar arasında 11 ölüm ve 10 kalp krizi meydana geldi. 
     Public Citizen adıyla bilinen tüketici grubun, uzun zamandan beri ephedra içeren diyet ilaçlarının piyasadan kaldırılması için uğraş verdiği biliniyor. Gruba göre, Metebollife firması ilacın yan etkileriyle ilgili doğru bilgi vermiyor. 
     Metabollife yetkilileri ise yapılacak soruşturmadan bir sonuç çıkmayacağını, ilacın tehlikeli olduğunun kanıtlanamayacağını belirtiyor. 
     





</TEXT>
</DOC>
