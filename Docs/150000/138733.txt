<DOC>
<DOCNO> 138733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/24/son/soneko08.html </URL>
<DATE> 2003/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomobil sahipleri, taklit parçalara dikkat 
</HEADLINE>
<TEXT>

     Türkiye'de birçok otomotiv markasının taklit parçalarının satıldığı belirtilerek, bunların araçlarda önemli sorunlara yolaçtığı ve can güvenliğini de olumsuz yönde etkilediği bildirildi. 
     Toyotasa Satış Sonrası Hizmetler Direktörü Tanju Akçagüner, Türkiye gibi marka korumanın zayıf olduğu ülkelerde taklit parça kullanımının gittikçe yaygınlaştığını vurguladı. 
     Ana üreticilerin çok büyük yatırımlar ve araştırma-geliştirme ile ortaya çıkardıkları ürünlerin taklit edildiğini kaydeden Akçagüner, araç sahiplerini, taklit parça satılmadığından emin olabilecekleri yetkili kuruluşlardan parça satın almaya ve bu tür yerlerde bakım yaptırmaya çağırdı. 
     Akçagüner, taklit ürünlerin görüntü olarak benzese de kalite açısından orijinal parçaya yaklaşmalarının mümkün bulunmadığını ifade ederek, şöyle dedi 
     ''Taklit edilen parçalar ağırlıklı olarak sürümü yüksek olan bakım parçalarından oluşuyor. Örneğin yağ filtreleri, fren balataları, hava filtreleri gibi ürünler için tüm markalarda bu durum yaşanıyor. Dış görünüşünü benzer yapabiliyor ve müşterinin bunu anlama imkanı da çok zor. Bu ürünlerde kaliteyi içinde kullanılan malzemenin kalınlığı, geçirgenliği, basınç altında patlamaması gibi unsurlar belirliyor. Türkiye'de birçok markanın piyasada taklit parçası satılıyor ve bunlar araca zarar vererek, can güvenliğini de olumsuz etkileyebiliyor'' Taklit ürünlerin daha ucuz olmasının bir cazibe yarattığını belirten Akçagüner, ancak parça ömürlerinin kısalığı ve yarattıkları sorunların daha büyük maliyetler açabildiğine dikkati çekti. 
     
     TAKLİT VE ORİJİNAL KARŞILAŞTIRMASI 
     Toyotasa'nın belirlemelerine göre bazı orijinal ve taklit parçalar arasında şu farklar bulunuyor 
     Yağ Filtresi Orijinali, iki katlı filtre kağıdı kullanıldığından tozu tamamen tutar ve tıkanmayı önler. Filtre kağıdı daha kalın ve dayanıklı olurken, her zaman uygun miktarda yağ akışı sağlar ve tıkanma durumunda by-pass valfi sayesinde motoru korur. 
     Taklidinde ise tek katlı ve ince filtre kağıdı kullanıldığından çabuk yırtılma oluşur ve yağı tam süzmez. Bunun sonucunda pahalı motor arızalarına yol açar. Yine filtre kağıdı kısa zamanda yırtılıp dağılarak yağ kanallarını tıkar ve yüksek maliyetli onarımlara neden olur. By-pass valfi yoktur, bu yüzden filtre tıkandığında yağ akışı kesilerek motorun yağsız kalmasına yol açar. 
     Yakıt filtresi Orijinali, boyutu 10 mikrona kadar olan partikülleri tutar, yakıt içindeki pisliği tamamen süzer. Düzgün bir yakıt akışı sağlarken, üstün kaliteli plastikten üretildiği için sızdırmaz ve ısıya dayanıklı. Taklit filtrenin süzme yeteneği iyi olmadığından, yakıt içersindeki su ve yabancı maddeleri tutamaz ve bunun sonucunda yakıt sisteminde tıkanmalara ve korozyona neden olarak pahalı motor arızalarına neden olur. 
     Filtre malzemesi kısa zamanda sertleşip dağılır, yakıt hatlarını tıkayarak motor performansını düşürür, yüksek maliyetli onarımlarla karşılaşılabilir. Ayrıca kalitesiz plastik malzeme nedeniyle zaman içinde ısı ile çatlar ve çok tehlikeli yakıt sızıntılarına yol açarak hayati tehlike yaratır. 
     Fren balatası Araç için hayati önem taşıyan parçalar arasında yer alan fren balatalarının orijinali, her türlü yol şartlarında güvenli ve konforlu bir duruş sağlar. Fren mesafesi kısadır, yüksek ısıdan, hızdan ve sudan etkilenmez. Asbestsiz olduğundan çevrecidir. Taklidi ise fren anında ses ve titreşim yaratıp dengesiz bir duruşa yol açarak, sürüş emniyetini ve konforunu bozar. Uygun olmayan sert malzemeden yapıldığından, fren disklerinde ve fren sisteminde onarımı pahalı zararlara neden olur. Ayrıca fren mesafesi uzundur, yüksek ısıda çabuk deforme olur ve kullanım ömrü kısadır. 
     Hava filtresi Motorun akciğerleri konumundaki hava filtresinin orijinali düzgün hava akışı sağlar. Çok katlı olduğu için toz tutma yeteneği çok yüksektir. Maksimum motor performansı sağlar ve uzun süreli kullanılır. Taklidinde ise filtre malzemesi kısa zamanda yırtılıp dağılarak motorun kolaylıkla hasar görmesine neden olur ve önemli motor arızalarına neden olur. Genellikle tek katlıdır ve tozu gerektiği gibi tutamaz. Çabuk tıkanarak motor performansını düşürür ve araç gerektiği gibi hızlanmaz. Aşırı yakıt tüketimine yol açar. 
     Amortisör Bu parçanın orijinali, aracın süspansiyon sistemindeki yaylarla birlikte aracın şasisinin hareketini dengeleyerek, lastiklerin yol ile temasını koruyup, kontrol eder. Ayrıca araca uygun dizayn edildiğinden emniyetli ve uzun ömürlüdür. Taklit amortisör ise konforsuz ve kontrolsüz araç sürüşüne neden olurken, aracın yol tutuşunu olumsuz etkileyerek hayati tehlike yaratır. Araca uygun üretilmediğinden diğer süspansiyon elemanlarında onarımı pahalı tahribatlara yol açar. Kısa sürede yağ kaçırarak işlevini yerine getiremez hale gelir. Lastik ömrünün kısalmasına ve kötü frenleme performansına neden olur. 
     





</TEXT>
</DOC>
