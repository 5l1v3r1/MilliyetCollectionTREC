<DOC>
<DOCNO> 142862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/15/son/sondun07.html </URL>
<DATE> 2003/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'den Erdoğan'a tebrik ve uyarı "Zaman dolmak üzere" 
</HEADLINE>
<TEXT>

     ABD Dışişleri Bakanlığı sözcüsü Richard Boucher, yeni hükümette Başbakan olan Recep Tayyip Erdoğan ve Dışişleri Bakanı Abdullah Gül'ü tebrik etti. 
     Boucher, ''Cumhurbaşkanı Ahmet Necdet Sezer, kabine listesini kabul etti ve buradan da anlıyoruz ki Adalet ve Kalkınma Partisi Genel Başkanı Recep Tayyip Erdoğan şimdi başbakan. Kendisini kutluyoruz. Bölgedeki barış ve güvenlik güçlüklerinin aşılması ve ikili ilişkilerin tüm önemli alanlarında Erdoğan ile birlikte çalışmayı bekliyoruz'' dedi. 
     Richard Boucher, ''Aynı zamanda yeni Dışişleri Bakanı Abdullah Gül'ü de kutluyoruz. ABD Dışişleri Bakanı Colin Powell, Gül'ün daha önceki görevinde olduğu gibi, Gül ile birlikte çalışmayı sürdürmeyi bekliyor'' diye konuştu. 
     ABD Başkanı Bush'un, Erdoğan'a gönderdiği mektupta, hava sahası için talebini ilettiği haberlerine ilişkin bir soru üzerine Boucher, Türkiye'den pekçok talepte bulunduklarını ve ''bütün taleplerinin'' gerçekleştirilmesine yönelik ilgilerinin sürdüğünü kaydetti. 
     
     ''HALEN TÜRKİYE'DEN KUZEY CEPHESİ İÇİN UMUTLUYUZ'' 
     ABD'nin halen Türkiye üzerinden bir kuzey cephesi umudunu koruduğunu belirten Boucher, ''Türk hükümetiyle görüşmelere devam ediyoruz. Büyükelçimiz Türkiye'de, yetkililerle aktif görüşmeleri sürdürüyor ve durum, ihtiyaçlarımızı, bütün taleplerimizi anlatıyor. Buna ek olarak biz de siyasi duruma ilişkin ne yapmaya niyetlendiklerine ilişkin analizleri dinliyoruz'' dedi. 
     Görüşmelerin halen devam ettiğine dikkati çeken Boucher, ''Şu noktada, Türkiye'den bir kuzey seçeneği alma umudunu sürdürdüğümüzü söylemeliyim. Ancak hepimiz biliyoruz ki zaman neredeyse dolmak üzere ve ABD ile Türkiye arasında bir anlaşma olmadan çatışmaların başlayabileceği varsayımı üzerinden hareket etmek zorundayız. Başkan George W. Bush, barışçı yolla olmazsa, Saddam Hüseyin'i çok yakın gelecekte silahsızlandırma konusunda ilerleme kararlılığını açıkça ifade etti'' diye konuştu. 
     Boucher, Türkiye'de, hava sahasını açma konusunda gelişme olmaması ihtimaline karşı Ürdün ve İsrail'den talepte bulunulmasına ilişkin bir soruya, ''Bu süreç içinde, yabancı hükümetlerden spesifik taleplerimizle ilgili konuşmuyoruz. Türklerle durum farklı. Çünkü parlamentoya bu taleple gittikleri için, hem onlar hem de bizim için artık kamuoyuna açılmış bir mesele'' karşılığını verdi. 
     
     ABD KUZEY IRAK TUTUMUNDA ISRARLI 
     Richard Boucher, Kuzey Irak'ta Türkiye'nin rolüne ilişkin sorulara karşılık, ''Türk yetkililerle bu duruma ilişkin yakın temastayız. Yoğun biçimde Kuzey Irak'ı görüşüyoruz. Irak muhalefetiyle de bu konuları konuşuyoruz. Biz şunu çok açık şekilde belirttik ki, Kuzey Irak'ta herhangi bir tek taraflı faaliyete kuvvetle karşı olmayı sürdürüyoruz. Bu, Türkler'in de çok açıkça anladıkları bir durumdur'' dedi. 
     Boucher, Türkiye ile ABD'nin, bütün tarafların hükümette temsil edildiği, tek bir Irak'a ilişkin vizyonu paylaşmakta ortak çıkarı bulunduğunu söyledi. Türkiye ile ABD'nin, Irak'ta barışçı, demokratik olarak temsil edilen bir Irak görmek gibi ortak hedefleri olduğunu ve bu uğurda iki ülkenin işbirliği yaparak çok yakın çalıştığını kaydetti. 
     Savaş durumunda Kuzey Irak'ta Türklerle nasıl bir koordinasyon sağlanacağı sorusunu cevaplayan Boucher, ''Biz askeri operasyonlarla ilgili konuşmuyoruz. Size söyleyebileceğim, Türk hükümetinin önüne kuzey cephesi için, Türkiye'den operasyonlar için çeşitli talepler koymayı sürdürdüğümüzdür. Bunun politik kısmına karar vermek onların işi. Türkiye'den bir faaliyet olacak mı, olmayacak mı, ABD kuvvetleri içinde yer alacak mı, diğer koalisyon ülkeleriyle koordinasyon olacak mı, bunlar, taleplerin kabul edilmesine bağlı'' dedi. 
     





</TEXT>
</DOC>
