<DOC>
<DOCNO> 145098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/24/son/sontur15.html </URL>
<DATE> 2003/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte değiştirilen vergi iade sistemi... 
</HEADLINE>
<TEXT>

     Vergi sisteminde değişiklikler öngören yasa tasarısıyla işçi ve memurların vergi iadesinde 2004 yılı başından itibaren sistem değişikliğine gidiliyor, yeni düzenlemeyle vergi iadeleri bir miktar düşürülüyor. 
     IMF'ye verilen taahhütlere ilişkin düzenlemeler getiren tasarıyla gelir vergisi tarifesi de değiştiriliyor. Kanunun yayımı tarihinde yürürlüğe girecek yeni düzenlemeyle gelir vergisinde ilk oran, işçi ve memurlar için bugünkü gibi yüzde 15'den başlayacak ve yüzde 40'da sona erecek. 
     Beyannameli vergi mükellefleri için oran artışına gidilecek ve yeni tarife bu kesimler için yüzde 20'den başlayıp, yüzde 45'de bitecek. 
     Gelir vergisinde ilk oran, daha önce çıkarılan bir kanunla ücretliler dışında kalan kesimler için son 3 yılda yüzde 20'den başlatılmış, 2003 yılı başında ise yüzde 15'e düşmüştü. 
     Tasarıda halen 5 milyar, 12 milyar lira olarak sıralanan mevcut dilimlerde ise değişikliğe gidilmedi. 
     Gelir vergisine esas alınacak ilk dilim ile Gelir Vergisi Kanunu'nda yer alan diğer maktu hadler her yıl yeniden değerleme oranına göre artırılacak. 
     
     VERGİ İADESİNDE YENİ MODEL 

     Tasarıya göre, işçi ve memurların vergi iadesine ilişkin özel gider indirimi 2003 yılı sonunda uygulamadan kalkıyor, yerine yeni bir model geliyor. Tasarı ile çalışanlar, bu yıl topladıkları belgeler için 2004 yılı Şubat ayında, mevcut sisteme göre vergi iadesi alacak. 
     2004 yılı başında ise sistem değişecek. Yeni modelde, yine eğitim, sağlık, gıda, giyim ve kira harcamaları için fatura ve fiş toplanacak. Bunlar, şu an olduğu gibi yıl sonunda işverene teslim edilecek. Ancak, verilecek fatura ve fiş tutarı, gelir vergisindeki toplam matrahı geçemeyecek. 
     Çalışanlar, yeni sistemde topladıkları fatura ve fişlerin ilk 3 milyar lirası için yüzde 8, üç ile altı milyar lira arasındaki bölüm için yüzde 6, altı milyarı aşan kısım için de yüzde 4 vergi iadesi almaya hak kazanacak. Bu iadeler, şimdiki gibi vergiden mahsup edilecek. 
     Öngörülen sistem, asgari ücretlinin vergi iadesinde bir miktar iyileşme sağlarken, diğer ücretlilerin aldıkları vergi iadesini ise düşürecek. Halen topladığı belgelerin yüzde 8'i ile 10'a arasında vergi iadesi alan yüksek ücretliler, yeni sistem ile yüzde 4 dolayında bir kayba uğrayacak. 
     
     SPORCULARA VERGİ KOLAYLIĞI 

     Yatırım indirimindeki yüzde 19.8'lik stopaj kalkacak. 
     Altın ticaretiyle uğraşanların stok beyanlarındaki değerler İstanbul Altın Borsası'nın aynı tarihteki has altın kapanış fiyatından düşük olamayacak. Maliyet bedelinin bunun altında olması halinde, aradaki fark satış karı kabul edilecek. 
     Sporculara, 2007 sonuna kadar ücret olarak yapılan ödemeler gelir vergisinden müstesna tutulacak. Bu ücretler üzerinden yüzde 15 oranında gelir vergisi tevkifatı yapılacak. Bu oran, Bakanlar Kurulu'nca yüzde 25'e kadar artırılabilecek veya yarısına kadar indirilebilecek. 
     




</TEXT>
</DOC>
