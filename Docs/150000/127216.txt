<DOC>
<DOCNO> 127216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/27/son/sondun10.html </URL>
<DATE> 2002/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Tom Cruise ve Penelope Cruz çiftinin evliliği suya düşüyor 
</HEADLINE>
<TEXT>

     Amerikan film yıldızı Tom Cruise'un, sevgilisi İspanyol oyuncu Penelope Cruz'la planlanan evliliği, aile planlaması konusundaki fikir ayrılığı nedeniyle suya düşmek üzere. 
     Alman Abendzeitung gazetesindeki iddiaya göre, Cruise'un düğünü iptal etme nedeni, Cruz'un kariyerinin tehlikeye gireceği kaygısıyla çocuk sahibi olmayı birkaç yıl ertelemeyi istemesi. 
     Çiftin bir arkadaşı, Cruise'un sevgilisine, ''İşin geleceğimizden daha önemliyse bu iş inceldiği yerden kopsun'' diyerek yanından ayrıldığını belirterek, Cruz'un bu konuşmadan çok etkilendiğini ve Cruise'u kaybetmekten çok korktuğunu söyledi. 
     Cruise-Cruz çifti ilkbaharda Malta adasında 10 milyon dolara malolacak görkemli bir düğünle dünya evine girecekti. 
     
</TEXT>
</DOC>
