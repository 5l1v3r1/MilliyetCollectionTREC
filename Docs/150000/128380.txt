<DOC>
<DOCNO> 128380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/02/son/sontur21.html </URL>
<DATE> 2003/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Manavgat'ta cinayet ve tecavüzün sanıklarından biri yakalandı 
</HEADLINE>
<TEXT>

     Antalya'nın Manavgat İlçesi'nde, bir otelde animatörlük yapan Mustafa Yoldaş'ın öldürülmesi, kız arkadaşı Alman turiste tecavüz edilmesi olayının faili olarak aranan 2 zanlıdan birinin Ankara'da yakalandığı bildirildi. 
     Manavgat Kaymakamı Mehmet Çapraz, yaptığı açıklamada, kimliği belirlenen iki sanıktan Ç.Ç'nin Ankara'da yakalandığını ve güvenlik güçleri tarafından Manavgat'a getirilmek üzere yola çıkartıldığını söyledi. 
     Çapraz, yakalanan zanlının adam yaralama, kadın pazarlama, hırsızlık, gasp gibi birçok suçtan sabıkasının olduğunun belirlendiğini kaydetti. 
     Manavgat'ın Side Tatil Beldesi'ndeki Hane Otel'de animatör olarak çalışan Mustafa Yoldaş ile Alman kız arkadaşı S.H.H. 16 , 29 Aralık günü 2 kişi tarafından kaçırılmış, Mustafa Yoldaş, Taşkesiği Köyü yakınlarındaki bir göl kıyısında öldürülmüş, S.H.H. ise tecavüze uğramıştı. 
     Olay, Alman turist S.H.H'nin, olaydan sonra otostopla geldiği Manavgat'ta jandarmaya başvurması üzerine ortaya çıkmış, Mustafa Yoldaş'ın cesedi 3 günlük aramadan sonra dün, Karpuzçayı üzerindeki küçük gölcüklerden birisinin kıyısında bulunmuştu. 
     





</TEXT>
</DOC>
