<DOC>
<DOCNO> 111857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/08/son/sonspo17.html </URL>
<DATE> 2002/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Alaves, ilk turda Ankaragücü'nü elemişti. 
</HEADLINE>
<TEXT>

     Beşiktaş, UEFA Kupası 2. turunda, bu kupadaki Türk temsilcilerinden Ankaragücü'nü 2-1 ve 3-0'lık sonuçlarla eleyen İspanyol ekibi Alaves ile eşleşti. 
     İspanyol ekibi, şu anda kendi liginde 4 puanla 15. sırada yer alıyor. Alaves, yaptığı 5 maçta, 1 galibiyet, 1 beraberlik, 3 yenilgi alırken, 6 gol attı, 10 gol yedi. 
     28 yaş ortalamasına sahip Alaves, kadrosunda 7 ayrı ülkeden toplam 9'u yabancı toplam 24 futbolcu bulunduruyor. Romanya ve Arjantin'den 2'şer, Fransa, Norveç, Hollanda, Uruguay ve Brezilya'dan 1'er futbolcu İspanyol ekibinin kadrosunda yer alıyor. 
     Takımda en genç oyuncu 22 yaşındaki İspanyol kaleci Ruben, en yaşlı futbolcu ise 34 yaşındaki defans oyuncusu yine İspanyol Karmona. 
     Beşiktaş, Alaves ile ilk maçı 31 Ekim Perşembe günü İspanya'nın Vitoria kentinde, rövanş karşılaşmasını da 14 Kasım Perşembe günü İstanbul'da yapacak. 
     Öte yandan, Ankaragücü'nün Alaves ile UEFA Kupası 1. tur rövanş maçını yaptığı Bask bölgesinin başkenti Vitoria'nın Mendizorrozza Stadı'nda maç sırasında tatsız olaylar yaşanmıştı. 
     Karşılaşmanın ilk yarısında sahaya giren iki terör örgütü sempatizanı oyunun durmasına neden olmuş, ikinci yarıda ise Alaves taraftarlarının bulunduğu kale arkası tribününde örgüt yanlısı pankart açılmıştı. 
     İspanyol polisinin yeterli güvenlik önlemleri alamaması sonucu, ilk yarıda sahaya giren söz konusu iki kişi, ikinci yarıda da aynı girişimde bulunmuştu. 
     





</TEXT>
</DOC>
