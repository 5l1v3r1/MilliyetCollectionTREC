<DOC>
<DOCNO> 128105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/31/son/soneko24.html </URL>
<DATE> 2003/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Ersin Özince 2003, aktiflerin ve karlılığın arttığı bir yıl oldu 
</HEADLINE>
<TEXT>

     İş Bankası Genel Müdürü ve Türkiye Bankalar Birliği Başkanı Ersin Özince, 2003 yılının bankacılık sektöründe konsantrasyonun, toplam aktiflerin, kredilerin, karlılığın ve sermaye yeterliliğinin arttığı bir yıl olduğunu bildirdi. 
     Ersin Özince, 2003 yılında ekonomide olumlu gelişmeler kaydedildiğini vurgulayarak, sektörün bu dönemde Mayıs 2001'de uygulamaya konulan ''Bankacılık Sistemi Yeniden Yapılandırma Programı'' ile başlatılan değişimin etkilerini yaşamaya devam ettiğini ve büyüme trendini sürdürdüğünü söyledi. 
     Banka sayısının 2003 yılında 51'e gerilediğini, buna bağlı olarak banka şubesi ve çalışan sayısının azaldığını anımsatan Özince, bu çerçevede sektörde büyük bankaların ağırlığının 2001'den bu yana arttığını, Eylül 2003 itibariyle en büyük 5 bankanın toplam aktiflerden aldığı payın yüzde 60, mevduattan aldığı payın yüzde 63 ve kredilerden aldığı payın yüzde 54 olduğunu belirtti. 
     Bankacılık sistemi toplam aktifinin 2003 yılının ilk 9 ayında 162.6 milyar dolara, özkaynakların 23.5 milyar dolara, 2002 sonunda 1.4 milyar dolar olan toplam sektör karının ise 3.2 milyar dolara ulaştığına işaret eden Özince, sermaye yeterlilik rasyosundaki iyileşmenin sürdüğünü ve takipteki kredilerin toplam kredilere oranının yüzde 14.8'e gerilediğini kaydetti. 
     
     ''2003'TE BEKLENTİLER İYİLEŞTİ'' 
     Özince, dalgalı kur sisteminin etkisiyle, bankacılık sektörünün yılın bazı dönemleri dışında açık pozisyon taşımadığına değinerek, şöyle devam etti 
     ''Artan karlılık, yükselen sermaye yeterlilik rasyosu, göreceli olarak önemi azalmaya başlayan takipteki krediler ve kontrollü açık pozisyon politikaları bankacılık sektöründeki kırılganlığın giderek azaldığına işaret etmektedir. Enflasyon ile mücadelede elde edilen başarı ve bütçe disiplininin korunması, 2003'te beklentilerin iyileşmesini ve ekonomide istikrarın korunmasını sağlamış, bankacılık ürünlerine olan talebi olumlu yönde etkilemiştir. 2003 yılı, bankacılık sektöründe konsantrasyonun, toplam aktiflerin, kredilerin, karlılığın ve sermaye yeterliliğinin arttığı bir yıl olmuştur.'' Tasarruf mevduatına verilen devlet güvencesinin yılın ikinci yarısında sınırlandırılmasının, tasarruf sahiplerini banka seçiminde daha dikkatli olmaya zorlayacağına işaret eden Özince, bankaların 2004'te risk yönetimi ve iç denetime yönelik uygulamalarının giderek kurumsallaşmasının beklendiğini kaydetti. 
     Özince, 2004'te bankacılık sektöründe ilk 5 bankanın payının artmaya devam edeceğini belirterek, ''2004, bireysel bankacılık hizmetlerinin daha da önem kazanacağı, kredilerde belirgin bir canlanmanın yaşanacağı ve rekabetin yoğunlaşacağı bir yıl olacaktır. En iyi hizmeti en uygun fiyatla pazarlayan, güç ve güven sarsmayan, istikrarlı bir yönetim yapısı sergileyen bankaların başarılı olacaklarına inanıyorum'' ifadesini kullandı. 
     
     ''HEDEF İSTİKRARIN DEVAMININ SAĞLANMASI OLMALI'' 
     Bankalar Birliği Başkanı Özince, bankacılık sektörünün yakın dönemde yaşanan gelişmelerden çok ciddi dersler çıkardığını, özeleştirisini yaptığını ve yapmaya devam ettiğini belirterek, ''Sektörümüz, bankacılık mesleği ile bağdaşmayan temel düzenlemelere, ilkelere ve teamüllere aykırı davranışlar yüzünden yaşanan olumsuzlukların tekrarlanmaması, sektöre duyulan güvenin güçlendirilmesi ve itibarının artırılması için daha dikkatli bir gayret içindedir, sorumluluk almaya hazırdır'' dedi. 
     Özince, bankacılığın sağlıklı piyasa koşullarında itinayla yapılması gereken bir iş kolu olduğuna işaret ederek, şöyle devam etti 
     ''Sağlıklı piyasa için öncelikle her alanda istikrar gereklidir. Siyasi ve ekonomik istikrarın yanı sıra rekabet ortamının da sağlıklı bir serbest piyasa için şart olduğu kanısındayım. Dolayısıyla bankalarımız ve bankacılık ürün ve hizmetlerinin muhatabı olan tüm birey, kurum ve kuruluşlarımızın istikrarın bu anlamda sağlanması için çaba göstermesi gereklidir. Serbest piyasa istikrarla çalıştırılamıyorsa, ekonominin ve özellikle bankacılığın sağlığı olumsuz etkilenir. Bu konuda ülkemiz ve özellikle bankacılık sektörümüz yeterince tecrübe kazanmıştır. Bu nedenle ilk hedef, siyasi ve ekonomik istikrarın süreklilikle sağlanması ve korunması olmalıdır. Bu amaçla yapısal reformlar yalnız programlar ve mevzuat yönüyle değil, fiilen de icra edilmelidir.'' 
     
     ''TL'NİN DEĞERİNİ PİYASA OYUNCULARI BELİRLEYECEK'' 
     Özince, 2003 yılında ekonomide kaydedilen olumlu gelişmelerin 2004 yılında da devam etmesinin beklendiğini, yüksek kapasite kullanım oranı ve yatırım teşvik belgelerinde kaydedilen rekor artışların 2004'te özel sektör yatırımları ile istihdamın artacağına işaret ettiğini bildirdi. 
     2004 yılında talepteki ılımlı artış, döviz kurlarının istikrarlı seyri ve sıkı maliye politikasının devamı halinde enflasyonda yüzde 12'lik resmi hedefe ulaşılabileceğini vurgulayan Özince, ''Enflasyonla mücadelede Merkez Bankası'nın kararlılığı ve alınan sonuçlar, 2004 yılı hedeflerine ulaşma konusundaki beklentileri olumlu yönde etkilemektedir'' dedi. 
     Enflasyondaki gerileme paralelinde Merkez Bankası'nın, kısa vadeli faiz oranlarını düşürmeye devam edeceğini dile getiren Özince, dalgalı kur rejimi çerçevesinde 2004 yılında da TL'nin yabancı paralar karşısındaki değerini piyasa oyuncularının belirleyeceğini söyledi. 
     Finansal piyasaların bileşik kaplar şeklinde çalıştığını, para ve menkul kıymetlerin giderek daha serbestçe dolaştığını vurgulayan Özince, bu dolaşıma yeterince aracılık edebilmenin uluslararası standartlar gerektirdiğini ifade etti. 
     
</TEXT>
</DOC>
