<DOC>
<DOCNO> 132870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/24/son/sondun08.html </URL>
<DATE> 2003/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Pentagon'un casus bilgisayarına ABD senatosundan red... 
</HEADLINE>
<TEXT>

     ABD Kongresi'nin üst kanadı olan Senato, Savunma Bakanlığı Pentagon tarafından hazırlanan ve ülkedeki bütün bilgisayarların gerektiğinde bir casus süper bilgisayar tarafından denetlenebilmesini öngören projeye finansman sağlanmasını, Amerikan vatandaşlarının haklarının ihlal edileceği gerekçesiyle reddetti. 
     Demokrat Senatör Ron Wyden'ın önerisi üzerine projeye finansman verilmemesi, Senato genel oturumunda redddildi. 
     Washington'daki gözlemciler, 11 Eylül terör saldırılarının ardından ABD'de kişisel özgürlüklerin daraltıldığı bir dönemde, muhalefetteki demokrat partinin bu başarısının dikkat çekici olduğunu belirtiyorlar. 
     Senatör Wyden, karardan sonra yaptığı açıklamada, ''Ulusal güvenlik gerekçesiyle bile olsa, sıradan Amerikan vatandaşlarının kişisel haklarının böyle bir ''casus bilgisayar'' projesiyle ihlal edilmesinin doğru olmadığını tescil ettik. Terörle savaşırken bile temel özgürlüklerimizden fedakarlık etmemeliyiz'' dedi. 
     Senatonun kararı uyarınca Pentagon, 60 gün içinde ya projeden vazgeçecek, ya da projenin neden gerekli olduğunu senatoya ayrıntılı şekilde açıklayacak. 
     İkinci seçeneğin gerçekleşmesi durumunda Senato kararını gözden geçirecek. 
     Pentagon'un terörle mücadelede önemli bir silah olarak nitelendirdiği casus süper bilgisayar projesinin başında, 1980'li yıllardaki İran kontra skandalına karışan eski ulusal güvenlik danışmanı John Poindexter'ın bulunması liberal çevrelerin ayrıca tepkisini çekmişti. 
     





</TEXT>
</DOC>
