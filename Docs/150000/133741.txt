<DOC>
<DOCNO> 133741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/28/son/sontur34.html </URL>
<DATE> 2003/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan "Türkiye Irak'ta karar sürecinde yeralmalı" 
</HEADLINE>
<TEXT>

     AK Parti Genel Başkanı Recep Tayyip Erdoğan, Afganistan'da yaşanılanların, Irak'ta yaşanılmasından yana olmadığını belirterek, ''Afganistan'daki karar sürecinde Türkiye yer alamadı. Irak'ta Türkiye karar sürecinde yer almalıdır'' dedi. 
     Erdoğan, NTV'de, Ankara Temsilcisi Murat Akgün'ün Irak konusundaki sorularını yanıtladı. 
     Uluslararası silah denetçilerinin raporunu BM'ye sunduğu anımsatılarak, Türkiye'nin Irak krizinin neresinde olduğunun sorulması üzerine Erdoğan, süre daraldıkça sıkıntıların büyüdüğünü söyledi. 
     Verilen raporun çok net ve aydınlatıcı olmadığını ifade eden Erdoğan, bu konuyla ilgili düşüncelerinin, barış umutlarının bitmediği noktasında olduğunu vurguladı. 
     Erdoğan, ABD'nin, büyüklüğüne yakışır bir şekilde, sorunu barışçı yollarla çözmesi gerektiğini ifade ederek, Saddam Hüseyin'in de BM kararına uymasının işi kolaylaştıracağını belirtti. 
     Türkiye'nin, bundan sonraki adımının sorulmasına karşılık Erdoğan, şu anda telefon diplomasisi ile bazı şeylerin yürütüldüğünü, bu süreç içerisinde rapor hakkında net tavırları görmek istediklerini vurguladı. 
     Bu haftanın çok önemli olduğunu anlatan Erdoğan, ''Berlusconi ve Blair'in ABD'ye seyahatleri olacak. Bu seyahatlerle birlikte bazı açıklamalar yapılacağı inancındayım. Daha net bir tablo, değerlendirme imkanı doğacak. AB ülkelerinin düşüncelerinde netleşmeler oluşmakta. Alınacak kararın, bir koalisyon niteliği taşıması önem arz ediyor. BM kararı da bunu yönlendirecektir'' diye konuştu. 
     Erdoğan, ABD'den, Irak konusunda farklı açıklamalar yapıldığının anımsatılması üzerine, bazı muğlak görüntülerin hatta bazı gizli anlaşmaların bulunduğunu söyledi. 
     
     ''YOĞURDU ÜFLEYEREK YEMEK'' 
     Türkiye'nin Irak'ta 1991 yılında bir tecrübesinin olduğuna işaret eden Erdoğan, Türkiye'nin durumunun, olayla ilgisi olmayan ülkelerin değerlendirmesine benzemediğini dile getirdi. Erdoğan, 1991 yılında verilen sözlerin tutulmamasının, Türkiye'nin vereceği kararı da zorlaştırdığını ifade ederek, ''Yoğurdu üfleyerek yemek durumundayız'' dedi. 
     Erdoğan, ''Bazı şeyler Meclis'in gündemine ne zaman gelecek '' sorusu üzerine, bu hafta içerisinde ABD Başkanı Bush'un açıklaması, ABD'ye yapılacak ziyaretler ve MGK toplantısının ardından bir hasıla çıkacağını, bundan sonra bir değerlendirmenin olacağını kaydetti. 
     AK Parti'nin, 1-2 Şubat tarihlerinde, MKYK, il başkanları, Kurucular Kurulu toplantılarını yapacağını anlatan Erdoğan, bu toplantılarda örgütün düşüncelerini alacaklarını ve bir yol haritası çizeceklerini kaydetti. 
     
     ''HÜKÜMET, HALKINA RAĞMEN BU KARARI VEREBİLİR Mİ '' 
     Türkiye'nin uluslararası kuruluşun bir üyesi olduğunu anımsatan Erdoğan, sözlerini şöyle sürdürdü 
     ''BM'nin burada bir kararı olabilir. Bu karar, Türkiye'yi bağlayıcı mıdır, değil midir Samimi olmak lazım. Türkiye, konumunu buna göre değerlendirmek durumunda, kararı da verirken buna göre verecek. Kim verecek bu nihai kararı, TBMM verecek. Hükümet, TBMM'ye rağmen, dolayısıyla halkına rağmen böyle bir kararı verebilir mi Eğer, demokratik bir ülkede yaşıyorsak veremezsiniz. Demokratik parlamenter sistem içerisinde bu görevi yürütüyorsunuz. Bu hassasiyetleri dikkate alarak, bunu yapmak durumundasınız. Orada müzakereler yapılır, bunun sonucunda çıkacak karar neyse ona da uyulur. Şu anda, parlamentoya birden gidilemiyor. Neden, her şey netleşmediği için. Her şey netleşir, ondan sonra da oraya gidilir. Bizden öncekilerin yaptığı gibi, ortada bu tür belgeler yokken, gidelim, yetki alalım, ondan sonra da hükümet olarak yetkiyi kullanalım. Bize göre, bu aceleci bir anlayıştır, net değildir, fludur. Böyle bir anlayışın içerisine giremeyiz. Bütün belgeler toplanır, sonra Meclis'i toplamak zor değil.'' 
     
     ''OLAYIN BİR DE SONRASI VAR'' 
     Erdoğan, ABD'nin terör örgütü PKK ile görüştüğüne yönelik haberlerin anımsatılması üzerine, ABD büyükelçisinin bu haberleri yalanladığını, bu yalanlamanın ardından birşey söylemesinin doğru olmayacağını söyledi. 
     ''Türkiye'nin şu andaki politikaları, bir savaş sonrasında Irak'ın geleceği konusunda söz sahibi olmasına yeterli politikalar mı '' yönündeki soruyu yanıtlarken Erdoğan, Afganistan'da yaşanılanların, Irak'ta yaşanılmasından yana olmadığını belirtti. Afganistan'daki karar sürecinde, Türkiye'nin yer alamadığına işaret eden Erdoğan, ''Irak'ta, Türkiye karar süreci içinde yer almalıdır. Olayın, öncesi, anı yok, bir de sonrası var. Afganistan karar sürecinde yer almamıştır. Daha sonra barışın korunması için görev üstlenmiştir'' diye konuştu. 
     





</TEXT>
</DOC>
