<DOC>
<DOCNO> 133043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/25/siyaset/siy05.html </URL>
<DATE> 2003/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Seçim şaibeli demek komik 
</HEADLINE>
<TEXT>

     DAVOS Milliyet 

     AKP lideri Recep Tayyip Erdoğan, YSK Başkanvekili Ahmet Hamdi Ünlü’nün "seçimlerin dürüstlüğü ilkesinin zedelendiği" açıklamasına tepki göstererek, "Seçime şaibeli denilmesi komik. Türkiye’de seçim olmuştur ve bitmiştir. Geriye dönüş söz konusu değil" dedi. 
     Davos Zirvesi’ne katılan Erdoğan, basın toplantısında soruları yanıtladı. Erdoğan, GP ve İP’in 3 Kasım seçimlerinin iptali için yaptıkları başvurunun anımsatılması üzerine, Yüksek Seçim Kurulu’nun YSK verdiği kararın tartışılmaz olduğunu, Anayasa Mahkemesi’nin kararının da geriye işlemeyeceğini kaydererek, "Bunları biliyorlar ama itirazda bulunuyorlar. YSK, onlara gereken cevabı verecektir. Seçimin yenilenmesi olmaz" diye konuştu. 
     
     Siirt kararı belli değil 
     Erdoğan, Siirt’ten aday olup olmayacağı sorusuna ise "31 Ocak’ta her şey belli olacak" yanıtı verdi. 
     Genel başkanlığıyla ilgili gelişmeler konusunda Davos’ta kendisine sürekli sorular sorulduğunu belirten Erdoğan, "Türkiye’yi yakından takip eden ülkeler Biz bundan bir şey anlamadık’ diyorlar. Biz de kendilerine anlatıyoruz. Kurucular Kurulu’nun tekrar karar verdiğini söylüyoruz" şeklinde konuştu. 
     



 SİYASET 
















</TEXT>
</DOC>
