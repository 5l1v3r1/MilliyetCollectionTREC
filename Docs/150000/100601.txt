<DOC>
<DOCNO> 100601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/07/son/sontur17.html </URL>
<DATE> 2002/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Sefa Sirmen CHP'den adaylığını yarın açıklayacak 
</HEADLINE>
<TEXT>

     İzmit Büyükşehir Belediye Başkanı Sefa Sirmen, 3 Kasım'da yapılacak erken genel seçimde, CHP'den milletvekili adayı olacağını bildirdi. 
     Sefa Sirmen, 13 yıldır sürdürdüğü belediye başkanlığı görevi sırasında önemli projeleri gerçekleştirdiğini belirterek, bundan sonra hizmetlerine Ankara'dan devam etmek istediğini söyledi. 
     CHP'den milletvekili adayı olma kararını, bugün çalışma arkadaşlarıyla yapacağı son değerlendirmenin ardından, yarın düzenleyeceği toplantıyla açıklayacağını ifade eden Sirmen, ''İzmit için yapmak istediğim bazı projeler var, Kocaeli halkına, Ankara'dan daha iyi hizmet vereceğime inanıyorum'' dedi. 
     Adaylığı nedeniyle Büyükşehir Belediye Başkanlığı görevinden istifa edeceğini, ancak yerel seçime kadar olan 20 aylık dönemde yapılan çalışmaları yakından takip edeceğini anlatan Sirmen, ''Çünkü ben istifa etsem de bu dönemin hesabı benden sorulacak. Ayrıca yerime gelen arkadaş da benim gibi çalışacak'' diye konuştu. 
     
     BAKAN DERVİŞ'E ÇAĞRI 
     Sol partilerdeki gelişmeleri de değerlendiren Sefa Sirmen, şunları kaydetti 
     ''Devlet Bakanı Sayın Kemal Derviş'in, solun birliğine yönelik açıklamaların aksine, yine sol bir partiden kopanların oluşturduğu Yeni Türkiye Partisi'ne gitmesini yanlış buluyorum. Henüz yol ayrımındayken iyi düşünmeli. Yeni Türkiye Partisi'ne gitmesi, sadece bir katılım olarak değerlenir. Ancak CHP'ye gelirse solun önünü açar, CHP birinci parti olur.'' Sirmen, DSP'deki bölünmeyle ilgili olarak ''Bu partiden ayrılanlar, Sayın Ecevit'i hasta yatağında yalnız bırakıp terk ettiler'' değerlendirmesinde de bulundu. 
     





</TEXT>
</DOC>
