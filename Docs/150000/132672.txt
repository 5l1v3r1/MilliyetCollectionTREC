<DOC>
<DOCNO> 132672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/23/son/soneko35.html </URL>
<DATE> 2003/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Gül Irak konusunda ''Bizi ilgilendirmez'' diyemeyiz 
</HEADLINE>
<TEXT>

     Başbakan Abdullah Gül, Kıbrıs'ta karşılıklı, her iki tarafı tatmin edecek bir çözüme ulaşmak için gayret içerisinde olduklarını belirterek, ''Ümit ediyorum ki 28 Şubat'ta bu sorun tatmin edici bir noktada çözülür. Bununla ilgili büyük bir gayret içerisindeyiz ama aynı gayreti, sadece Türk tarafı olarak biz değil diğer tarafın da göstermesi gerekir'' dedi. 
     Başbakan Gül, İstanbul'da, Türk Sanayicileri ve İşadamları Derneği TÜSİAD tarafından onuruna verilen öğle yemeğine katılarak bir konuşma yaptı. 
     Gündemlerindeki önemli konulardan birisinin Kıbrıs meselesi olduğunu belirten Gül, Kıbrıs konusunda hükümetin tavrının daha önceki hükümetlerden biraz farklı olduğunu vurguladı. Abdullah Gül, şöyle devam etti 
     ''Şöyle bir algılama ne yazık ki dünyada yer etmişti 'Çözümsüzlük Türklerin çözümüdür' dolayısıyla 'Türkler çözümsüzlüğü çözüm olarak görürler'. Bunu hak ettik mi etmedik mi bu ayrı mesele ama böyle bir algılama vardır. Dolayısıyla bizim hükümetimizin bu konudaki tavrı, 'Evet çözümsüzlük çözüm değildir'. Dolayısıyla Kıbrıs'ta karşılıklı her iki tarafı tatmin edecek bir çözüme ulaşmak için gayret etmek, samimi olarak uğraşmak ve çabalamak niyetindeyiz. Böyle bir gayret içerisindeyiz de.'' Karşılarında somut bir plan olduğuna işaret eden Abdullah Gül, bu plan çerçevesinde görüşmelerin, müzakerelerin devam ettiğini kaydetti. Gül, şunları söyledi 
     ''Ama burada sizlerle açık konuşmak istiyorum, şöyle bir anlayış içerisinde de değiliz Kendi kendimizi aldatacak, 'bu meseleyi çözdük' deyip her şeyden vazgeçecek bir anlayışın da doğru olmadığı kanaatindeyiz. Burada her iki taraf da uluslararası camia da, Birleşmiş Milletler de, bununla direkt veya dolaylı ilgilenen bütün ülkeler de şunu bilmelidir ki, bu, karşılıklı tatmin edici bir noktaya gelmesi gerekir. 
     Bununla ilgili biz samimi çalışmalarımızı yapıyoruz ve müzakerelerimizi de bu çerçeve içinde yürütüyoruz. Ümit ediyorum ki 28 Şubat'ta bu sorun tatmin edici bir noktada çözülür. Bununla ilgili dediğim gibi, büyük bir gayret içerisindeyiz ama aynı gayreti, sadece Türk tarafı olarak biz değil diğer tarafın da göstermesi gerekir.'' 
     
     TÜSİAD'IN ÇALIŞMALARINDAN HERKES FAYDALANIYOR 

     Başbakan Abdullah Gül, tam bir sivil toplum örgütü olan TÜSİAD'ın sadece kendi üyeleriyle ilgili değil, Türkiye ve dünya sorunlarıyla ilgili de görüşler açıklayan, çalışmalar yapan ve geniş bir perspektiften olaylara bakan kuruluş olduğunu söyledi. 
     Gül, TÜSİAD'ın yaptığı çalışmalar ve raporlardan herkesin faydalandığını belirterek, ''Avrupa Birliği AB ile ilgili çalışmaları çok yakından tanıyorum. Brüksel'deki ofisin etkinliğini çok iyi biliyorum. Gerçekten yapılan çalışmaları takdir ediyoruz ve destekliyoruz. Ve beraber yapılacak işleri müşterek yapmaktan da büyük bir mutluluk duyacağımızı ifade etmek istiyorum'' diye konuştu. 
     Başbakan Gül, hükümet programını açıklarken altını çizdikleri bir konu bulunduğunu ve bunu heryerde tekrarladıklarını dile getirerek, şöyle devam etti 
     ''TBMM'de partimizin büyük bir çoğunluğu var, hükümetimizin mutlak çoğunluğu var. Ama Meclis'teki bu aritmetik çoğunlukla herşeyin yönetilebileceğine inanmıyoruz. Bu açıdan Meclis içi muhalefet partisi, meclis dışındaki muhalefet partileri ve bütün sivil toplum örğütleriyle de çok yakın işbirliği içinde olmak, diyaloglarımızı açık tutmak, karşılıklı birbirimizden faydalanmanın da çok doğru ve şart olduğuna inanıyoruz.'' Sadece siyasi partilerle değil, bütün sivil toplum örgütleriyle yakın bir temas içinde olduklarını vurgulayan Gül, bu açıdan bakıldığında TÜSİAD'ın örgütü, çalışması ve kaynakları itibariyle Türkiye'nin en önemli sivil toplum örgütlerinden birisi olduğunu, bu nedenle de Genel Kurul'da konuşma yapmaktan büyük bir memnuniyet duyduğunu ifade etti. 
     
     '' SANAL ALEMDEN GERÇEK ALEME GEÇİLMİŞ OLDU DENDİ'' 

     Başbakan Abdullah Gül, işbaşına gelir gelmez, hükümet olur olmaz masalarının üstünde çok dosya bulduklarını, her hükümetin bu tip dosyalar ve her başbakanın bu tip krizlerle karşı karşıya kaldığını ifade ederek, ''Ama aranızda çok tecrübeli kişiler var. Birçok hükümetleri gördünüz, geçirdiniz. Herhalde bizim kadar masasının üstünde bu kadar acil ve bu kadar birbirinden önemli dosyaları olan hükümetler, başbakanlar az olmuştur'' dedi. 
     Gül, hükümet olur olmaz kendilerini AB yarışının içinde bulduklarını ifade ederek, ''Belki partimizden bu ilgi ve bu performans beklenmiyordu. Ama bir taraftan partimizin genel başkanı bütün Türkiye'yi dolaşırken, biz de hükümet olarak kendi ev ödevimizi en iyi şekilde yapmak için yapılması gerekenlere hız verdik. Buna hep beraber çalıştık. Sizlerin de çok büyük katkısı oldu'' şeklinde konuştu. 
     12 Aralık 2002'deki Kopenhag Zirvesi'ni Türkiye'nin iyi bir şekilde değerlendirdiğini belirten Gül, şunları kaydetti 
     ''Muhakkak çok daha iyi neticeleri hepimiz arzu ederdi. Ama biraz soğukkanlı bir şekilde düşünürsek birçok kişinin dediği gibi Türkiye'nin AB ile ilişkilerinde önemli bir dönüm noktası oldu. Ve bazıları şunu söylüyor Sanal alemden gerçek aleme artık geçilmiş oldu dendi. 2004 yılı sonunda gecikmeden müzakerelerin başlaması bir mutabakat altına alınmış oldu. 
     Burada hükümet olarak şuna inanıyoruz. Bir fırtına geldi, geçti. O zaman o fırtınayı atlattık. Yeni bir fırtına gelene kadar biz başka işlerimizle uğraşalım. O tarih gelince tekrar koşturalım zihniyeti içerisinde kesinlikle olmayacağız. Sürekli olarak bu meseleyi gündemimizde tutacağız ve sürekli olarak AB'ye yaklaşmak için ne gerekiyorsa onu yapacağız.'' 
     
     ''YENİDEN YARGILANMA HAKKINI VERİYORUZ'' 

     Konuşmasında 2 reform paketini TBMM'ye sunduklarını, birincisini Kopenhag'a gitmeden Meclis'ten geçirdiklerini anımsatan Gül, şunları söyledi 
     ''İkincisi ise komisyondaydı. Ama burada memnuniyetle ifade etmek isterim ki biz burada konuşurken ikinci paket de TBMM'nde yasalaşmak üzere. Bununla da yeniden yargılanma hakkını vatandaşlarımıza veriyoruz. Avrupa İnsan Hakları Mahkemesi'nden dönen kararlar Türk mahkemeleri tarafından tekrar incelenecek ve bu hakkı kendi vatandaşlarımıza veriyoruz. Bu paketin önemli bir kısmı ama bununla beraber diğer birçok önemli meseleler de var. 
     Bütün arzumuz şudur Türkiye'de iki kriteri, Kopenhag siyasi kriterlerini ve Maastricht ekonomik kriterlerini yerine getirmektir. Biz bunları yerine getirdikten sonra neticenin de olumlu olacağına kesinlikle inanıyorum. Ama önce biz kendimiz inanmamız gerekir ki tamam biz gerçekten hakettik. O açıdan üstümüze düşen her şeyi sonuna kadar yapacağız ve 2003 yılını değerlendirme raporlarını en iyi şekilde çıkartmak için hükümetimiz üstün bir gayret gösterecektir ve bu gayret sürekli olacaktır.'' Toplantılar yaklaştığında veya Türkiye'ye heyetler geldiğinde harekete geçen bir hükümet veya meclis olmayacaklarına işaret eden Başbakan Gül, ''sürekli kendi insiyatifimizde yapılacak işleri yapacağız. Bu anlayış içerisinde devam edersek inanıyorum ki 2004 yılından önce de müzareke tarihini başlatabiliriz. Bu, tamamen bizim elimizde diye düşünüyorum'' dedi. 
     
     IRAK KONUSUNDA "BİZİ İLGİLENDİRMEZ" DİYEMEYİZ 

     Irak'ta durumun, giderek daha da tehlikeli bir tırmanış içerisinde olduğunu bildiren Gül, devamla şöyle konuştu 
     ''Biz bu bölgenin bir ülkesi olarak, bu bölgenin asli unsuru olan bir ülke olarak olup bitenlere uzaktan bakamazdık. Veya gözümüzü kapatamayız veya 'bizi ilgilendirmez' diyemeyiz veya aktif bir 'tarafsızız' diyemeyiz, bazı ülkelerin yaptığı gibi. Bizi her bakımdan neticeleri itibariyle yakından ilgilendiren bir konudur. Ama şu da bir gerçektir ki son 10-15 sene içerisinde bu bölgede gerçekten çok kan dökülmüştür, çok gözyaşı dökülmüştür ve kaynakların hepsi insan kaynakları da diğer kaynaklar da hep boşa gitmiştir. 
     Dolayısıyla bu bölgede istikrarın oluşması, barışın oluşması, karşılıklı dostlukların oluşması hepimizin yararınadır. En çok da Türkiye'nin yararınadır. Çünkü bu bölgede örnek olabilecek ülke yine de Türkiye'dir. Kapasitesi olan ülke yine de Türkiye'dir. Bu açıdan savaşsız bir şekilde bu sorunun çözülmesi için hükümetimiz olağanüstü bir gayret içerisindedir. Şüphesiz ki her türlü senaryoya karşı kendi tedbirlerimizi bir taraftan alıyoruz. Ve yine şüphesiz ki müttefikimiz ve stratejik ilişki içerisinde olduğumuz ABD ile de görüşmelerimiz devam ediyor, bu ilişkilerimizi daha da pekiştirecek yönde. Ama savaş kimsenin tercihi olmaması gerekir. Savaştan kimseye de aslında fayda çıkmaz. O bakımdan savaşsız çözüm yollarını sonuna kadar tüketmek zorundayız.'' Bunun için bölge ülkelerine yaptığı ziyaretlerin büyük bir yankı bulduğuna işaret eden Gül, bir hareketliliğin de başladığını ifade etti. 
     Aynı sorumluluğun ortak bir şekilde hissedilmeye başlandığını dile getiren Başbakan Gül, bunun neticesinde bugün ilk defa dışişleri bakanlarının İstanbul'da toplanacağını, burada alınacak kararlarla önümüzdeki günlerde başka toplantıların da olması muhtemel olduğunu söyledi. Bunun bir süreç olduğunu vurgulayan Gül, şöyle dedi 
     
     ''EN BÜYÜK SORUMLULUK IRAK'IN ÜSTÜNDEDİR'' 

     ''Barış da, kolay bir şekilde olmamaktadır. Savaş nasıl bir anda olmuyorsa barışın da bir süreç içinde sağlanması ancak mümkündür. Biz bu yolu sonuna kadar denemek ve tüm imkanları tüketmek için gayret edeceğiz. Barışa en büyük katkıyı da burada açıklıkla ifade etmek isterim Irak yapabilecektir. 
     En büyük sorumluluk da Irak'ın üstündedir. Ne yazık ki geçen 10-15 sene içerisindeki büyük olaylarda, çok fazla kan ve gözyaşı dökülen olaylarda Irak liderliğinin hataları olmuştur. İran ile savaşta 1 milyon kişi, bu bölgede bu bölgenin insanı ölmüştür. Kuveyt ile olan olaydan dolayı yine büyük kayıplar söz konusu olmuştur. Halepçe'de olup bitenleri unutmak mümkün değildir. O bakımdan en büyük katkıyı sağlayacak ülke de şüphesiz ki Irak'tır.'' Ancak bölge ülkeleri olarak, olup bitenlerden herkesin direkt olarak etkileneceğine işaret eden Başbakan, devamla şöyle konuştu 
     ''Körfez Savaşı'ndan neler çektiğimizi, en iyi sizler biliyorsunuz. Bir taraftan ekonomik yük hala belki devam ediyor. Herkesin ayrı bir hesabı vardır ama inanılmaz boyutlardadır. Politik zararını hep beraber çektik, terörist faaliyetlerin Kuzey Irak'ta nasıl yer ettiğini gördük ve bir gece içerisinde Türkiye'ye 500 bin insanın sığınmak zorunda olduğunu hatırlarsanız. Bu manzaralarla karşı karşıya kalmamak için, her türlü gayreti göstermemiz gerekmektedir.'' 

     
</TEXT>
</DOC>
