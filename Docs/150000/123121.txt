<DOC>
<DOCNO> 123121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/07/yasam/yas08.html </URL>
<DATE> 2002/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Aksu’nun bağış evi kriz kurbanı 
</HEADLINE>
<TEXT>

     DİYARBAKIR AA 

     Sezen Aksu’nun dört yıl önce Diyarbakır’da lise yapımı için bağışladığı ev, ekonomik kriz nedeniyle bugüne kadar satılamadı. 
     Diyarbakır Valisi Cemil Serhadlı, Aksu’nun, Diyarbakır Güzel Sanatlar Lisesi’nin yapımı için başlatılan kampanyaya, İstanbul Şile’deki evini bağışlayarak katkıda bulunduğunu hatırlattı. İnşaat halindeki okulun tamamlanması için 450 milyar liraya ihtiyaç duyulduğunu bildiren Serhadlı, "O tarihten sonra yaşanan ekonomik krizler nedeniyle zarar edilmemesi için ev satılmadı" dedi. Kriz öncesi yaklaşık değeri 200 bin dolar yaklaşık 300 milyar lira olan evin kriz sonrası ancak 70 bin dolara yaklaşık 100 milyar lira alıcı bulabildiğini belirten Vali Serhadlı, "Aksu’nun evini Özel İdare Müdürlüğü bünyesine aldık. Ancak daha bekledikçe okulun yapımı gecikiyor. Bir ay içinde evi açık artırmayla satışa sunacağız." diye konuştu. 
     



 YAŞAM 





















</TEXT>
</DOC>
