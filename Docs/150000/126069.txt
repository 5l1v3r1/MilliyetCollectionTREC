<DOC>
<DOCNO> 126069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/21/son/soneko04.html </URL>
<DATE> 2002/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İhracatın "En"leri... 
</HEADLINE>
<TEXT>

     Bu yılın Ocak-Kasım döneminde, yeni pazar arayışları çerçevesinde geçen yılın aynı dönemine göre, ihracatın en fazla arttığı ülke yüzde 257.2 ile Tayvan, en çok azaldığı ülke de yüzde 89.4 ile Kostarika oldu. 
     Kasım ayında ise en fazla ihracat artışı yüzde 364 ile Malta'ya olurken, ihracatın en çok azaldığı ülkelerin başında yüzde 94.3 ile Liberya yer aldı. 
     Dış Ticaret Müsteşarlığı'nın İhracatçı Birlikleri kayıtlarından yaptığı derlemeye göre, Ocak-Kasım döneminde ihracatın en fazla arttığı ülke olan Tayvan'a 212 milyon dolarlık ihracat yapıldı. 
     Tayvan'ı, yüzde 228.3 ile Malezya izlerken, üçüncü sırada ise yüzde 122 ile Libya yer aldı. Söz konusu dönemde Malezya'ya 110 milyon dolarlık, Libya'ya ise 142 milyon dolarlık ihracat yapıldı. 
     İhracatın en fazla arttığı ülkeler arasında dördüncü sırada yüzde 84.6 ile Finlandiya, beşinci sırada da yüzde 77.9 ile yine Malta yer aldı. 
     
     İHRACATIN EN FAZLA DÜŞTÜĞÜ ÜLKELER 
     Bu yılın Ocak-Kasım döneminde ihracatın en fazla düştüğü ülkelerin başında yüzde 89.4 ile Kostarika yer aldı. Bu ülkeye söz konusu dönemde sadece 1 milyon dolarlık ihracat yapıldı. 
     Kostarika'yı yüzde 89 ile Arjantin izlerken, üçüncü sırada yüzde 85.6 ile Amerikan Pasifik Adaları yer aldı. Bu dönemde Arjantin'e ve Amerikan Pasifik Adaları'na 2 milyon dolarlık ihracat yapıldı. 
     İhracatın en fazla azaldığı ülkeler arasında dördüncü sırada yüzde 80.3'lük düşüşle El Salvador, beşinci sırada da yüzde 79.1 ile Liberya bulunuyor. 
     
     KASIM AYI İHRACATI 
     Kasım ayında ise en fazla ihracat artışı yüzde 364 ile Malta'ya yapıldı. Bu dönemde, ihracatın en çok azaldığı ülkelerin başında yüzde 94.3 ile Liberya yer aldı. 
     Geçtiğimiz ay Malta'ya 14 milyon dolarlık ihracat yapılırken, Liberya'ya ise neredeyse hiç ihracat yapılmadı. 
     Kasım'da ihracat artışının en fazla olduğu ikinci ülke yüzde 183.6 ile Libya oldu. Bu ülkeyi, yüzde 123.7 ile Çin Halk Cumhuriyeti izledi. 
     İrlanda yüzde 106.4 ile dördüncü, Kanada'da yüzde 102.9 ile beşinci sırada yer aldı. 
     Kasım ayında en fazla ihracat düşüşünün yaşandığı ikinci ülke yüzde 93 ile Kostarika olurken, üçüncü ülke yüzde 89.2 ile Arjantin oldu. Guatemala yüzde 88.7 ile dördüncü, Singapur yüzde 80.2 ile beşinci oldu. 
     





</TEXT>
</DOC>
