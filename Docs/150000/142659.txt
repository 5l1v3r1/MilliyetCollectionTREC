<DOC>
<DOCNO> 142659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/14/son/sondun21.html </URL>
<DATE> 2003/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD son diplomatik kozlarını oynuyor 
</HEADLINE>
<TEXT>

     BM Güvenlik Konseyi'nde Irak'a savaşı meşru kılacak karar tasarısına sert direnişle karşılaşan ABD, son diplomatik kozlarını oynuyor. 
     BM'deki diplomatlar, ABD, İngiltere ve İspanya'nın, hazırladıkları tasarının Konsey'den geçmesini sağlayacak 9 oyu elde etmek için bugün ve belki de hafta sonunda diplomatik çabalarını sürdüreceklerini, ancak bu ikinci karar tasarısı konusunda umudu tüketmekte olduklarını belirttiler. 
     ABD Başkanı George Walker Bush yönetiminin ''Konsey'de son perdenin oynandığını ve diplomasinin sonuna yaklaşılmakta olduğunu'' düşünmeye başladığını belirten kaynaklar, Washington'un karar tasarısını oylamadan çekmeye hazırlandığını kaydettiler. 
     ABD'nin tüm çabalarına karşın Konsey'in 6 kararsız ülkesi Angola, Gine, Kamerun, Pakistan, Meksika ve Şili hala tasarının yanında yer almazken, bu ülkeler adına konuşan Şili büyükelçisi de, İngiltere'nin son önerilerini ''kabul edilemez'' bulduklarını açıkladı. 
     BM diplomatları, Pazar günü ABD, İngiltere ve İspanya liderlerinin katılacağı zirvede Bush'un tasarıyı kurtarmaya çalışacağını, bunu son çabalar olarak değerlendirmek gerektiğini ifade ettiler. 
     -RİSKLİ DURUM- Uzmanlar, Bush'un BM desteği olmaksızın Irak'a askeri harekata kalkışmasının, dünyada Soğuk Savaş'tan bu yana en riskli durumu yaratacağı uyarısında bulundular. 
     BM uzmanı ve Güney Methodist Üniversitesi John G. Tower Siyasi Araştırmalar Merkezi Başkanı Jim Hollifield, dünyada kutuplaşmaya yol açan Irak'la savaş tartışmalarının, küresel anlamda son derece hassas bir durum yaratacağını belirterek, BM'nin Sovyetler Birliği'nin yıkılmasından bu yana en ciddi krizle karşı karşıya bulunduğunu kaydetti. 
     ABD'nin Irak'a karşı savaş planlarını, Güvenlik Konseyi olmaksızın güç kullanabilmenin BM Sözleşmesi'ndeki tek yasal yolu olan ''meşru savunma'' çerçevesinde hazırladığını belirten Hollifield, Washington'un sürekli olarak Irak'ın kitle imha silahlarının kendisini doğrudan tehdit ettiğine odaklandığını, ancak bu durumun küresel anlamda tartışmalı olabileceğini söyledi. 
     Washington'daki Uluslararası Stratejik Araştırmalar Merkezi'nde üst düzey danışman görevi yapan Rick Barton da, ''ABD'de şu anda çok sayıda insanın ''Boş verin BM'yi, gidip işimizi yapalım'' düşüncesinde olduğunu, bu durumda ABD'nin BM'den iyice soyutlanacağını belirtti. Barton, bir gün ABD'nin BM'ye gerçekten gereksinimi olduğunda, aradığı desteği bulmasının zor olabileceğine işaret etti. 
     





</TEXT>
</DOC>
