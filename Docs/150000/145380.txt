<DOC>
<DOCNO> 145380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/26/guncel/gun02.html </URL>
<DATE> 2003/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Basra’da ayaklanma 
</HEADLINE>
<TEXT>

İngiliz birlikleri tarafından askeri hedef ilan edilen Irak’ın ikinci büyük kenti Basra’da, Saddam karşıtı bir halk ayaklanmasının başladığı iddia edildi... 
     DIŞ HABERLER SERVİSİ 

     Basra’da Saddam Hüseyin karşıtı bir halk ayaklanması başladığı iddia edilirken, Irak yönetimi bu haberleri yalanladı. BBC ve SKY Televizyonu gibi İngiliz kaynaklarının verdiği ayaklanma haberlerine ilişkin olarak Katar’daki koalisyon güçleri merkez komutanlığından konuşan bir İngiliz yetkili, isyana ilişkin bilgisi bulunmadığını söylerken, SKY TV’sine konuşan İngiliz sözcü Al Lockwood, İngiliz güçlerinin kenti kuşattığını ve isyana yardımcı olmaya çalıştığını söyledi. 
     Irak Enformasyon Bakanı Muhammed Said El Sahhaf ise, "Irak halkının moralini bozma amacını taşıyan bu yalanlar, Amerikan yönetimi ile İngiliz hükümeti tarafından söylenmektedir" dedi. 
     
     ASKERİ HEDEF 
     Öte yandan, Irak’ın ikinci büyük kenti Basra, İngiliz birlikleri tarafından askeri hedef ilan edildi. Operasyonun başında, koalisyon güçlerinin Şii nüfusunun Saddam rejimine olan muhalefeti nedeniyle direniş ve çatışma olmadan kontrol altına almayı bekledikleri Basra’daki birliklerin sert direniş göstermesi ve Irak’a ait tank, topçu ve piyade birliğinin kentte yeniden mevzilenmesi, buranın "düşman kent" ilan edilmesinde etkili oldu. 
     Irak birliklerinin, kent merkezinde sivillerin arasına yerleştirdikleri toplarla kent dışındaki İngiliz mevzilerine atış ettiği, müttefiklerin ise dışarıdan karşılık verdiği Basra’da yoğun çatışmalar dün de sürdü. Katar’ın başkenti Doha’daki merkez komutanlığından Lockwood, İngiliz birliklerinin, kentte direnen ve gerilla savaşı uygulayan Iraklı askerlerle çarpışacaklarını söyledi. 
     Bu arada, İngiliz güçlerinin, Basra’ya 16 kilometre mesafedeki El Zübeyr’de bulunan Baas Partisi merkezine düzenlediği saldırıda, partinin Basra kenti üst düzey yetkililerinden birini esir aldığı, 20 Iraklı korumanın da öldüğü bildirildi. El Cezire Televizyonu ise, Basra’ya önceki gece yapılan bombardımanda misket bombaları atıldığını duyururken, can kaybı olup olmadığına ilişkin bilgi verilmedi. İngiliz donanmasına bağlı HMS Ark Royal Uçak Gemisi Komutanı Alan Massey de, İngiliz birliklerinin Basra’nın güney yönüne çıkmaya çalışan yaklaşık 50 Irak tankını durdurduğunu ve 7 Irak tankının imha edildiğini belirtti. Basra yakınlarındaki çatışmada 1 İngiliz askeri c öldü. 
     
     SALGIN HASTALIK TEHLİKESİ 
     Yaşanan şiddetli çatışmalarda elektriklerin kesilmesi sonucu yerleşim bölgelerine su pompalanamayan Basra’da 5 yaşın altındaki 100 bin çocuğun salgın hastalık tehdidi altında olduğu belirtildi. 
     Kızılhaç ise, içme suyu sıkıntısının çözülmesi için uzmanlarını bölgeye gönderdi. İngiltere Kraliyet Ordusu 3. Komando Tugayı Komutanı Tümgeneral Jim Dutton, Umm Kasr’ın artık güvenli olduğunu söyledi. Dutton, yaptığı açıklamada, "Umm Kasr artık güvenli ve açık" dedi ve Irak’a yardım taşıyan geminin kısa bir süre içinde Irak’a varmasını umduklarını belirtti. 
     Güneydeki direniş çerçevesinde, ikmal yolları, Iraklıların kamyonetler üzerinden gerçekleştirdiği saldırılara maruz kalan müttefikler, rastladıkları sivil araçların lastiklerini saldırılara karşı patlatmaya başladı. 
     


GÜNCEL 





















</TEXT>
</DOC>
