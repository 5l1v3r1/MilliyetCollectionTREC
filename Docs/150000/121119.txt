<DOC>
<DOCNO> 121119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/26/son/soneko10.html </URL>
<DATE> 2002/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
FİAT, işten çıkarma planını askıya aldı... 
</HEADLINE>
<TEXT>

     İtalya'nın en büyük otomotiv şirketi Fiat Oto, işçi sendikalarının baskılarına dayanamayarak endüstri planını birkez daha gözden geçirmeyi kabul etti. 
     Ekonomik krizde olan Fiat Oto geçtiğimiz ay sunduğu endüstri planında 2 Aralık tarihinden başlamak üzere 2003 yılı Temmuz ayına kadar 8100 işçisini geçici olarak çıkaracağını açıklarken hükümet temsilcileri ve sendika liderleri ile ortak bir çözüm bulmak için görüşmeler devam ettiğinden şimdilik işten çıkarma planı 5 Aralık tarihine kadar donduruldu. 
     Fiat Oto Genel Direktörü Alessandro Barberis başkanlığındaki Fiat heyeti, Başbakanlık Müsteşarı Gianni Letta, Başbakan Yardımcısı Gianfranco Fini, Endüstri Bakanı Antonio Marzano'dan oluşan hükümet temsilcileri ve Fiat Oto işçilerinin bağlı olduğu sendikaların liderleri dün akşam Başbakanlık Konutu'nda 4 saat süren bir görüşme yaptı. 
     Basına verilen ilk bilgilerde, Fiat Oto krizinde ortak bir çözüm bulunması için taraflar arasındaki görüşmelerin 5 Aralık tarihine kadar devam edeceğinin kararlaştırıldığı oldu. 
     Fiat'ın, endüstri planında kapatılmasını öngördüğü Sicilya Adası'ndaki Termini İmerese fabrikasıyla ilgili sendikaların ve hükümetin teklifini kabul ettiği belirtilirken buna göre fabrikanın Aralık ayında kapatılacağı ancak 6 ay sonra tekrar açılacağı ifade ediliyor. 
     Yaklaşık 1 aydır sürekli greve giden ve gösteriler yapan Termini İmerese'de geçici olarak işten çıkarılacak 1800 işçinin tekrardan işlerine geri dönmelerinin dünkü toplantı sonrasında garanti altına alındığı kaydediliyor. 
     İtalyan basınında yer alan açıklamalarda taraflar Termini İmerese'deki işçilerin durumunu garanti etse de geçici olarak işlerini kaybedecek Fiat Oto işçilerinde geriye kalan 6 bin 300 kişinin geleceği halen soru işareti olarak bırakıldı. 
     Fiat Oto'nun planında yaşları geçkin olan işçilerin erken emekliliğe zorlanması da yer alırken, emekli edilemeyip geçici olarak işten çıkarılanlar en fazla iki yıl geçerli olan ''devlet krizi yaklaşımı'' ile maaşlarının yüzde 80'ini devlet tarafından alacaklar. 
     Sendika liderleri Termini İmerese'nin kurtarılmasının garanti altına alınmasının ardından gazetecilere demeçlerinde ''küçük ama olumlu bir adım atıldı'' dediler. 
     Öte yandan Avrupa Birliği üyesi 15 ülke arasında işçi sendikalarının en güçlü olduğu ülke olarak bilinen İtalya'da bugün de Fiat işçileri greve gitti. 
     Tüm İtalya'da 36 bin çalışanı bulunan Fiat Oto'daki tüm işçileri geçtiğimiz haftalarda sendikaların aldığı karar gereği bugün greve çağırılırken, katılımın yüzde 70'in üstünde olması bekleniyor. 
     Fiat işçileri ayrıca gün içerisinde başkent Roma'da büyük bir gösteri de düzenleyecek. 
     





</TEXT>
</DOC>
