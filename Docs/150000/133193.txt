<DOC>
<DOCNO> 133193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/26/siyaset/siy00a.html </URL>
<DATE> 2003/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Emine Erdoğan özleme dayanıklı 
</HEADLINE>
<TEXT>

     ELÇİN ERGÜN Davos 

     Emine Erdoğan, eşi AKP Genel Başkanı Recep Tayyip Erdoğan’ı özlediğini, fakat dayanıklı olduğunu söyledi. 
     Hükümetin kurulmasından bu yana, sadece Ramazan ayında iftar yemekleri için bir araya gelen gelen Erdoğan ve Başbakan Abdullah Gül’ün eşleri Davos’da buluştu. 
     Bir süre gazetecilerle sohbet eden Erdoğan, eşine özlemini kelimelere dökmediğini, ama özlemenin güzel bir şey olduğunu söyledi. Eşinin bu çalışma temposuna hiçbir zaman "yeter" demediğini belirten Erdoğan, "Ben özlesem de çok dayanıklıyım. Politikacı eşi olmak fedakarlık ister. Millet için fedakarlık yapıyoruz" dedi. 
     Davos’un havasını çok beğendiğini dile getiren Erdoğan, kar kristallerini göstererek "Bunları sizin makineleriniz bile görüntülüyemez" diye konuştu. 
     
     GÜL YADIRGAMADIM 
     Hayrünissa Gül ise Davos’a daha önce geldiğini eşi ile ilk kez yurtdışına çıkmadığını söyledi. Gül, "Abdullah bey, bakan ve milletvekili iken çok geziye katıldım. Bu nedenle yadırgamadım" diyerek Emine Erdoğan’ın aksine Davos’a hazırlıklı geldiğini vurguladı. Milli Savunma Bakanı Vecdi Gönül’ün eşi Sevgi Gönül ile birlikte Zürih’e giden first ladyler kenti alışveriş için pahalı buldu. Gazetecilere yakalanmamak için Zürih’e giden Erdoğan ve Gül, önceki gece geç saatlerde Davos’a elleri boş döndü. 
     



 SİYASET 

















</TEXT>
</DOC>
