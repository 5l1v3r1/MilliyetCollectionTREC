<DOC>
<DOCNO> 118301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/11/son/sontur09.html </URL>
<DATE> 2002/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Depremden sonra Düzce'de bebek patlaması... 
</HEADLINE>
<TEXT>

     Düzce'de, 12 Kasım depreminin ardından 3 yıllık dönemde 26 bin 587 bebek dünyaya geldi. 
     Depremle sarsılan Düzceliler, deprem sonrası yaralarını sararken, yitip giden yakınlarına, çektikleri acılara inat, ölüme yaşamla direndiler.. 
     Nüfus Müdürlüğü'nden alınan bilgiye göre, 12 Kasım 1999 tarihindeki depremden sonra 12 kasım 2001 tarihine kadar geçen iki yıllık dönemde doğum sayısı 20 bin 567, ölüm sayısı 6 bin 43 olarak gerçekleşti. Aynı dönemde 8 bin 306 evlenme ve bin 581 boşanma işlemi yapıldı. 
     12 kasım 2001 tarihinden bugüne kadar geçen bir yılda ise doğanların sayısı 6 bin 20, ölenlerin sayısı ise bin 663 oldu. Bu dönemdeki evlenenlerin sayısı bin 696, boşananların sayısı ise 493 olarak belirlendi. 
     Buna göre, 12 Kasım depreminden sonraki 3 yıllık dönemde toplam 26 bin 587 bebek dünyaya geldi, ölenlerin sayısı ise 7 bin 706 oldu. Aynı dönemde evlilik sayısı 10 bin 2, boşanma sayısı ise 2 bin 74 olarak gerçekleşti. 
     Düzce'nin, deprem öncesinde yaklaşık 76 bin olan nüfusu bugünkü kayıtlara göre yaklaşık 56 bin olduğu bildirildi. 
     
     DOĞUMDAKİ ARTIŞIN NEDENLERİ 
     Düzce Tandoğan Tokgöz Hastanesi'nde görevli Psikolog Dr. Hüseyin Köksal, 12 Kasım depreminden sonraki 3 yıllık dönemde 26 bin 587 doğum gerçekleşmesinin nedenleri konusunda şunları söyledi 
     ''Depremlerin ardından vatandaşlarımızın yakınları vefat etmişti. Doğumdaki fazlalıkla ilgili olarak kayıpları kapatma yönündeki düşünce ilk neden arasında yer alıyor. İkinci olarak depremlerden sonra doğum kontrolü yöntemleri yeterince uygulanmamış olabilir. Üçüncü neden olarak da yaşamsal şartların, yani fiziki ortamların neden olabileceğini söyleyebiliriz.'' 
     





</TEXT>
</DOC>
