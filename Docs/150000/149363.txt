<DOC>
<DOCNO> 149363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/12/son/sonspo02.html </URL>
<DATE> 2003/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Canaydın Sezonun en iyi futbolunu oynadık... 
</HEADLINE>
<TEXT>

     Galatasaray Kulübü Başkanı Özhan Canaydın, Altay karşısında alınan 5-0'lık galibiyetten memnun olduğunu söyledi. 
     Galatasaray'ın, bu maçta sezonun en iyi futbolunu sergilediğini ifade eden Canaydın, ''Performansımız gün geçtikçe artıyor. Umarım böyle devam eder. Lukunku ilk golünü attı rahatladı. Arif 100. golünü attı rahatladı. Sergilenen futboldan son derece memnunuz'' dedi. 
     Beşiktaş ile aralarındaki şampiyonluk yarışının hatırlatılması üzerine Canaydın, ''Güzel bir rekabet sürüyor. Ama şampiyonluk yarışı Beşiktaş'la oynayacağımız maça kalır mı, bilemem'' diye konuştu. 
     Galatasaray Kulübü İkinci Başkanı Ali Dürüst de Altay karşısında alınan sonuç ve skordan memnun olduklarını belirtirken, yönetim kurulundan istifa eden Burak Elmas'la ilgili, ''Yönetimin içinde ya da dışında, bir Galatasaraylı olarak görevimize devam ederiz. Burak Elmas da öyle yapacak'' dedi. 
     
     FUTBOLCULARIN GÖRÜŞÜ 
     Bugün oynadığı futbolla dikkat çeken isimler arasında yer alan Baliç, kalan maçları kazanmak için bu şekilde oynamak zorunda olduklarını, kendi performansının da oynadıkça yükseldiğini söyledi. 
     Altay'a attığı golle ligde 100. golüne ulaşan Arif de ''3 puan istiyorduk, onu aldık. Bende 100. gol diye bir baskı yoktu. Ama manevi bir hazzı var. Kimsenin kupa verecek hali yok'' şeklinde açıklama yaptı. 
     Altay karşısındaki mücadelesi, attığı ve attırdığı golle maçın en dikkat çeken oyuncusu olan Volkan ise kendisini sadece takımın galibiyetinin ilgilendirdiğini söyledi. Volkan, attığı gol için de ''Aslında şutu Revivo atacaktı. Sonra beni çağırdı ve topu önüme attı. Vurdum, çok da güzel bir gol oldu'' diye konuştu. 
     Galatasaray forması altında ligde ilk golünü atan Lukunku, attığı golde kendisinden çok, bu zamana kadar onu destekleyenler için sevindiğini dile getirdi. 
     





</TEXT>
</DOC>
