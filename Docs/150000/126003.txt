<DOC>
<DOCNO> 126003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/21/siyaset/asiy.html </URL>
<DATE> 2002/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Köşk’e aynen iade 
</HEADLINE>
<TEXT>

Cumhurbaşkanı’nın geri çevirdiği Anayasa paketi önümüzdeki hafta CHP’nin desteği ile Meclis’ten çıkacak. Erdoğan, "Neden böyle tavır içine girildi, anlayamadım" dedi 
     ANKARA Milliyet 

     AKP, Cumhurbaşkanı Ahmet Necdet Sezer’in, "kişisel" diye geri çevirdiği Anayasa değişikliği paketini, "aynen" gönderecek. CHP’nin de desteğiyle paket bu hafta Meclis’ten çıkacak. 
     Gece geç saatlere kadar veto kararını değerlendiren AKP Genel Başkanı Tayyip Erdoğan, "O yönde bir Anayasa değişikliğini millet istedi. 3 Kasım seçim sonuçlarına göre millet iradesinin yerine getirilmesi gerekiyordu. Bu değişiklik bir kişi için değil, Türkiye için yapıldı. Neden böyle bir tavır içine girildi, anlamadım" dedi. 
     Erdoğan cuma namazı çıkışında da gazetecilerin sorusu üzerine, "Ayrıca tabii ki kamu vicdanı da gerekli değerlendirmeleri yapacaktır" diye konuştu. 
     
     Sezer yatıra mı sordu 
     Erdoğan’ın avukatı ve İstanbul Milletvekili Hayati Yazıcı da "Cumhurbaşkanı muhtemel senaryolar üzerinde yorum yapmış. Acaba yatıra mı sordu da böyle davrandı. Bu Anayasa değişiklikleri bir kişi için yapılmadı. Dayanaksız bir tutum. Asıl onun yaptığı kişisel bir davranış" ifadesini kullandı. 
     AKP Grup Başkanvekili Eyüp Fatsa, "Anayasa, tek kişi için de değiştirilebilir. Ayrıca bu yasadan bir kişi değil, 3 bin kişi yararlanacak. Cumhurbaşkanı da zaman zaman yetkisini kullanıp mahk mları affetmiyor mu " dedi. 
     "Asıl referandum 3 Kasım’da gerçekleşti" diyen Fatsa, referandumdan kabul çıkacağını savundu. Anayasa Komisyonu Başkanı Burhan Kuzu da Abdullah Öcalan’ın idam cezasını kaldıran yasadan başkalarının da yararlandığını ifade etti. Bir yasanın kişiye özel olması için o kişiye uygulandıktan sonra ortadan kalkması gerektiğini söyleyen Kuzu, hukuk çerçevesinde Sezer’in gerekçelerinin açıklanamayacağını savunarak şunları söyledi "Sezer’in gerekçeleri doğrultusunda bir düzenleme yapmaya kalksak bu değişikliği hiç yapamayız. Bu Meclis’in yasa yapma yetkisini elinden alma anlamına geliyor." 
     
     Bu hafta tamam 
     Anayasa paketi bu hafta salı günü saat 14.00’te Anayasa Komisyonu’nda görüşülecek. Aynı gün Danışma Kurulu kararıyla Genel Kurul’a öncelikli olarak inecek. İlk görüşme salı günü yapıldıktan sonra 48 saat geçmesi gerektiğinden ikinci görüşme cuma günü gerçekleştirilecek. CHP’nin de desteğiyle paket Köşk’e aynen gönderilecek. 
     



 SİYASET 

















</TEXT>
</DOC>
