<DOC>
<DOCNO> 126643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/24/son/sontur26.html </URL>
<DATE> 2002/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Mahkemede itiraf "Kötü bir insanım, dayanamayıp öldürüyorum" 
</HEADLINE>
<TEXT>

     Adana'da, birlikte yaşayıp ayrıldığı kadının kardeşini, hakaret ettiği gerekçesiyle tabancayla öldürdüğü iddiasıyla tutuklanan sanığın yargılanmasına başlandı. Eski eşini de 10 yıl önce öldürmekten cezaevinde yatan sanık Mahmut Bozkurt, ifadesinde, ''Sadist ve kötü bir insanım. Dayanamayıp öldürüyorum, suçluyum'' dedi. 
     Adana 3. ağır Ceza Mahkemesi'ndeki duruşmada, tutuklu sanık Mahmut Bozkurt ile öldürülen Ahmet Keser'in babası davacı Hasan Keser ile eşi Gönen Keser hazır bulundu. 
     Sanık Mahmut Bozkurt, olayın, bir süre birlikte yaşadıktan sonra ayrıldığı Emine Keser'in kardeşi Ahmet Keser'in kendisine hakaret etmesi üzerine meydana geldiğini söyledi. 
     Emine Keser ile 10 yıl önce beraber yaşamaya başladığını ve bu evliliklerinden 4 çocuğunun olduğunu belirten Mahmut Bozkurt, ''Daha sonra Emine ile ayrıldım ve başka biriyle resmi nikah kıyarak evlendim. Bu evlilikten de 2 çocuğum oldu. Evlendiğim bu karımı öldürerek cezaevine girdikten sonra şartlı olarak dışarı çıktım. Emine ile tekrar biraraya gelmek amacıyla babası Ahmet Keser'in evine gittim'' dedi. 
     Sanık Mahmut Bozkurt, eski karısıyla tekrar yuva kurmak isterken hakarete uğradığını belirterek, ifadesini şöyle sürdürdü 
     ''Hasan Keser, kızının başka biriyle evlendiğini, oğlu Ahmet ise karımı isterse bana getirebileceğini söyledi. Daha sonra Ahmet Keser ile birlikte Şakirpaşa Mahallesi'ndeki işyerime doğru yürümeye başladık. Bu sırada Ahmet, karımı para karşılığında bana getirebileceğini söyleyince sinirlendim. Aynı sözleri işyerimde de tekrarlayınca tabancayla vurdum.'' Sanık Mahmut Bozkurt, cinayet anında eski eşi Hatice Bozkurt'u öldürdüğü andaki duyguları hissettiğini belirterek, ''Ahmet ile yolda yürürken vücudumda basınç hissettim. Bu basınç işyerimde fazlalaştı. Sadist ve kötü bir insanım. Böyle hissettiğim için dayanamayıp öldürüyorum. Karımı öldürdüğümde de aynı basınç olmuştu. Akli dengem de yerinde. Suçluyum'' dedi. 
     Sanık Mahmut Bozkurt, mahkeme başkanının pişman olup olmadığı sorusuna da ''Doğduğuma pişmanım. Ben doğduğum günden beri suçluyum'' diye yanıt verdi. 
     Davacı Hasan Keser ise sanığın, kızı Emine'yi öldürmek amacıyla evine geldiğini öne sürdü. 
     Diğer çocuklarından da Emine'nin yerini öğrenmeye çalıştığını belirten Hasan Keser, ''Üzerinde silah vardı. Kızımı başkasıyla evlendirdiğimi söyleyince oğlum Ahmet'i evden alarak götürdü. Daha sonra da öldüğünü öğrendik. Sanıktan şikayetçiyim'' dedi. 
     Öldürülen Ahmet Keser'in karısı Gönen Keser de sanıktan şikayetçi olduğunu belirterek cezalandırılmasını istedi. 
     Mahkeme heyeti, sanık avukatının talebi üzerine, Mahmut Bozkurt'u, akli dengesinin yerinde olup olmadığının belirlenmesi amacıyla 2 hafta süreyle Adana Ruh ve Sinir Hastalıkları Hastanesi'nde müşahede altına alınmasına ve dosyadaki eksiklerin tamamlanmasına karar vererek duruşmayı erteledi. 
     Sanık Mahmut Bozkurt, 3 Kasım 2002 tarihinde Ahmet Keser'i Şakirpaşa Mahallesi'ndeki işyerinde öldürdüğü iddiasıyla tutuklanmıştı. 
     





</TEXT>
</DOC>
