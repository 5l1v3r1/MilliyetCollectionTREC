<DOC>
<DOCNO> 134165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/30/son/sontur24.html </URL>
<DATE> 2003/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Liseliler okul basıp öğretmeni dövdü.. 
</HEADLINE>
<TEXT>

     Ankara'nın Gölbaşı İlçesi'nde, bir grup lise öğrencisi, izinsiz girmek istedikleri Meslek Lisesi'nde bir öğretmenle idari görevliyi tartakladı. Polis, karakola götürdüğü öğrencileri ve öğretmenleri, ifadelerinin alınmasından sonra serbest bıraktı. 
     Dr. Şerafettin Tombuloğlu Lisesi Müdürü Rıza Şah Ertem, bitişikteki Meslek Lisesi bahçesinde lise 1. sınıf öğrencisi M.Ç'yi sigara içerken gördü ve yanına giderek kızdı. İddiaya göre, Ertem'in tokat atması üzerine, M.Ç. ''Yanımda kız arkadaşım var, bana vuramazsın'' diyerek, tepki gösterdi. 
     Ertem, bu öğrenciyi, Meslek Lisesi'nin odasına götürdü. Olayı gören Dr. Şerafettin Tombuloğlu Lisesi'nden yaklaşık 50 öğrenci, Meslek Lisesi'ne giderek, arkadaşlarının bırakılmasını istediler. Okula izinsiz giren öğrenciler, kendilerini uyaran öğretmen İlhan Çelik ve idari görevli Recep Çelik'i tartakladılar. 
     Okula gelen polis, öğrencileri karakola götürdü. Bu sırada bazı veliler de karakola çağrıldı. Öğretmen ve öğrenciler ifadeleri alındıktan sonra serbest bırakıldılar. 
     
     OLAYLAR DURMUYOR 
     İlçe Milli Eğitim Müdürü kadrosunun boş olduğu Gölbaşı'nda eğitim camiasında peş peşe olaylar yaşandığı bildirildi. Gündüzalp İlköğretim Okulu Müdürü A.A. hakkında ''para ile diploma satıyor'' iddiası üzerine soruşturma açıldı. 
     Yine aynı okulun Müdür Yardımcısı D.Ö. hakkında öğretmenlere sahte sevk kağıdı hazırlayıp, Mal Müdürlüğü'nden ilaç parası tahsil ettiği iddiasıyla idari ve adli soruşturma başlatıldı. 
     Gölbaşı Meslek Lisesi'nin camları 10 gün önce, İmam Hatip Lisesi binasının camları da 3 gün önce kimlikleri henüz belirlenemeyen kişilerce kırılmıştı. 
     





</TEXT>
</DOC>
