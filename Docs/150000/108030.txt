<DOC>
<DOCNO> 108030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/17/yasam/yas05.html </URL>
<DATE> 2002/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Son pedalları ölüme çevirdi 
</HEADLINE>
<TEXT>

Başarılı bisikletçi Ethem Altunkaynak, Fransa’da yarışacaktı. İki hafta önce antrenman dönüşü aşırı hız yapınca, korkunç bir kazanın kurbanı oldu 
     MURAT EĞİLMEZ İzmir DHA 

     Kapadokya’da bisiklet yarışlarında birçok derecesi bulunan Bianchi Takımı’nın başarılı sporcusu Ethem Altunkaynak 24 , Azrail’e karşı yarışı kaybetti. 
     Takımın gözbebeği Altunkaynak, büyük bir hırsla birincilik hedeflediği Fransa’daki yarışa hazırlanıyordu. İki hafta önce de Yamanlar Dağı’ndaki Karagöl civarında takım arkadaşlarıyla antrenman yapan genç bisikletçi, dönüşte gruptan koptu. Tek başına dağdan inmek isteyen Altunkaynak, Örnekköy girişinde aşırı hızla girdiği mıcırlı yolda karşıdan gelen otomobili görünce fren yaptı. Bisikletin kayması üzerine dengesini yitiren genç, yere düşerek yuvarlandı ve başını gelen otomobilin tamponuna çarparak ağır yaralandı. 
     
     Hayali milli olmaktı 
     Talihsiz sporcu, hemen Karşıyaka Devlet Hastanesi’ne kaldırıldı. 
     Mücadeleci yapısıyla tanınan Altunkaynak, ilk tıbbi müdahalenin ardından İzmir Atatürk Eğitim ve Araştırma Hastanesi’ne sevk edildi. Ve genç bisikletçi, burada yaklaşık iki haftadır verdiği yaşam mücadelesini önceki gün kaybetti. Müteahhit Ekrem Altunkaynak’ın oğlu genç sporcunun ölümü ailesini, takım arkadaşlarını ve spor camiasını derin bir üzüntüye boğdu. 
     Altunkaynak’ın Bianchi Takımı’ndaki arkadaşları, genç bisikletçinin ünlü İspanyol bisikletçi Miguel Indurain’e hayran olduğunu, tek amacının da milli olup, Amerikalı bisikletçi Lance Armstrong’un üst üste dört kez birinci bitirdiği dünyanın en zorlu ve prestijli bisiklet yarışlarından Fransa Turu’nu kazanmak olduğunu söyledi. 
     



 YAŞAM 





















</TEXT>
</DOC>
