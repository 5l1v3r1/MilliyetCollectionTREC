<DOC>
<DOCNO> 120818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/24/son/sontur17.html </URL>
<DATE> 2002/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Yardımcısı Şahin Açıklamadan rahatsız değilim 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, Cumhurbaşkanı Ahmet Necdet Sezer'in başörtüsüyle ilgili bugün yaptığı açıklamaya ilişkin olarak, ''Ben, sayın Cumhurbaşkanı'nın bu açıklamalarından rahatsızlık duymuş değilim'' dedi. 
     Başbakan Yardımcısı Şahin, AK Parti İstanbul İl Danışma Meclisi toplantısından çıkışında, basın mensuplarının Cumhurbaşkanı Sezer'in başörtüsüyle ilgili açıklamasını hatırlatarak, ''bu açıklamayı nasıl değerlendiriyorsunuz '' şeklindeki sorusu üzerine, şunları kaydetti 
     ''Kendi takdirleridir. Kuşkusuz kamu görevlilerinin kamusal alanda uymaları gereken kurallarla ilgili hem yasalar, hem yönetmelikler, hem de yargı kararları mevcuttur. Anayasa Mahkemesi ve Danıştay'ın bu konuda kararları vardır. Sayın Cumhurbaşkanı'nın, herhalde kastetmek istediği odur. Yalnız, sivil insanların kılık kıyafetleriyle ilgili, Anayasa Mahkemesi'nin herhangi bir mani olmadığına dair son kararlarında, bu özellikle ifade edilmiştir. Ben sayın Cumhurbaşkanı'nın bu açıklamalarından rahatsızlık duymuş değilim.'' ''Bir gerginlik yaratılmadan eğitimdeki başörtüsü sorunu nasıl aşılacak '' şeklindeki soru üzerine de Şahin, ''Eğitim ve özgürlüğü ile ilgili Anayasa'nın 42. maddesinde değişiklik yapılarak, bunlar aşılabilir'' diye konuştu. 
     Şahin, ''Anayasa'yı değiştirerek mi '' sorusuna ise ''Kuşkusuz. Anayasa'nın 42. maddesinde değişiklik yapılarak aşılabilir diye düşünüyorum'' karşılığını verdi. 
     





</TEXT>
</DOC>
