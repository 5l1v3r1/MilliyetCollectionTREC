<DOC>
<DOCNO> 137646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/19/spor/ygokce.html </URL>
<DATE> 2003/02/19/ </DATE>
<TIME>  </TIME>
<AUTHOR> ATTİLA GÖKÇE  </AUTHOR>
<HEADLINE>
Puskaş’ın yalnızlığı 
</HEADLINE>
<TEXT>

     Telefonla - artık nasıl ulaşabiliyorsanız - ilgili servisi arayıp bir dizi sorgu - sualden sonra doktor randevusu alıyorsunuz. Doktora muayene olmanız jet hızıyla gerçekleşiyor. Yazdığı reçeteyi alıyorsunuz, tekrar telefona koşuyorsunuz. Yine ulaşmak mutluluğuna eriştiyseniz, size bir numara veriyorlar. O numarayla SSK eczanesine gidip reçetenizi veriyor, üç - beş saatlik beklemeden sonra ilaçlarınızı alabiliyorsunuz. 
     Ne yalan söyleyeyeyim, ben bu durumu pek yaşamadım... Bir arkadaşımın eşi anlattı, öğrendim. 
     
     60’ların starı 
     Ergun Öztuna, 60’lı 70’li yılların starlarından biriydi... Fenerbahçeliydi. Karşıyaka’da başlayan profesyonel futbol yaşamı, inanılmaz becerilerle ve zeka parıltılarıyla herkesin dikkatini çekti. Macarların ünlü yıldızı Ferenç Puskaş’a benzeyen stiliyle ona "Puskaş" lakabını taktılar. Kariyeri, Fenerbahçe formasıyla futbola kazandırdığı zenginliklerle doluydu. Hatırladığım kadarıyla bir kez meniskus ameliyatı oldu, sonrasında da eski tadını bulamadı. Ne var ki, futbolu çok seviyordu. Hiç onur meselesi yapmadan, yaşamının bir parçası olarak B liginde yedeklerle oynamaya devam etti. Daha sonra bırakmak zorunda kaldı. 
     Ergun Öztuna, Menajer Ziya Şengül’le birlikte Milli Takım için de antrenör olarak çalıştı. Sevecen, yalansız, içinden geldiği gibi konuşan düzgün bir sporcuydu Öztuna. 
     Onu SSK’nın ilaç kuyruğunda görmek, bana dokundu... 66 yaşındaki eski futbol yıldızının elinde ilaç torbasıyla o kuyruğun içindeki yapayalnızlığına takıldım. Anlattığına göre, ne Fenerbahçe Kulübü, ne de Futbol Federasyonu kendisiyle ilgilenmişti. İhtiyatlı bir iyimserlikle, "Belki haberleri olmamıştır" dedim, güldü " Haberleri olsun diye telefon ettim. Benimle ilgilenebilecek olan kişi, kulüp, federasyon... Kim varsa aradım. Ulaşabildiklerim, Geçmiş olsun deyip telefonu kapattılar. Sol dizimden ameliyat oldum. Sağolsunlar, bir - iki yerden çiçek geldi. Şimdi sıra sağ dizimde... Gördüğün gibi sıramı bekliyorum". 
     
     Hiçbiri ilgilenmemiş 
     Popüler kültürümüzün starları çabuk alkışlanıyor, çabuk parlıyor ve çabuk unutuluyorlar, ne yazık Profesyonel Futbolcular Derneği var bu ülkede... Ama onların TFF genel kurullarındaki delege hesapları ve oylama tartışmalarının dışında ne tür etkinlikleri var, bilmiyorum. Bir zamanlar milli formayı giymiş sporcuların bir dernek çatısı altında toplandıklarını görmüş, sevinmiştim. Sonradan, Maliye Bakanlığı ile Belediye Başkanlığı arasında oluşturdukları yoğun trafiğin arsa tahsisiyle ilgili olduğunu öğrenince şaşırdım. Tabii, bir de çok sevip saygı duyduğum Sema Küçüksöz’ün başkanlığındaki Türk Futbol Vakfı var... 
     Hiçbiri Ergun Öztuna’ya elini uzatmamış... Hastalığıyla, ameliyatıyla ilgilenmemiş. Ergun Öztuna, futbol oynadığı yıllarda bugünkü gibi çılgın paralar kazanmamıştı. Kazandığı parayı "repo mühendisliğiyle" değerlendirme kurnazlığını da göstermediğinden işte böyle en güçsüz zamanında kendini ilaç kuyruklarında buldu. Hafızasız toplumun önce kahramanı, sonra da kurbanı olduğunu öğrendi... 
     Biliyorum, keyifsiz bir yazı oldu... Zaten ben de biraz keyfinizi kaçırmak için yazdım Öztuna’nın öyküsünü... 
     Her öyküden çıkarılacak dersler vardır kuşkusuz... Siz bu öyküden ne çıkarırsınız bilemem... 
     Ama kulüplerin , federasyonun, dernek ve vakıfların da bu dramdan bazı sonuçlar çıkarıp kimseyi ezip büzmeden kendi varlıklarının birinci nedeni olan sporcularına sahip olmasını, onları yalnız ve güçsüz dönemlerinde de yalnız bırakmamalarını bekleyemez miyiz 
     Geçmiş olsun Puskaş Ergun... 
     Sen bitmeyen iyi niyetin ve sevginle hala tebessümler saçıyorsun çevrene... 
     Bizimse... Bakacak halimiz yok yüzüne 
     
100. Yıl takıntısı      2003, Beşiktaş için her bakımdan zorluklar yılı olarak yaşanıyor... 
     Bunca başarıyı 100. yılda gerçekleştirmek elbette onur verici. Zorluk, başarıyla tarihi buluşturmaktan kaynaklanıyor. 
     Ne var ki özellikle rakipleri, yüzüncü yılı fena halde dillerine dolamış durumda... Kapalı köşelerde ve kulislerde Beşiktaş’ın 100. yıl dayatmasıyla ilgili kurum ve kişilere baskı yaptığı fısıldanıyor kulaktan kulağa... Çok çirkin bir karalama kampanyası bu... Hiç sportmence değil. Erkekçe değil... Somut verilere dayanmıyor, dedikodudan kaynaklanıyor. 
     Beşiktaş, şampiyon olsa da kutlayacak yüzüncü yılını, küm düşse de... 
     100. yılı dillerine dolayarak Beşiktaş’ın başarısına ve emeklerine toz konduranları açıkça kınıyorum 
     
Aziz Başkan      Aziz Yıldırım, parasal gücüyle Fenerbahçe’de her şeyi yapacağını, yapabileceğini sanıyor... Toplumun kendisiyle ilgili her kesimini kontrol altına almak, çekip çevirmek, yönlendirmek istiyor. Şu kadarını söyleyeyim ki, bu ihtirasa, onun aklı da parası da yetmez 
     Eleştirilere karşı takındığı tavır oldukça itici, seviyesiz ve bir spor adamına asla yakışmayacak kadar çirkindi. İnsanları aşağıladı. Medya mensuplarının onuruna dokunacak sözler etti. Sonra tevil yoluna saparak çark etti. 
     Aziz Yıldırım, hala var olduğuna inandığım iyi niyetiyle eleştirilere kulak açar, insanları dinler ve aklına geleni istediği gibi konuşma huyundan vazgeçerse, Fenerbahçe’ye de Türk Sporu’na da yararlı olabilir. Öncelikle buna kendisinin karar vermesi gerekir... 
     Ünlü psiklogların ve sosyologların önemli bir tesbiti var 
     "Para, statü ve şöhret sahipleri asla eğitilemez " 
     Ardından şunu da söylerler 
     "Zaten bu özellikler hep birbirine bağlıdır. Ya para, statüyü ve şöhreti getirir. Ya şöhret, parayı ve statüyü... Ya da statü, şöhret ve parayı..." 
     Şimdi ortadaki duruma bakılacak olursa inanılmaz ölçüde bir talihsizlikle karşı karşıyayız... 
     Talihsiz olan kim acaba 
     Fenerbahçeliler mi , Aziz Yıldırım mı 
     
     



 SPOR 






















</TEXT>
</DOC>
