<DOC>
<DOCNO> 132034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/20/son/sontur02.html </URL>
<DATE> 2003/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk baterist dünya rekoru kırdı... 
</HEADLINE>
<TEXT>

     Şişli Belediyesi'nin organizasyonuyla ''dünyada en uzun süre bateri çalma'' rekorunu kırma denemesine girişen Oktay Kızılkaya, Hollandalı Kurt Adams'ın 36 saat aralıksız bateri çalma süresini geçerek dünya rekoru kırdı. 
     Belediyenin Esentepe hizmet binasında kurulan müzik sistemiyle çalınan şarkılar eşliğinde bateri çalan Kızılkaya, saat 03.00'te Adams'ı geçerek dünya rekoru kırdı. 
     Beyoğlu 35. Noterliği denetiminde rekor kıran Kızılkaya, daha sonra ekibiyle birlikte 10. Yıl Marşı'nı söyledi. 
     Bateri çalmayı öğle saatlerine kadar sürdürerek rekorunu geliştirmeyi hedefleyen Kızılkaya, saat 11.00'e kadar çalabilirse 44 saatlik yeni rekorun sahibi olacak. Kızılkaya, bu şekilde Guinnes Rekorlar Kitabı'na girmeyi amaçlıyor. 
     Yaklaşık 8 saatte bir 10 dakika ihtiyaç molası veren baterist Kızılkaya'nın karşılaşabileceği bir sağlık problemine karşı, bina önünde doktor ve hemşiresi bulunan ambulans bekletiliyor. 
     





</TEXT>
</DOC>
