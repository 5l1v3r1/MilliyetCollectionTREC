<DOC>
<DOCNO> 120771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/24/son/sondun20.html </URL>
<DATE> 2002/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıslı Rumlar plana karşı... 
</HEADLINE>
<TEXT>

     Kıbrıs Rum kesiminde yapılan yeni bir anketin sonucu, plana karşı olan Rumların oranının arttığını gösterdi. 
     Neilsen Amer'in Politis gazetesi için yaptığı kamuoyu yoklamasının sonucuna göre, Rumların yüzde 64'ü, planı, Kıbrıs sorununa çözüm olarak kabul etmiyor. 
     Bu oran, geçen hafta yapılan bir ankette yüzde 52 olarak belirlenmişti. 
     Gazete, plana olumsuz tepki gösteren Rumların oranındaki artışın, planda öngörülen büyük değişiklikler karşısında Rumların kendilerini güvensiz hissetmelerinden kaynaklandığını yazdı. 
     Son ankete katılanların yüzde 81'i, 1974'ten önce oturduğu yere, burası Türk idaresi altındaysa dönmeyeceğini bildirirken, yüzde 15'i dönüş yönünde görüş belirtti. 
     ''Önümüzdeki Pazar günü referandum yapılsa ve Annan'ın planını çözüm olarak onaylıyor musunuz diye sorulsa, kişisel yanıtınız ne olur '' sorusuna, Rumların yüzde 64'ü yanıtlarının ''Hayır'' olacağını, yüzde 27'si ise ''Evet'' olacağını söyledi. 
     Ankete katılanlar, planda yer alan toprakla ilgili düzenlemeyi yüzde 64, yürütme yetkisisini yüzde 59, mal mübadelesini yüzde 59, geçiş dönemini yüzde 77, göçmenler bölümünü yüzde 61, yüksek mahkemenin oluşumunu yüzde 58 ve vatandaşlık egemenlik bölümüyle ilgili düzenlemeyi de yüzde 61 oranlarında reddetti. 
     Rumların yüzde 55'i ''güvenliğin çokuluslu güç tarafından sağlanacağı bir çözümde kendini güvensiz hissedeceğini'' belirtirken, yüzde 42'si ''güvende'' olacağını ifade etti. 
     ''Annan'ın planı temelinde, Kıbrıs sorununa çözümün hayata geçirilmesi sırasında kaba kuvvet kullanılan çatışma mı olacak, yoksa her şey normal mi seyredecek '' sorusuna, ankete katılanların yüzde 75'i ''kaba kuvvet kullanılan çatışmalar olacak'' yanıtını verdi, yüzde 19 ''her şey normal seyredecek'' yönünde görüş belirtti. 
     Çözüm durumunda Rumların yüzde 52'si yaşam düzeyinin düşeceğine inanırken, yüzde 31'i aksi yönde görüş beyan etti. 
     Gazeteye göre, ''kendini güvensiz hisseden'' Rumların yüzde 29'u Türkiye kökenlilerden, yüzde 20'si Türk askerinden, yüzde 19'u Türklerle birlikte oturmaktan, yüzde 18'i Türklerin Kıbrıs'ta serbest dolaşımından ve yüzde 14'ü Türklerin kendilerini denetleyeceğinden korkuyor. 
     





</TEXT>
</DOC>
