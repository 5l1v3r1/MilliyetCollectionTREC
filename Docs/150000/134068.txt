<DOC>
<DOCNO> 134068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/30/son/sondun19.html </URL>
<DATE> 2003/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
8 Avrupa ülkesinin çağrısına Almanya'dan tepkiler... 
</HEADLINE>
<TEXT>

     8 Avrupa ülkesi hükümet ve devlet başkanlarının bazı gazetelerde yayımlanan birlik çağrısıyla ilgili ortak açıklamasına Almanya'dan tepki geldi. 
     İktidardaki Sosyal Demokrat Parti'nin SPD Federal Meclis Grubu Başkan Yardımcısı Michael Müller, açıklamayı imzalayan hükümet ve devlet başkanlarının, ''Irak konusundaki görüş ayrılıklarının Atlantik ötesi ilişkilerin kesildiği anlamına gelmediğini anlamadıklarını'' söyledi. 
     ABD ile Avrupa arasında çok sıkı ilişkiler bulunduğunu ve bunun böyle kalacağını belirten Müller, ''Sorun, daha çok Avrupa'nın sorumluluğundan ve kendini ispatlama çabasından kaynaklanıyor'' dedi. 
     Muhalefetteki Birlik partilerinin CDU CSU dış politika uzmanı Friedbert Pflüger ise, böyle bir ortak açıklamanın yapılmasından federal hükümetin sorumlu olduğunu ileri sürerek, ''Başbakan Gerhard Schröder, Irak savaşına karşı olan kesin tavrıyla böyle bir dayanışma açıklaması yapılmasını neredeyse teşvik etti'' diye konuştu. 
     Dışişleri Bakanlığı Müsteşarı Kerstin Müller Yeşiller , Almanya'nın kendini Devletler Topluluğu'ndan giderek daha da dışladığı yolundaki görüşlere katılmadığını belirtti ve ''BM Güvenlik Konseyi'nin 15 üyesinin çoğu, Irak'taki silah denetimlerinin sürdürülmesinden yana. AB ülkeleri dışişleri bakanları da geçen Pazartesi günü, kontrollerin sürdürülmesi konusunda görüş birliği içinde olduklarını bildirdiler'' dedi. 
     Çek Cumhuriyeti Cumhurbaşkanı Vaclav Havel, İngiltere Başbakanı Tony Blair, Danimarka Başbakanı Anders Rasmussen, İtalya Başbakanı Silvio Berlusconi, Portekiz Başbakanı Jose Manuel Borosso, İspanya Başbakanı Jose Maria Aznar, Macaristan Başbakanı Peter Medgyessy ve Polonya Başbakanı Leszek Miller tarafından imzalanan ortak açıklamada, ABD ile Avrupa'nın birlik içinde hareket etmesi çağrısında bulunulmuştu. 
     





</TEXT>
</DOC>
