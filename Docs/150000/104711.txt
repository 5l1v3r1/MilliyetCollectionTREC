<DOC>
<DOCNO> 104711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/30/dunya/dun01.html </URL>
<DATE> 2002/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan Dışişleri Bakanı Papandreu 
</HEADLINE>
<TEXT>
Kopenhag’da Türkiye için tarih verilmeli 
Taktik değiştiren Atina yönetimi üyelik müzakerelerinde Ankara’ya destek olacak 
     YORGO KIRBAKİ Atina 

     Yunanistan, Türkiye - AB ilişkilerinde "Yeni Helsinki" adını verdiği yeni taktiği çerçevesinde, aralıkta Kopenhag’daki AB Zirvesi’nde Türkiye’ye üyelik müzakerelerinin başlaması amacıyla bir tarih verilmesinde önayak olmayı kararlaştırdı. Yunanistan bu niyetini önce Ankara’ya duyurdu. Dışişleri Bakanı Yorgos Papandreu muadili Şükrü Sina Gürel’i arayarak "Türkiye’nin diğer aday ülkelerden hiçbir farkı yoktur. AB kriterlerine uyuyorsanız üyelik müzakerelerinizin başlaması için size bir tarih verilmesini destekleyeceğiz" dedi. 
     
     Kıbrıs ve seçimler 
     Kulislerde Atina’nın, Türkiye’ye AB üyeliği için bir tarih verilmesinden yana olmasının nedenleri olarak şunlar sıralanıyor 
     1. Kıbrıs Rum Kesimi’nin AB üyeliği Yunanistan, Kopenhag’da Rumların üyeliği için verilecek kararın lehte olacağına inanıyor. Türkiye’nin böyle bir gelişmeye tepkisinin "sınırlı" olmasına karşılık, Türkiye’ye üyelik müzakereleri için bir tarih verilmesini destekliyor. 
     2. Türkiye’deki seçimler 3 Kasım seçimleri AB’yi ve Atina’yı yakından ilgilendiriyor. Papandreu, Türkiye’de AB yanlısı güçlerin desteklenmesi gerektiğini defalarca vurguladı. Ekimde AB’nin adaylar hakkında yayınlayacağı raporda, gerek Rumların üyeliği gerekse Türkiye’ye tarih verilmesi konularında neler önereceğinin, Türkiye’deki seçim öncesi ortamı önemli ölçüde etkileyeceği biliniyor. Atina’daki gözlemciler Yunan hükümetinin taktiğinde, Kıbrıs sorununun çözümünün şart koşulmadığını sadece "çözüm çabalarına katkıda bulunulması" gibi esnek ifadelerden kullanıldığını hatırlattılar. 
     



 DÜNYA 











</TEXT>
</DOC>
