<DOC>
<DOCNO> 139338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/27/spor/spo03.html </URL>
<DATE> 2003/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
KRİZ BÜTÇESİ 
</HEADLINE>
<TEXT>

Irak savaşı nedeniyle yaşanan belirsizlik ve ekonomik kriz ortamı, Galatasaray Yönetimi’ni tasarrufa yöneltti. 83 trilyon lira olarak belirlenen bütçe, geçen yıla göre 13 trilyon lira azaldı 
     HALİL ÖZER 

     Borçlar 2007’ye kadar 
     EKONOMİK kriz ve savaş belirsizliği, Galatasaray Yönetimi’nin de tedbirli davranmasına neden oldu. Cumartesi günü yapılacak mali kongre için çalışmalarını tamamlayan Sarı - Kırmızılılar’ın 2003 yılı bütçesi 83 trilyon lira olarak belirlenirken, borç tutarının da toplam 93 milyon dolar olduğu açıklandı. Ancak bu borçların büyük bir bölümünün 2007 yılına kadar yayıldığı ifade edildi. 
     
     Başkan’dan 5 milyon dolar 
     BANKALARA olan borcun 52 milyon dolara ulaştığı da dikkat çekilirken, hazırlanan bütçeye göre, Başkan Özhan Canaydın’ın göreve geldiği günden bu yana cebinden 5 milyon dolar verdiği ortaya çıktı. Canaydın’ın ayrıca 60 milyon dolarlık borç tutarına kefil olduğu da görüldü. Özhan Canaydın böylece kulüp tarihinde bu kadar yüksek borca imza atan ilk başkan olma yürekliliğini gösterdi. 
     
     Futbolculara ödeme 
     YENİ dönemde futbola 35 milyon dolarlık ayıran Galatasaray Yönetimi, yıl sonuna kadar da 54 trilyon lira gelir hedefliyor. Ayrıca Sarı - Kırmızılılar, kongre gününe kadar futbolculara olan tüm borçları ödeme kararı aldı. Mehmet Cansun Yönetimi döneminde 2002 bütçesini 96 trilyon lira olarak belirleyen Cim - Bom Yönetimi, böylece tasarruf nedeniyle geçen yıla göre 13 trilyon lira daha az bir bütçe ortaya çıkardı. 
     
Parasız saadet Stadı alacağı krediyle yapacak olan Galatasaray, anlaşmaya göre bu krediyi 10 yıl içinde, büyük bölümünü hasılatlardan ödeyecek 
     Geriye sayım başladı 
     GALATASARAY artık yeni Ali Sami Yen Stadı’nın inşaatı konusunda geri sayıma başladı. Stadın finansmanı konusunda önünde çeşitli alternatifler bulunan Sarı - Kırmızılılar sonunda kararını verdi. Şartları belirleyen yönetim, görüşülen iki yabancı şirketten biriyle anlaşma sağlayacak. 
     
     İlk kazma Mayıs’ta 
     BU şirketle yapılacak olan anlaşmaya göre, kredinin 10 yıl içinde ödenmesi planlanıyor. Bu süre içinde, yeni stadda oynanacak tüm maçların hasılatları bu şirkete devredilecek. Özhan Canaydın’ın mali kongrede stat konusunda bilgi vermesi beklenirken, ilk kazma da mayıs ayında vurulacak. 
     
BALİC müjdesi      ERHAN TELLİ 

     Nefes aldırdı 
     ERGÜN’ÜN sakatlığının ardından, önceki akşam yapılan antrenmanda bileği burkulan Elvir Baliç’in dünkü antrenmanda yer alması, Galatasaray teknik heyetine rahat nefes aldırdı. Ergün ve Baliç’in formlarını bulmaları nedeniyle Hasan Şaş’ı bile kenara çeken Sarı-Kırmızılı kurmaylar, ikilinin sakatlığı karşısında kara kara düşünüyordu. 
     
     Merak konusu 
     SAĞLIK Kurulu’ndan gelen müjdeli haber sonrasında Boşnak futbolcu da dün yapılan antrenmana katıldı. Bu gelişmelerin ardından, Fatih Terim’in Hasan Şaş konusunda bu hafta nasıl bir tavır izleyeceği de merak konusu oldu. Kocaelispor karşısında Ergün’ün olmaması nedeniyle Sarı - Kırmızılı yıldızın kadroya alınabileceği konuşuluyor. 
     
Mondi ve Arif sarı tehlikede      BİR yandan Kocaelispor maçına hazırlanan Galatasaray, diğer yandan Fenerbahçe karşılaşmasını da düşünüyor. Üçer sarı kartı bulunan kaleci Mondragon ile Arif, hafta sonunda yapılacak Körfez mücadelesinde sarı kart görmesi durumunda cezalı duruma düşecek ve derbide yer alamayacak. Bu nedenle teknik heyet iki futbolcuyu da uyarıp, kart görmemelerini isteyecek. 
     
Körfez’e hazırlık      CİM - BOM, Kocaeli karşılaşmasının hazırlıklarına dün yapılan tek antrenmanla devam etti. Malatya maçının ardından hafif sakatlığı bulunan ve önceki gün yapılan çalışmaya katılamayan Lukunku akşam idmanında yer aldı. Sakatlıkları süren Ergün ve Vedat ile izinli olan Emre dışında tam kadro çalışan Sarı - Kırmızılılar, hazırlıklara bugün de devam edecek. Teknik Direktör Fatih Terim, çalışma sırasında futbolcularını sık sık uyarıp, hataların tekrarlanmamasını istedi. MR’ı çekilen Suat Kaya’nın sakatlığının önemli olmadığı belirtildi. 
     



 SPOR 

























</TEXT>
</DOC>
