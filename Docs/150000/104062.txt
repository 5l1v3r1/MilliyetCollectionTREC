<DOC>
<DOCNO> 104062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/26/son/sonspo19.html </URL>
<DATE> 2002/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaşlı Amaral "Forvetimiz iyi, biz gol yemezsek onlar atar" 
</HEADLINE>
<TEXT>

     Beşiktaş'ın, İtalya'nın AC Fiorentina takımından transfer ettiği Brezilyalı futbolcu Amaral, siyah-beyazlı kulübün resmi internet sitesinde taraftarların sorularını yanıtladı. 
     Amaral, Beşiktaş'ı şampiyon yapmanın görevleri olduğunu belirterek, ''Bunca yatırım onun için yapılıyor. Bu takımı şampiyon yapmak bizim görevimiz. Bir maçı kazanıp galibiyet keyfini görünce, şampiyonlukta kimbilir ne olur diye düşünmekten kendimi alamadım. Kadromuz çok iyi ve şampiyonluğa inanıyorum'' diye konuştu. 
     Beşiktaş'ta, hücum oyuncularının kalitesinin çok iyi olduğunu da vurgulayan Amaral, ''Biz savunma olarak gol yemezsek onlar kesinlikle atar. Takımdaki arkadaşlık havası da çok iyi. Dili tam olarak anlamamama karşın oyuncuların birbirine saygısını, diyalogları çok dikkat çekici buluyorum. Ronaldo ve Zago ile daha önceki dönemlerde birlikte oynadım. Bu benim için avantaj oldu'' dedi. 
     Takımın tek ihtiyacının zaman olduğunu ifade eden Amaral, ''Bir ekibi 2 günde ortaya koyamazsınız. Bunun için zaman gerekli. Benim gördüğüm kadarıyle Beşiktaş her zaman şampiyonluğa oynayan bir takım. Ancak sıkça kadro değişikliği yapılmasını bir dezavantaj olarak görebiliriz'' diye konuştu. 
     
     ''GELMEMDE RONALDO'NUN ETKİSİ OLDU'' 
     Brezilyalı futbolcu, transfer olmadan önce Beşiktaş'ın ismini Ronaldo'dan duyduğunu, ayrıca Taffarel'in kendisine Eğer Türkiye'ye dönseydim, Beşiktaş'ta oynardım dediğini kaydederek, Türkiye'de ve Beşiktaş'ta olmaktan mutluluk duyduğunu söyledi. 
     Beşiktaş'a gelmesinin en büyük etkenlerinden birinin Ronaldo olduğunu belirten Amaral, kendisine başka kulüplerden de öneriler geldiğini ifade ederek, ''İtalya, İspanya ve İngiltere kulüplerinden teklifler geldi. Burası hakkında çok iyi şeyler duydum. Gelmemde Ronaldo'nun büyük etkisi oldu'' diye konuştu. 
     Amaral, takımdaki tüm arkadaşlarıyla çok iyi geçindiğini de vurgulayarak, şöyle devam etti 
     ''Öncelikle Ronaldo ve Zago iyi arkadaşlarım. Ama takımdaki tüm arkadaşlarımla çok iyi anlaşıyorum. Geldiğimden beri hiçbir sorun yaşamadım. Onlar buradaki ailem gibi. Ayrıca buradaki taraftarlar, Brezilya'dakinden daha fanatik, daha ateşli. Brezilya'da Corinthians diye bir takım var. Türkiye'deki taraftarlar aynı o takımın taraftarlarına benziyor. 12. oyuncu gibiler. Bu da bizi motive ediyor.'' 
     
     ''TÜM KAPILAR TÜRK FUTBOLUNA AÇILDI'' 
     Amaral, Türk Milli Takımı'nın dünya üçüncüsü olmasından sonra tüm kapıların Türk futboluna açıldığını vurgulayarak, şöyle konuştu 
     ''Her ülkenin kendine has futbol karakteri var. Burada daha çok koşuluyor, Brezilya'da ise daha yumuşak bir futbol oynanır. Türkiye, futboldaki yerini Dünya Kupası'nda başarılı olarak gösterdi. Mesela İtalya futbolu farklıdır. Herkes İtalya'da oynamak ister. Ama farkında değiller ki dünyanın diğer yerlerinde de kaliteli futbol oynayan ülkeler var. Örneğin Türkiye. Eğer Türkiye, Dünya Kupası'nda üçüncü olmasaydı herkes bunun farkına varamayacaktı. Şu anda Türkiye'de dünyanın her tarafından futbolcular var, tüm kapılar Türk futboluna açıldı.'' 
     
     ''KALEDE BİLE OYNAYABİLİRİM'' 
     Asıl mevkinin orta alan olduğunu, ancak takım içinde her yerde oynayabileceğini vurgulayan Brezilyalı oyuncu, ''Orta alan benim en iyi olduğum yer. Ama takım içinde her yerde oynayabileceğime inanıyorum. Kale de buna dahil. Benfica dışında her oynadığım takımda kupa kazandık. Her yerde elimden gelenin en iyisini yapmaya çalıştım'' diye konuştu. 
     
     "MÜSLÜM BABA İLE ŞARKI SÖYLEYEBİLİRİZ'' 
     Özellikle göz yapısı nedeniyle kendisine benzetilen ses sanatçısı Müslüm Gürses'i tanımadığını belirten Amaral, '' Müslüm Baba'nın bir şarkıcı olduğunu biliyorum. Kendisiyle tanışmak isterim. Görüntümüzün benzediğini söylüyorlar ama kendisini hiç görmedim. Hasta olduğunu duydum. Belki iyileştiğinde birlikte şarkı söyleyebiliriz'' diye konuştu. 
     
     ACI YEMEKLERE DİKKAT 
     Amaral, İstanbul'u Brezilya'nın Sao Paulo kentine benzetirken, ''Ben Sao Paulo'da uzun süre yaşadım. Burası da tıpkı orası gibi. İnsanlar sıcak ve içten. Yabancılık çekmedim. Ama yemekler konusunda dikkat etmek gerekiyor. Çünkü bazıları çok acılı oluyor'' dedi. 
     





</TEXT>
</DOC>
