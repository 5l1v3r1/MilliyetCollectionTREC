<DOC>
<DOCNO> 103081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/21/spor/ycil.html </URL>
<DATE> 2002/08/21/ </DATE>
<TIME>  </TIME>
<AUTHOR> HÜSNÜ ÇİL  </AUTHOR>
<HEADLINE>
İyi başladı ama 
</HEADLINE>
<TEXT>

     Lorant’ı çok tenkit edenlerden biriyim. Ama Ankaragücü maçında maç kadrosunu görünce keyiflendim. Lorant doğruyu bulmuş diye. Ogün liberoda çok iyiydi. İyi çıkışlar yaptı. Eleştirdiğimiz Ortega da düzelmişti. Dünya çapındaki bu yıldız "tek başına" takımdı. Bu ikisi güzel şeyler. Lorant, Johnson ve Stevic’le başladı. Doğrudur. Çıkan kadroya bir itirazım yok. İlk yarı mükemmel bir Fenerbahçe vardı. Ancak, Revivo iyi oynamıyor. Lorant onu oyundan almak için tam 79 dakika bekledi. Bu yanlış. Revivo’nun frikikleri düşünülse de sahada Ortega vardı zaten. İkinci yanlış. Oyun sağdan Serhat, soldan Abdullah - Revivo’nun ortalarıyla Washington gol atsın diye kurulmuş. Burada itirazım var. Washington tek kaldı. Zaman zaman Ortega onsekizi dağıttı ama Fenerbahçe, Serhat’ı çok çizgide oynattığı için çoğalamadı. Bu Serhat geçen yıl en çok gol atan oyuncu. 31 maç oynadı. Geçen yıl 2384 dakika forma giydi. Ama ileri ikilide oynadı. 
     Ankaragücü Agustine ile tek forvet oynadı. Stoichita 71. dakikada gol atmak için oyuna ikinci santrfor Radu’yu aldı. İşte antrenörlük, kenar yönetim burada. Zaten senin iki stoperin var. İki forvete karşı önlemin var. Ama Johnson ve Stevic’li çift ön liberoda bu kadar ısrar niye. Kendi sahanda oynuyorsun. Çıkar Stevic’i, Hakan’ı sağ çizgiye al, Serhat’ı ver Washington’un yanına. Hele 80. dakikada Carabas kırmızı kart görüyor. Fenerbahçe’nin oyun planında bir değişiklik yok. 
     Bakalım başka antrenörler ne yapmış Fatih Terim ilk yarı 0-0, ikinci devre Arif’i alıyor. İki gol, maçı kazanıyor. Lucescu ikinci yarı Ahmet Dursun ve Ahmet Yıldırım’ı oyuna alıyor. Son 20 dakika muhteşem ve bu iki oyuncu iki gol atıyor. Biz de Lorant’tan ayrıntı bekliyoruz. Şimdi Ceyhun, Hakan, Yusuf kenarda. İki Ali’ler kenarda. Oynamayan küsüyor. Israrla Lorant’a bunu anlatmaya çalışıyoruz. Ogün’ü nihayet yerine aldı. Farkı da herkes gördü. Ama oyun içindeki değişiklikler oyuncuyu moralli tutmak, şans vermek bu kadar geniş kadroda çok çok önemli. Fenerbahçe, Ortega ile topu çok buluşturuyor. Ortega forvete yakın oynamalı. Gelip kendi sahasından top almamalı. Orada kuvvetli kalıp iş bitirmeli. Revivo, Kızılyıldız maçından beri iyi değil. Acil olarak problemini çözmek lazım. Lorant, Rapajc, Ortega, Revivo, Tuncay, Yusuf, Ceyhun gibi altı tane çok klas adama sahip. Abdullah iyi oynuyor. Şanssızlığı önünde Revivo var ve defansif özelliği yok. İşte antrenörün maçına göre burada kullanabileceği çok oyuncusu var ve kullanmalı. Belki baştan değil ama dakikaları paylaştırmalı. 
     Her şeye rağmen Lorant, Ankaragücü maçında sınıfı geçti, ilk yarıyı pekiyi, ikinci yarıyı ortayla geçti. 
     



 SPOR 



























</TEXT>
</DOC>
