<DOC>
<DOCNO> 118946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/15/ekonomi/eko03.html </URL>
<DATE> 2002/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
2003’te Fransızların adı daha fazla duyulacak’ 
</HEADLINE>
<TEXT>

Türk - Fransız Ticaret Derneği Yönetim Kurulu Üyesi Zeynep Necipoğlu, iki ülkenin karşılıklı yatırımlarının yükselme trendine gireceğini söyledi 
     EKONOMİ SERVİSİ 

     Türk - Fransız Ticaret Derneği Yönetim Kurulu Üyesi Zeynep Necipoğlu, Fransızların Türkiye’deki yatırım paylarının yüzde 70’den yüzde 36 seviyelerine düştüğünü söyledi. Necipoğlu, bu düşüşün son yıllarda Amerika ve diğer ülkelerin yatırımlarını artırmasından kaynaklandığını kaydetti. 
     1996’ya kadar Türkiye’ye yatırım yapan yabancı ülkeler sıralamasında birinci sırada olan Fransa’nın bugün Almanya, Hollanda, Amerika ve İtalya’dan sonra geldiğini belirten Necipoğlu, ancak Fransız yatırımlarının yükselme trendine gireceğini söyledi. 
     Türklerin en çok tekstil ve gıda alanında Fransa’yla iş yapmak için kendilerine başvurduğunu kaydeden Necipoğlu şöyle devam etti "2003 yılında Türkiye’de Fransızların adını daha çok duymaya başlayacağız. Aynı şekilde, Türklerinde adı Fransa’da daha çok duyulacak. Çünkü, iki tarafında karşılıklı iş çalışmaları devam ediyor." 
     
     30 bin kişiye iş yarattılar 
     Türkiye’de yatırım yapan Fransız firmaların sayısının 2000’de 250’ye ulaştığını ve 2001 itibariyle 30 bin kişiye iş sağladıklarını belirten Necipoğlu, bu şirketlerin Türkiye’den yaptıkları ihracatın ise 333.6 milyon euro olduğunu belirtti. 
     Necipoğlu’nun Elan - Altavia adlı basım yayın işleri yönetimi’ hizmeti veren bir şirketi var. 
     
     



 EKONOMİ 























</TEXT>
</DOC>
