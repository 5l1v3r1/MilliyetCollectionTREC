<DOC>
<DOCNO> 106065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/06/son/sondun23.html </URL>
<DATE> 2002/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail'de "Roş Haşana" uyarısı 
</HEADLINE>
<TEXT>

     İsrail'de, Yahudi Yeni Yılı Roş Haşana tatili sırasında bir dizi saldırı olabileceği uyarısı yapıldı. 
     Haaretz gazetesi, İsrail iç istihbarat servisi Şin Bet'in, Roş Haşana tatili sırasında Filistinli örgütlerin kitlesel saldırılar yapmayı amaçladığına ilişkin çok sayıda ihbar aldığını, güvenlik güçlerinin alarma geçtiğini aktardı. 
     Güvenlik yetkilileri, haftalardır şiddet olaylarının azaldığı İsrail'de ''terörist örgütlerin çok sayıda kayba yol açacak yeni bir saldırı dalgası yaratmanın yollarını aradığını'' söyledi. 
     İsrail asker ve polisleri, bugün gün batımında başlayacak ve 2 gün sürecek Roş Haşana için sıkı güvenlik önlemleri aldılar. 
     Askeri sözcü, tatil sırasında Batı Şeria içi seyahatlerdeki kısıtlamaların artırılacağını söyledi. 
     
     İSRAİLLİLER GELECEKTEN ENDİŞELİ 
     Filistinlilerin saldırıları nedeniyle gergin ve geleceği hakkında kötümser olan İsrailliler, Roş Haşana nedeniyle sinagoglara ve tatil yerlerine akın ediyorlar. 
     İsrail radyosunun yayınladığı bir kamuoyu araştırmasına göre, yetişkin İsraillilerin yüzde 70'i gelecekleri konusunda endişeli. 
     Araştırma, İsraillilerin yaklaşık yüzde 60'ının güvenlik konusunda kaygılı olduğunu, yüzde 30'unun ise ekonominin kötü gidişatına dikkat çektiğini ortaya çıkardı. 
     Panorama'nın yaptığı ankete katılanların yarısı gelecek yıl terörizmin azalacağına, yüzde 25'i ise artacağı beklentisi içinde. 
     28 Eylül 2000'de başlayan ikinci Filistin intifadasıyla birlikte geçen 2 yılda meydana gelen şiddet dalgasında, 250'si 70 kadar intihar saldırısında olmak üzere toplam 610 İsrailli öldü. 
     Aynı sürede İsrail saldırılarında ise, 1850 Filistinli hayatını kaybetti. 
     





</TEXT>
</DOC>
