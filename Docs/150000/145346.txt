<DOC>
<DOCNO> 145346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/25/son/sontur14.html </URL>
<DATE> 2003/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışişleri Bakanlığı'ndan AP'deki Çirkin Rapor'a tepki 
</HEADLINE>
<TEXT>

     Dışişleri Bakanlığı Sözcüsü Hüseyin Diriöz, Avrupa Parlamentosu AP Dış İlişkiler, İnsan Hakları Komitesi Türkiye Raportörü Arie Oostlander tarafından hazırlanan, Türkiye'nin AB'ye üyelik başvurusuna ilişkin rapor taslağının, ''AB adayı bir ülke olan Türkiye için yapıcı ve yol gösterici olmaktan uzak'' olduğunu belirtti. 
     Diriöz, kendisine yöneltilen bir soru üzerine, rapor taslağının, Komite'de ilk okumasının bugün yapılmasının öngörüldüğünü hatırlatarak, raporların AB'ye katılım sürecinde kaydedilen ilerlemelere ilişkin bir durum tespiti yapılmasını amaçladığını, bu nedenle de ''her raporda yeni unsurların ortaya atılmamasının, sürecin devamlılığının sağlanması açısından önem arz ettiğini'' kaydetti. Diriöz, şöyle devam etti 
     ''Bu açıdan bakıldığında, Raportör Oostlander tarafından kaleme alınan taslakta, Raportör Lamassoure tarafından hazırlanmış olan 25 Ekim 2001 tarihli bir önceki rapordan bu yana Kopenhag kriterlerine uyum yönünde ülkemiz tarafından kaydedilen somut ilerlemelerden ziyade, AB'nin temel değerlerini ağırlıklı olarak Musevi-Hıristiyan kültürü perspektifine oturttuğu bilinen Raportör Oostlander'in ülkemizin tarihi gelişim sürecine ilişkin sübjektif değerlendirmelerine ve bundan hareketle Türkiye-AB ilişkilerinin geleceğine dair kişisel zihin egzersizine ağırlık verildiği görülmektedir.'' AB'ye tam üyelik sürecinin ilerletilmesinin, Türkiye'nin öncelikli hedefleri arasında olduğuna işaret eden Diriöz, ''Söz konusu rapor taslağı, bu şekliyle AB üyeliğine aday bir ülke olan Türkiye için yapıcı ve yol gösterici olmaktan uzaktır'' ifadesini kullandı. 
     Diriöz, rapor taslağının, Komite çalışmaları sırasında, Türkiye-AB ilişkilerinin mevcut parametreleri çerçevesinde, objektif, önyargılardan arınmış, hakkaniyetli ve akılcı bir yaklaşımla gözden geçirilerek, dengeli bir içeriğe kavuşturulacağının ümit edildiğini belirtti, böyle bir yaklaşımın, AB'nin özünü oluşturan ortak değerlere olduğu kadar, Türkiye ile AB'nin çok yönlü ortak çıkarlarına da daha uygun düşeceğini kaydetti. 
     Diriöz ayrıca, Türkiye'nin AB'ye katılım sürecinin, AB Genel İşler Konseyi'nde 14 Nisan 2003 tarihinde kabul edilmesi öngörülen gözden geçirilmiş Katılım Ortaklığı belgesi temelinde yürütüleceğini ve AP Dış İlişkiler Komitesi raporlarının, bu sürecin dışında olduğunu da hatırlattı. 
     


     




</TEXT>
</DOC>
