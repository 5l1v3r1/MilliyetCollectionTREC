<DOC>
<DOCNO> 111206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/04/son/sontur15.html </URL>
<DATE> 2002/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Marmara fay hatlarından sevindirici haber var... 
</HEADLINE>
<TEXT>

     Çalışmalarının ilk bölümünü tamamlayan L'Atalante gemisinde bulunan insansız robot denizaltının topladığı verilerden, sevindirici haberler çıktı. Yeni bulgular, kırılması tahmin edilen 110 km'lik fayın uzunluğunu 50 km'ye, beklenen olası depremin büyüklüğünü ise 7.4 ve 7.7'lerden 7 civarına düşürdü. Bu da depremin yaratacağı tahribatı yaklaşık 25 kat azalması anlamına geliyor. 
     TÜBİTAK Marmara Araştırma Merkezi ve Türkiye Deniz Araştırmaları Koordinatörü Prof. Dr. Naci Görür, dün yaptığı toplantıda, 17 Eylül 2002 tarihinden beri Marmara Denizi'nin batısında çalışmalarının sürdüren L'Atalante gemisinin ilk bulgularını açıkladı. 
     Son çalışmanın en önemli görevlerinden birinin, daha önce Le Suroit adlı geminin yapmış olduğu araştırmalar sırasında tespit edilmiş, büyüklüğü 7.4 olan 1912 kırığının Marmara Denizi içindeki devamının araştırılması olduğunu anlatan Görür, şöyle dedi 
     "1912 depremi, Gelibolu Yarımadası'ndaki Ganos Fayı üzerinde meydana gelmiş ve bu bölgede büyük bir hasara yol açmıştır. 1912 kırığını Marmara Denizi içinde ne kadar devam ettiğini tespit etmek çok önemlidir. Bugüne kadar yapmış olduğumuz araştırmalarda, Ganos Fayı ile birleşen ve Tekirdağ Çukurluğu'nu güneyden sınırlayarak Orta Marmara Sırtı'na kadar uzanan yaklaşık 110 km uzunluğunda bir fayın varlığı belirlenmiş ve bu fay Marmara'da en tehlikeli fay olarak ilan edilmiştir. Bu uzunluktaki bir fayın kırılması halinde de 7'nin üzerinde bir deprem üreteceği söylenmiştir. 1912 deprem kırığının Marmara Denizi içinde devam etmesi bu fayın söz konusu depremde kırılmış olacağı ve enerjinin boşalmış olduğu anlamına gelir. Bu da gelecekte üreteceği deprem büyüklüğünün daha az olması, kabaca 7 civarında olması demektir" 
     





</TEXT>
</DOC>
