<DOC>
<DOCNO> 127212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/27/son/sondun06.html </URL>
<DATE> 2002/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Relian tarikatı "İlk kopya bebek doğdu..." 
</HEADLINE>
<TEXT>

     Merkezi Kanada'nın Quebec eyaletinde bulunan Raelian tarikatı, kopyalanan ilk insanın doğduğunu iddia etti. 
     Tarikat üyeleri tarafından insan kopyalamak üzere kurulan Clonaid şirketinin müdürü Fransız Brigitte Boisselier, klonlama tekniğiyle elde edilen kız bebeğin dünyaya geldiğini söyledi. Boisselier, telefonla AFP'ye yaptığı açıklamada, kız bebeğin dün sezaryenle dünyaya geldiğini ve ''doğumun çok iyi geçtiğini'' belirtti. 
     Boisselier, doğumun nerede gerçekleştiği konusunda bilgi vermeyi reddederek, ''Şu an için daha fazla bilgi vermemeyi tercih ediyorum'' dedi. 
     Florida'da bugün kamuoyuna açıklama yapacağını söyleyen Boisselier, bebeğin gösterilip gösterilmeyeceğini belirtmedi. 
     Doğumun bağımsız bilim çevreleri tarafından onaylanması durumunda, bu bebek klonlama yöntemiyle doğan ilk insan olarak kabul edilecek. 
     Boiselier, geçen ay, 5 kadının kopyalama yöntemiyle elde edilen ceninlere hamile olduğunu, bunlardan Amerikalı bir çifte ait olanın doğumunun yakın olduğunu kaydetmiş, doğacak bebeğin, annesinin genetik kopyası, yani yıllar sonra doğan ''ikizi'' olacağını açıklamıştı. 
     İtalyan doktor Severino Antinori de, ilk kopya bebeğin Ocak 2003'te dünyaya geleceğini söylemişti. 
     Clonaid firmasını, dünyada 55 bin müridi bulunduğu söylenen Raelian tarikatı kurmuştu. Takma ismi Rael olan eski Fransız gazeteci Claude Vorilhon'un kurduğu Raelian tarikatının müritleri, yeryüzündeki yaşamın 25 bin yıl kadar önce uzaylılar tarafından başlatıldığına ve insanların kopyalama yoluyla yaratıldığına inanıyorlar. Tarikat üyeleri, klonlamanın, bir gün, insanoğlunun sonsuz hayata kavuşmasını sağlayacağına inanıyorlar. 
     





</TEXT>
</DOC>
