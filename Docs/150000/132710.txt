<DOC>
<DOCNO> 132710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/23/son/sonspo24.html </URL>
<DATE> 2003/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol...İbrahim Litvanya maçı zor olsa da kazanacak güçteyiz. 
</HEADLINE>
<TEXT>

     Milli basketbolcu İbrahim Kutluay, 33. Avrupa Şampiyonası Yarı Final Eleme Grubu'nda Litvanya ile 25 Ocak Cumartesi günü yapacakları maçın, farklı skorla kazandıkları Hollanda maçından çok daha zor olacağını, ancak yine de kazanacak güçte olduklarını söyledi. 
     Kurucusu ve sahibi olduğu MVP Spor Kulübü'nün Özel Gökdil Koleji'ndeki kış basketbol okulu çalışmalarını izleyen İbrahim Kutluay, Hollanda karşısında zorlanmadan galip geldiklerini ve finallere katılmayı garantilediklerini vurgulayarak, eleme maçlarını Litvanya galibiyetiyle tamamlamak istediklerini söyledi. 
     İlk maçta farklı skorla yenildikleri Litvanya'nın, dünya basketbolunda söz sahibi ülkeler arasında yer aldığını hatırlatan milli basketbolcu, ''Litvanya maçı Hollanda maçı kadar kolay olmayacak, ama yine de kazanacak güçteyiz'' dedi. 
     Avrupa Şampiyonası finalleri için önlerinde uzun bir süre olduğunu hatırlatan İbrahim Kutluay, ''Dünya Şampiyonası'ndan gerekli dersleri aldık. Avrupa Şampiyonası finallerinde takım oyununu sahaya yansıtabilirsek şampiyonluk şansımız var. Başarıyı bazen küçük nüanslar belirleyebiliyor. Biz herşeyin bilincindeyiz'' diye konuştu. 
     





</TEXT>
</DOC>
