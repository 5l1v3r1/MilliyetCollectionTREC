<DOC>
<DOCNO> 149848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/15/siyaset/asiy.html </URL>
<DATE> 2003/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Suriye atışması 
</HEADLINE>
<TEXT>

Filistin sorununda Türkiye'nin katkısını AB'ye havale eden İsrailli Bakan Şalom, Suriye'yi suçladı. Gül, "Bölgeye şavaş yayılmamalı. İstikrar İsrail'e de yarar" dedi 
     ANKARA Milliyet 

     ABD'nin tepkisi nedeniyle Suriye gezisini iptal eden Dışişleri Bakanı Abdullah Gül, dün de İsrail Dışişleri Bakanı Silvan Şalom'un "Suriye'yi teröre destek vermekle" suçlayan sözleriyle karşılaştı. 
     Şalom, İran'ın Hizbullah'a gönderdiği silahların Şam Havaalanı'ndan geçtiğini öne sürerek, "Suriye bunları engellemiyor, tersine cesaret veriyor" dedi. Gül de Suriye ile İran'ın hedef alınmamasını istedi. Gül ve Şalom ortak basın toplatısında Suriye ilgili şunları söyledi 
     Gül Savaş Irak'la sınırlı kalmalı ve bölgeye yayılmamalıdır. Bölgede önce Irak, sonra Suriye diye çeşitli kanaatler, propagandalar var. Bunların doğru olmadığını göstermek lazım. Barış bir an önce gelmeli. İstikrar için bölgedeki tüm ülkelerin elinden geleni yapması, yeni çatışmalara izin vermemesi gerekir. Türkiye bölgedeki asli unsurlardan birisi, çatışmalardan zarar gören bir ülkeyiz. Suriye, İran komşularımız ve komşu ülkelerle ilişkilerimizi en iyi şekilde tutmak için çabalıyoruz. Bölgede istikrar sağlanması İsrail de dahil herkese hizmet edecektir. 
     
     'Silahlar Şam'dan geçiyor' 
     Şalom Suriye terör örgütlerinin faaliyetlerine izin veriyor. İran'ın Hizbullah'a gönderdiği silahlar Şam Havaalanı'ndan geçiyor. Son dönemde Hizbullah'ın elindeki füze sayısı iki katına çıktı. Bunları engellemeyen Suriye, tam tersine cesaret veriyor. Bu durdurulmalı. Suriye neden Iraklı yetkililere sığınma sağlıyor 
     
     Filistin'e yerleşmeyin 
     Görüşmede İsrail'in Filistin topraklarında yeni yerleşim yerleri kurmaması gerektiğini de belirten Gül, Şalom'a Filistin sorununun çözümü için İstanbul'da geniş katılımlı bir zirve yapılmasını önerdi. 
     Filistin sorununda barış süreci için hazırlanan yol haritasını BM, ABD, Rusya ve AB'nin kurduğu bir "dörtlü" yapı tarafından geliştirildiğini anımsatan Şalom da Türkiye'nin katkısı konusunda, "Türkiye de AB'nin bir parçası olacağı için umuyoruz ki, o da katkıda bulunacak" diye konuştu. 
     Görüşmelerde İsrail'e Manavgat Suyu satışına ilişkin anlaşmanın da kısa sürede imzalanması kararlaştırıldı. Anlaşmanın mayısta imzalanabileceği bildirildi. 
     
     
     


SİYASET 



















</TEXT>
</DOC>
