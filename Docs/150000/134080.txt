<DOC>
<DOCNO> 134080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/30/son/soneko04.html </URL>
<DATE> 2003/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Enerji Bakanı Güler Bakanlığımız geçmişte çok yıprandı 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, bakanlığın geçmişte yaşanan olaylardan ötürü yıprandığını, ''bürokratların imza atmaktan korkar hale geldiğini'' belirterek, bakanlığın bir rehabilitasyon döneminden geçtiğini dile getirdi. 
     Bakan Güler, Yurt Madenciliğini Geliştirme Vakfı'nca düzenlenen toplantıda, madencilik sektörünün sorunları ve hükümetin çözüm önerileri üzerinde durdu. 
     Seçimlerden önce de sektörle ilgili çalışma ve hazırlıklar içinde olduklarını belirten Güler, kendisinin 33 yıldır sektör içinde çeşitli görevlerde bulunduğunu ve olaylara yabancı olmadığını anlattı. 
     Bakanlık olarak hummalı bir çalışma içine girdiklerini, bağlı müdürlükler arasındaki koordinasyon eksikliklerinin giderilmeye başlandığını ve ortak çalışma grupları oluşturulduğunu kaydeden Güler, önceliklerinin yurtiçindeki tabii kaynakların ekonomiye katkı sağlayacak şekilde realize edilmesi olduğunu söyledi. 
     Maden Kanunu ile ilgili çalışmaların sürdürüldüğünü de belirten Güler, ana meselenin güven unsuru olduğunu, bunun da mali, siyasi, hukuki ve idari güven olmak üzere dağılım gösterdiğini kaydetti. 
     Güler, siyasi güvenin tek başına iktidar olmalarıyla sağlandığını ifade ederek, ''Bu güveni oluşturduk. Kararlı bir şekilde sorunların karşısına çıkıyoruz. Hiçbir kuvvet bizi bu yoldan çeviremez. Muhalefet partisiyle de uyum içindeyiz, dolayısıyla TBMM'nin tarihinde en verimli kararlar bizim dönemimizde alınacaktır. Yılacağımız, geri adım atacağımız hiçbir konu yok'' diye konuştu. 
     İdari güven başlığı altında ise bürokrasiyi engel olmaktan çıkarıp, mevzuatı ve sistemi basitleştireceklerini anlatan Bakan Güler, bu şekilde mali güvenin oluşturulacağını bildirdi. Yerli kaynakların destekleneceğini ve dışa bağımlılığın azaltılacağını dile getiren Hilmi Güler, bor, toryum, ferrokrom ve diğer zenginliklerle ilgili çalışmaların sürdürüldüğünü, özellikle bor madeninin fizibilitesinin yapılması amacıyla araştırma enstitüsü kuracaklarını aktardı. 
     Toryum ve boru enerji sektöründe kullanmak istediklerini kaydeden Güler, bu konuda ciddi çalışmalar yapıldığını vurguladı. 
     Güler, bu yıl özelleştirmeden son 17 yıllık toplam gelirin yarısı oranında, 4 milyar dolar gelir elde etmeyi hedeflediklerini kaydetti. 
     Maden Kanunu'nda sektöre ilişkin teşvik uygulamaları konusunda da çalışmalar yürütüldüğünü belirten Bakan Güler, ''Bu konuda ilginizi çekecek konuları yakında açıklayacağız'' dedi. 
     
     BAKANLIKTA REHABİLİTASYON DÖNEMİ 
     Bakan Güler, sözü edilen çalışmalar için sağlam bir altyapıya ihtiyaç bulunduğunu ve bu doğrultuda Enerji ve Tabii Kaynaklar Bakanlığı'nın yeniden yapılanmasının ciddi bir adım olacağını belirtti. 
     Güler, şöyle devam etti 
     ''Burada faaliyetleri basitleştiren, daha çabuk sonuç alabileceğimiz bir yapılanmaya gidiyoruz. Bunun da sonuçlarını birlikte göreceğiz. Çünkü bakanlığımız çok yıprandı değişik olaylardan dolayı... Şu anda bir rehabilitasyon döneminden geçiyor. Bürokratımız imza atmaktan korkar hale gelmişti, şimdi bir süredir belli bir moralle çalışmalarını sürdürmeye başladılar. Biz de onların arkasındayız, attıkları her imza aynı zamanda bizim attığımız imzadır diye onlara o güveni veriyoruz. Bakanlığımız dışarıdan bakıldığında şeffaf bir bakanlık olacak. Bunun da ne demek olduğunu sizlerin takdirine bırakıyoruz. Gerçekten bu noktada çok farklı şeylerle karşılaştık ve karşılaşıyoruz, bunları burada belli etmek durumundayız. Dolayısıyla çalışmalar çok yönlü olarak yürümekte.'' Güler, sektörün önündeki engelleri kaldırmayı amaçladıklarını, tek yapacaklarının bu olduğunu, bunu dışında ''sihirli değnek'' aramadıklarını ifade etti. 
     Bakanlık olarak kapılarının madencilere açık olduğunu belirten Güler, ''Sizin de kapınız bize açık olsun. Ortak çalışmalar yürütüp, bu ülkeyi iyi noktaya getirelim'' dedi. 
     
     YOLSUZLUK 
     Sektör temsilcilerinin sorularını da yanıtlayan Bakan Güler, bir soru üzerine, bakanlığın sistemi basitleştirme üzerinde yoğunlaşacağını yineleyerek, bunun dışında, ''yönlendirme bile yapmayacaklarını, normal kontrol ve denetleme faaliyetlerinin gerçekleştirileceğini'' söyledi. 
     Bakan Güler devamla, ''Kimsenin yaptığı kötülük yanına kar kalmaz. Vatandaşımız yüzde 36 dolayında vergi ödüyor yolsuzluklardan dolayı... Bunların farkındayız. Bu konuda çok ciddi ve kararlıyız. Matruşka gibi, bir bebek çıkıyor içinden başka bir bebek çıkıyor, bunları olduğu zaman açıklayacağız. Fazla bir şey söylemeye gerek yok, bazı şeyler söylenmez yapılır'' diye konuştu. 
     





</TEXT>
</DOC>
