<DOC>
<DOCNO> 132758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/23/son/sontur33.html </URL>
<DATE> 2003/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Hırsız sevgililere ceza yağdı... 
</HEADLINE>
<TEXT>

     İzmir'de yasak ilişki yaşayan ve 25 evi soydukları iddiasıyla yargılanan sanıklara 10 ile 25 yıl hapis ve toplam 38 milyar lira para cezası verilirken, ödemeler 20 eşit takside bağlandı. 
     İzmir 8. Asliye Ceza Mahkemesi'ndeki duruşmaya, tutuklu sanıklar Cengiz Uygun 28 ve Tijen Günerdi 30 katıldı. Uygun, son savunmasında, iddianamede belirtilen suçların tamamını değil bir kısmını gerçekleştirdiğini belirterek, bunlarla Tijen Günerdi'nin ilgisinin bulunmadığını söyledi. 
     Günerdi de hakkındaki suçlamaları kabul etmeyerek, hırsızlık olaylarına karışmadığını ifade etti. 
     Mahkeme, Cengiz Uygun'a 31 yıl hapis ve 18 milyar lira para cezası verirken, cezayı, yasa gereği 25 yıla indirdi. 
     Tijen Günerdi ise 10 yıl hapis ve 20 milyar para cezasına çarptırıldı. Mahkeme, sanıklara verilen para cezasının 20 taksitte ödenmesini de kararlaştırdı. Cezayı duyan Günerdi, sinir krizi geçirdi. 
     
     DOĞUM YAPTIĞINI İDDİA EDİYOR 
     Bu arada Tijen Günerdi, duruşmada, bir süre önce hastanede doğum yaptığını, ancak çocuğunun kendisine gösterilmediğini öne sürdü. 
     Günerdi, ''Cezaevinde fenalaşarak hastaneye götürüldüm. Burada sezaryenle doğum yaptım. Ancak bana doğum yapmadığımı, kist olduğunu söylediler. Ben kisti görmek istedim. Onu da göstermediler'' dedi. 
     Hakim Mahmut Görmen de konunun davayla bir ilgisi olmadığını belirterek, gerekli yerlere başvurması önerisinde bulundu. 
     Öte yandan, Günerdi'nin daha önce Buca Cezaevi Savcılığı'na verdiği dilekçeye cevaben Atatürk Eğitim ve Araştırma Hastanesi'nden gönderilen bilgide de, Tijen Günerdi'nin karnında ur bulunduğu ve ameliyatla alındığı belirtildi. 
     





</TEXT>
</DOC>
