<DOC>
<DOCNO> 129969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/10/son/sondun11.html </URL>
<DATE> 2003/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Türkiye'ten yanıt bekliyor 
</HEADLINE>
<TEXT>

     ABD Dışişleri Bakanlığı sözcüsü Richard Boucher, Türk hükümetinden Irak ile ilgili Amerikan taleplerine henüz yanıt almadıklarını söyledi. 
     ABD'nin, Türk hükümeti yetkilileriyle birçok kez bir araya geldiğini ve Irak'ta savaş durumunda gereken taleplerini ilettiğini hatırlatan Boucher, gazetecilerin, ''Ankara'dan son cevabını aldınız mı'' yönündeki soruya karşılık, ''Biz kimseden son cevap almaya çalışmadık'' dedi. 
     Boucher, ABD Başkanı George Bush'un Irak'ta askeri eylem gerekip gerekmediği konusunda kararını vermediğini belirterek, bu çerçevede kimseden ''son yanıt'' istenmesinin söz konusu olmadığını, ancak çeşitli hükümetlerle işbirliği görüşmeleri yapıldığını söyledi. 
     Boucher, ''Türk hükümeti yetkilileriyle görüşmelerimizde taleplerimizi ilettik. Taleplerimize olumlu yaklaştılar ve bunların kendi sistemlerinden geçmesi üzerinde çalışıyorlar'' diye konuştu. 
     ABD'nin, Türkiye'deki üs ve limanlarda keşif yapmasına ilişkin Türk hükümetinden istediği iznin verildiği ve iki ülke arasında anlaşmaya varıldığı yönündeki haberlerin hatırlatılması üzerine Boucher, ''Benim elimde bu yönde duyurabileceğim bir anlaşma yok'' yanıtını verdi. 
     
</TEXT>
</DOC>
