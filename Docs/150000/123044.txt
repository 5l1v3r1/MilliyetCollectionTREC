<DOC>
<DOCNO> 123044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/06/son/sontur29.html </URL>
<DATE> 2002/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya'da tatilciler güneşlendi... 
</HEADLINE>
<TEXT>

     Antalya ve ilçelerinde dün başlayan ve gece de devam eden, birçok binanın alt katlarını su basmasına ve sera ile portakal bahçelerinin zarar görmesine neden olan yağış, bu sabah yerini güneşli havaya bıraktı. 
     Antalya'ya tatil için gelen çok sayıda yerli ve yabancı turist, güneşli havanın keyfini çıkararak, plajlara ve havuz kenarlarına giderek, güneşlenmeye başladılar. Denize girmeyen vatandaşlar ise plajda piknik yapmayı tercih ettiler. 
     Ev ve işyerlerini su basanlar ise güneşli havada eşyalarını dışarı çıkararak, temizleme ve kurutma çalışmalarına başladılar. 
     Öte yandan, yağış nedeniyle otomobillerden düşen plakalar da, çocuklar için yeni bir iş kaynağı oluşturdu. Düşen plakaları toplayan çocuklar, sergiledikleri plakaları sahiplerine okul harçlığı karşılığında satmaya başladılar. 
     
     KALE'DE DOLU ZARARI 
     Antalya'nın Kale İlçesi'nde dün gece yağan dolu yüzünden seralar ve portakal bahçeleri zarar gördü. 
     Kaymakam Mustafa Masatlı, A.A muhabirine yaptığı açıklamada, ''İlçemiz 12 gün içinde üçüncü kez doğal bir felaketle karşı karşıya geldi. Hemen hemen 10 bin dönüm sera ile 5 bin dönüm narenciye bahçesi tamamen zarar gördü. Hasar tespitleri başladı. Sonuç, 1-2 gün içinde ortaya çıkar. İlgililerden üreticimize destek bekliyoruz'' dedi. 
     Bu arada, şiddetli yağışlar nedeniyle Serik İlçesi'ne bağlı Yukarıkocayatak Beldesi Azaplar Mahallesi, Satırlı Köyü Boztepe mevkii ile Aksu Beldesi'ne bağlı Çolaklar Köyü'nde, buğday ekili yaklaşık 4 bin dönüm alan ile 50 sera ve toplam 15 ev, su altında kaldı. 
     





</TEXT>
</DOC>
