<DOC>
<DOCNO> 129584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/08/son/sontur01.html </URL>
<DATE> 2003/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakanlıkta 3 saat süren ekonomi zirvesi... 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, bu gece yapılan ekonomi zirvesinde, 2003 yılı bütçe hazırlıkları ve faiz dışı fazla hedefine ulaşmak için gerekli tedbirlerle ilgili bürokratlar nezdinde yapılan hazırlıklar hakkında bilgi alındığını söyledi. 
     Başbakan Abdullah Gül başkanlığında Başbakanlık'ta, ekonomik konulara ilişkin bir toplantı yapıldı. 
     Şener, toplantının ardından yaptığı açıklamada, ekonomi bürokratlarıyla olağan bir toplantı yaptıklarını, toplantının, bugünkü Bakanlar Kurulu toplantısına hazırlık niteliğinde olduğunu kaydetti. 
     Başbakan Abdullah Gül başkanlığında, kendisinin, Devlet Bakanı Ali Babacan'ın, Maliye Bakanı Kemal Unakıtan'ın ve DPT, Hazine Müsteşarlığı, Maliye Bakanlığı ve Merkez Bankası bürokratlarının, birlikte değerlendirme toplantısı yaptıklarını ve bazı konularda bilgi aldıklarını belirten Şener, şöyle konuştu 
     ''2003 yılı bütçe hazırlıkları ve öngördüğümüz faiz dışı fazla hedefine ulaşmak için gerekli tedbirlerle ilgili bürokratlar nezdinde yapılan hazırlıklar hakkında bilgi alınmıştır. Mali disiplini kararlı bir şekilde sağlamak, gelir artırıcı ve gider azaltıcı tedbirleri gözden geçirmek üzere görüş alışverişinde bulunulmuştur. 
     Bürokratlarımız zaten zaman zaman kendi aralarında bu konularla ilgili olarak toplantılar yapmaktadırlar. Bu çalışmaların sürekli olarak tarafımızdan izlenmesi gerekmektedir. Bunun bir parçası olarak da bürokratların kendi aralarında yaptıkları çalışmalar ve değerlendirmeler, Başbakan Gül başkanlığında bugün yapılan toplantıda ele alınmıştır ve bu değerlendirmeler gözden geçirilmiştir.'' 
     
     PİYASALARDAKİ DALGALANMALAR 
     Basın mensuplarının sorularını da yanıtlayan Şener, bir gazetecinin, dün piyasalarda meydana gelen dalgalanmaları hatırlatarak, bu konunun görüşülüp görüşülmediğini sorması üzerine, ''Ekonomiyle ilgili yapılan toplantılarda, son ekonomik gelişmeler her zaman gözden geçirilir, değerlendirmeler yapılır ve hükümetin ana politikaları çerçevesinde bir planlama yapılır. Biz de son hafta içinde ekonomik gelişmeleri gözden geçirmek suretiyle bir değerlendirmeye tabi tuttuk'' diye konuştu. 
     Şener, Hazine'nin borçlanmasında bazı sıkıntılar yaşandığının hatırlatılarak, buna ilişkin tedbir alınıp alınmayacağını soran bir gazeteciye de şu karşılığı verdi 
     ''Zaman zaman ekonomik gelişmelerde bu ve buna benzer görüntüler her zaman ortaya çıkabilir. Bunları olağan karşılamak lazım. Hükümetimiz, programımızın uygulanması konusunda kararlıdır. Bütçe dengelerimizin tutturulmasında kararlıdır, makroekonomik dengelerin, göstergelerin öngördüğümüz şekilde 2003 yılı sonu itibariyle gerçekleştirilmesinde kararlıdır. Bu kararlılığın bir parçası olarak da yıl boyunca alınması gereken her türlü tedbiri alma niyetinde ve iradesindedir. Bu iradenin bir parçası olarak, zaten değişik veriler, alternatifler, gelişmeler sürekli takibimizdedir. Bugünkü çalışma da bunun bir parçasıdır.'' Bugünkü Bakanlar Kurulu toplantısının gündeminin sorulması üzerine de Şener, ''Mali disiplinin sürdürülmesinde kararlıyız. Özellikle öngördüğümüz faiz dışı fazla hedefinin tutturulması konusunda kararlıyız. Bunu sağlamak için de gelir artırıcı, gider azaltıcı tedbirler, sürekli belli periyotlar içinde gözden geçiriliyor. Bugünkü toplantıda da bu çerçeve içinde değerlendirmeler yapılmıştır'' dedi. 
     Şener, ekonomiyle ilgili alınan tedbirlerin sorulması üzerine de Bakanlar Kurulu toplantısının beklenmesi gerektiğini belirterek, ''Bu ön değerlendirme de dikkate alınmak suretiyle, bugünkü Bakanlar Kurulu toplantımızda bu konular gündemimize girecektir. Gündemi oluşturan konular konusunda ortaya çıkan kararlar, bugünkü Bakanlar Kurulu toplantımız sonrasında açıklanacaktır'' diye konuştu. 
     ''Zorunlu Tasarruf Fonu'nun tasfiye edilmesine ilişkin yeni plan var mı'' sorusunu ise Şener, ''Onlar bugünkü toplantımızın gündeminde yoktu'' diye yanıtladı. 
     
     NİYET MEKTUBU 
     IMF ile 4. gözden geçirme toplantısının yapılacağının hatırlatılması ve niyet mektubunun taslak çalışmalarının ele alınıp alınmadığının sorulması üzerine de Şener, ''Bir anlamda bu akşam yaptığımız çalışmalar, bilgilenmeler, niyet mektubuyla ilgili çalışmaların bir parçası niteliğindedir. Bu çalışmalar tamamlandıktan sonra, öngördüğümüz tarihte, IMF heyeti Türkiye'ye gelecektir ve bu geliş öncesine ait ortaya çıkan veriler ve çalışmalar, aynı şekilde değerlendirilmiştir'' diye konuştu. 
     Şener, Bakanlar Kurulu toplantısının gündemiyle ilgili bir soru üzerine de şöyle konuştu 
     ''Toplantı, ekonomi ağırlıklıdır. Ama her zaman, şu anda öngördüğümüz dışında da bakanlarımızın teklifi üzerine gündemde bazı ilaveler olabilir. Ama şu anda belirlediğimiz gündem, ayrıntılı bir şekilde, başta tarım sektörü olmak üzere bütçe disiplini, ekonominin makro göstergeleriyle ilgili değerlendirmeler olmak üzere ekonomiye ilişkindir.'' Hedeflerde revizyon olup olmayacağını soran bir gazeteciye de Şener, ''Hayır. Biz kararlı bir şekilde hedeflerimizi tutturacağız'' yanıtını verdi. 
     





</TEXT>
</DOC>
