<DOC>
<DOCNO> 147383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/04/guncel/gun08.html </URL>
<DATE> 2003/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Malzemeler çıkışa hazır 
</HEADLINE>
<TEXT>
Gaziantep’te yükleme devam ediyor 
     Gaziantep Havaalanı’ndaki askeri araç ve malzemelerin tamamı yaklaşık 100 TIR’a yüklendi. Çıkışa hazır hale getirilen konvoyun protesto gösterileri nedeniyle gece sevk edileceği öne sürüldü. Bu konvoyun da çıkış yapmasıyla ABD’liler üs olarak kullanmayı planladığı Gaziantep Havaalanı’nı tamamen boşaltmış olacak. ABD’liler daha önce de Nusaybin ve Mersin Taşucu’ndaki SEKA Limanı’nı da tamamen boşalttı. Gaziantep Havaalanı’ndan önceki gün çıkan 50’ye yakın TIR, İskenderun ve İncirlik Hava Üssü’ne gönderildi. İncirlik’e getirilen çoğu cip dolu TIR’lar geçen salı ve önceki dün Kuzey Irak’a geçti. 
     ABD’ye ait iki Patriot füze sistemi taşıyan "Cetam Vıctorıae" adlı geminin de ABD’lilerin yığınak yaptığı İskenderun Limanı’na geleceği belirtildi. Blackhawk tipi ambulans helikopterler ise önceki gün çekildiği alanda bekletiliyor. 
     
     Mardin boşalıyor 
     ABD, lojistik destek merkezi haline getirdiği Mardin Organize Sanayi Bölgesi’ndeki birçok malzemeyi boşalttı. Önceki gece malzeme yükledikleri 33 TIR’ı İskenderun ve İncirlik’teki üsse gönderen ABD’liler, dün de 40 TIR’a askeri malzeme yükledi. 
     Bu arada Adana’daki İncirlik Üssü’ne dün saat 13.30 sıralarında inen Amerikan Havayolları’na American Airlines ait yolcu uçağıyla asker geldi. Ne amaçla geldikleri bilinmeyen askerler, uçağa yanaşan bir otobüse binip kalacakları yere gitti. Saat 15.00’te de üç Prowler ile biri Türk ikisi ABD’li üç tanker uçağı havalandı. Bir C - 130 kargo uçağı da üsten kalkış yaptı. 
     


GÜNCEL 
































</TEXT>
</DOC>
