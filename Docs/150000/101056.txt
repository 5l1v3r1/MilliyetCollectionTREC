<DOC>
<DOCNO> 101056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/10/ekonomi/aeko.html </URL>
<DATE> 2002/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜRK YOKSULUNA TEKİLA DOPİNGİ 
</HEADLINE>
<TEXT>

Dünya Bankası, Meksika’da Tekila Krizi’ olarak anılan bunalım sırasında izlediği yöntemleri, Türkiye’de de uygulayacak. Yoksulun yoksulu’nu belirlemek için marjinalleşme haritası’ yapacak. Çalışmada aşırı yoksullaşmanın tablosu ortaya çıkarılacak. Yoksulların nerede, nasıl yaşadığı ve nelere ihtiyacı olduğu saptanacak. Daha sonra yardımlar da buna göre yapılacak. 
     NEDİM ŞENER 

     Dünya Bankası’nın, 1994’te tekila krizi olarak adlandırılan Meksika ve Latin Amerika’da yaşanan bunalımın yarattığı yoksullukla mücadele için geliştirdiği model Türkiye’deki fakirliği azaltmak için de örnek oluyor. 
     Dünya Bankası kredisiyle Türkiye’de yürütülen Sosyal Destek ve Kalkınma Projesi kapsamında, Meksika’da olduğu gibi, uzmanların deyimiyle yoksulun yoksulunu’ belirlemek için marjinalleşme haritası’ çıkartılacak. Bu amaçla, nisan ayında Dünya Bankası, Sosyal Yardımlaşma ve Dayanışmayı Teşvik Fonu SYDTF , Tarım ve Sağlık bakanlıkları yetkililerinden oluşan heyet Meksika’ya gitti. 
     Meksika’daki uygulamaları inceleyen heyette yer alan Sosyal Destek ve Kalkınma Projesini izleme ve değerlendirme Uzmanı Doç. Dr. Ali Koç, toplumun en alt sosyo - ekonomik seviyesinde bulunan insanları ve ihtiyaçlarını belirleyen marjinalleşme haritasının Türkiye için de çıkartılmasının kararlaştırıldığını söyledi. 
     
     Türk uzman yapacak 
     Bu haritanın çıkartılması için genel nüfus sayım sonuçları ile Devlet İstatistik Enstitüsü’nün yürüttüğü Hane Halkı Gelir ve Tüketim Anketi’nin tamamlanması beklenecek. Her iki çalışmadan yararlanılarak Dünya Bankası tarafından marjinalleşme haritası çıkartılacak. 
     Haritayı, Dünya Bankası’ında bu konu üzerinde deneyimli olan Berk Özler adlı Türk bir uzman hazırlayacak. Marjinalleşme haritasının 2003 yılı ortalarında DİE tarafından ilan edilebileceği bildirildi. 
     
     Mahallelere mercek 
     Harita ile yalnız il ve ilçe merkezlerine değil, mahalle hatta sokaklara kadar giden verilere ulaşmak mümkün oluyor. Bir ilçede ortalama yoksulluk verilerine göre kişi ya da aile başına yapılacak yardımın faydasının az olmasından dolayı, en fakir mahalle ya da sokak verileri sayesinde yardım ihtiyacı ve miktarı belirlenmiş olacak. 
     
Sefalete 10 bin puan      Marjinalleşme haritasının dışında yürütülen bir başka çalışmayla, sefalet derecesinde yoksul olanların çocuklarına yönelik eğitim ve sağlık yardımı yapılacak. 
     Sosyal Yardımlaşma ve Dayanışmayı Teşvik Fonu SYDTF tarafından eylül ayında başlatılacak anket çalışmasıyla yoksulluk puanlandırılacak. 34 sorudan oluşan ankette verdikleri yanıtlara göre 10 bin ve üzerinde puan alanların çocuklarına eğitim ve sağlık yardımı yapılacak. Eylül ayında Adıyaman, Bartın, Kahramanmaraş, Aydın, Karaman, Bursa ve Iğdır’da başlayacak anketler 2003 yılının sonuna kadar tüm il ve ilçelerdeki 931 Sosyal Yardımlaşma ve Dayanışmayı Teşvik Fonu’na bağlı vakıflar tarafından tamamlanacak. 
     10 bin puan alarak nüfusun en fakir yüzde 6’lık gurubuna girdiği belirlenen ailelerin bir ile 11’inci sınıf arasında okuyan birinci çocuğu için her ay 12 milyon, ikinci çoçuğu için 10 milyon, üçüncü ve daha sonraki çocuklar için ise 8 milyon lira eğitim yardımı yapılacak. Yardım alacak çocukların yüzde 80 okula devam zorunluluğu bulunuyor. Para iki ayda bir anne adına açılan Ziraat Bankası’ndaki hesaba yatırılıcak. Yine 10 bin puan alan yoksulların 0 - 6 yaş arasındaki çocuklarının her birine 10 milyon lira sağlık yardımı yapılacak. 
     
Meksika’da bedava tortillas dağıtılıyor      Meksika’ya yapılan gezi sonucunda bu ülkedeki yoksulluğun boyutları ve yapılan yardımların çeşitliliği hakkında bir rapor çıktı. 100 milyon nüfuslu Meksika’da kişi başına yıllık gelir 6 bin dolar olmasına rağmen gelir dağılımında büyük bir adaletsizlik hakim. Nüfusun yüzde 56’sı temel ihtiyaçlarını, yüzde 28’i temel gıda ihtiyaçlarını karşılayamayacak derecede yoksul. En fakir kesim nüfusun yüzde 10’unu oluşturan kızılderililer. 
     Devlet çıkarttığı marjinallik haritası sonucunda değişik mahallelere ucuz fiyatla süt, tortillas mısır lavaş ekmeği , pirinç ve diğer gıda maddeleri satıldı, 23 bin 468 küçük ölçekli bakkalar zinciri kuruldu. Ayrıca hergün 2.2 milyon kişiye 1’er kilo ağırlığında ücretsiz tortillas dağıtılıyor. Yoksul ailelerin çocuklarına bedava süt ve okulda bedava kahvaltı veriliyor. Hamile kadınlara gıda yardımı yapılıyor ve 6 bin 67 aş evinde de 520 bin kişi yemek yiyor. 
     



 EKONOMİ 



















</TEXT>
</DOC>
