<DOC>
<DOCNO> 149562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/13/son/soneko02.html </URL>
<DATE> 2003/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Patatesi depo yerine toprakta saklıyorlar... 
</HEADLINE>
<TEXT>

     İzmir'in Ödemiş İlçesi'ndeki Ziraat Odası Başkanı Ahmet Kocaağa, ilçedeki üreticilerin bu yıl patatesi depolamak yerine Nisan ayına kadar tarlada toprak altında beklettiğini bildirdi. 
     Kocaağa, patatesin en önemli üretim merkezlerinden biri olan Ödemiş'te üreticinin yeni bir uygulamayla ürününü daha iyi değerlendirme olanağı elde ettiğini söyledi. 
     Üreticinin geçen yıl Eylül ayında ektiği patatesi altı ay boyunca toprakta bekleterek Nisan ayında sökmeye başladığını kaydeden Kocaağa, yaz ürünü patatesin ekiminin de yine bu ay içinde yapıldığını ifade etti. 
     Kocağa, bu şekilde üreticinin yılın 11 ayı mahsul alabildiğini belirterek, şöyle dedi 
     ''Daha önce güz patatesi depolarda bekletilip piyasaya sürülüyordu. Ancak depolama aşamasında büyük zayiat veriliyordu. Patateste çürüme, cücükleme, renk bozulması ve hamlama gibi olumsuzluklar ortaya çıkıyordu. Depodaki patatesin kalitesi rengi bozulabiliyordu. Çürüme ve kokmalar olabiliyordu. Üretici bu sıkıntılardan kurtulmak için bu yıl patatesi Nisan ayına kadar tarlasında toprak altında bekletmeyi tercih etti. Bu yıl bir yandan patates sökümü yapılırken diğer yandan yeni ekilen patates çimleniyor. Yılın 11 ayında patates hasadı yapılıyor.'' Bu yöntemin çiftçiye büyük avantaj sağladığını belirten Ahmet Kocaağa, toprak altında bekletilen patatesin daha renkli, lezzetli ve uzun ömürlü olduğunu söyledi. 
     Kocaağa, söz konusu yöntem sayesinde turfanda patatesin de elde edildiğini dile getirerek, bu yıl kışın sert geçmesine karşın uygulanan üretim sistemiyle patateste zarar edilmediğini belirtti. Ahmet Kocaağa, ''patates depoda olsaydı yüzde 20 oranında zarar ortaya çıkardı'' dedi. 
     Yeni ürün yaz patatesinin de iki ay sonra piyasaya çıkacağını belirten Kocaağa, ilçede 65 bin dekarlık alana ekilen yaz patatesinden 300 bin ton ürün alınmasını beklendiğini kaydetti. 
     Üreticiler de bir kilo patatesi depoya koymak için yapılan masrafın 30 bin lira olduğunu belirterek, yeni yöntemle hem depolama, hem de nakliye masrafından kurtulduklarını ifade ettiler. 
     





</TEXT>
</DOC>
