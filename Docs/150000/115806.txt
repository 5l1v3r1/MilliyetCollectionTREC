<DOC>
<DOCNO> 115806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/29/son/sonspo18.html </URL>
<DATE> 2002/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Altay, tarihinin en zorlu günlerini yaşıyor 
</HEADLINE>
<TEXT>

     Ekonomik sıkıntı içinde bulunan Birinci Süper Lig takımlarından Altay'da, kulüp divan kurulu başkanı Erdoğan Tözge, siyah-beyazlı kulübün son 2 yılında yöneticilik yapmış isimlerle biraraya gelerek, kulübü ayakta tutmanın yollarını arayacaklarını bildirdi. 
     Divan başkanı Erdoğan Tözge, A.A muhabirine yaptığı açıklamada, Altay'ın mali açıdan oldukça ''sıkıntılı'' bir dönemden geçtiğini belirterek, camianın birlik ve beraberlik içinde bulunması gerektiğini söyledi. 
     Son 2 yılda kulüpte yöneticilik yapmış isimlerle, 1 Kasım Cuma günü Altay Sosyal Dayanışma Derneği'nde biraraya geleceklerini kaydeden Tözge, sözlerini şöyle sürdürdü 
     ''Yaklaşık 65 kişiyi davet ettik. Altay'ı ayakta tutmak ve ileriye taşımak için yapabileceklerimizi masaya yatıracağız. Olağanüstü genel kurul öncesinde verimli bir toplantı olmasını ümit ediyorum.'' 
     
     5 FUTBOLCU KADRO DIŞI 
     Diğer yandan, Galatasaray yenilgisinin ardından Adanaspor maçı hazırlıklarını sürdüren siyah-beyazlılarda, teknik direktör Ümit Turmuş, ''istenen performansı gösteremediği'' gerekçesiyle İlhan, Kenan, Bülent, Abdullah ve Kürşat'ı, kadro dışı bıraktı. 
     Yeni Turgutluspor'dan transfer edilen ve bir süredir PAF takımla çalışan Adnan'ın ise Turmuş'un isteğiyle yeniden A takımla idmanlara başladığı kaydedildi. 
     





</TEXT>
</DOC>
