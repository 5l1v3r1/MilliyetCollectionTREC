<DOC>
<DOCNO> 117924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/09/spor/spo15.html </URL>
<DATE> 2002/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

Nihat’ın zor sınavı      İSPANYA Ligi’nde Nihatlı kadrosuyla liderlik koltuğunda oturan Real Sociedad, bugün kendi sahasında Deportivo La Coruna’yı ağırlayacak. Ligde halen yenilgisiz tek takım olan R.Sociedad bu karşılaşmayla ligde zorlu rakipler dönemine girecek. Karşılaşma TSİ 21.00’de başlayacak. 
     
Filipescu uslanmıyor      GALATASARAY’DA oynadığı dönemlerde, rakiplerine karşı agresif hareketleriyle sık sık ceza alan Iulian Filipescu, Real Betis’te de aynı hareketlerini sürdürüyor. İspanya Ligi’nde oynanan ve 1 - 1 biten Real Betis - Recreativo Huelva maçında topsuz alanda rakibine tokat atan Rumen oyuncu kırmızı kart gördü ve dört hafta ceza aldı. 
     
Kuralar salı günü      TÜRKİYE Kupası 2. kademe maçlarının kura çekimi, 12 Kasım Salı günü İstanbul’da yapılacak. Futbol Federasyonu’nun Beylerbeyi Atatürk Eğitim ve Araştırma Merkezi’nde saat 12.00’de gerçekleştirilecek kura çekimine, geçen sezon Birinci Süper Lig’de ilk 15 sırada yer alan takımlarla, kupada 1. kademe maçları sonunda tur atlayan 17 takım olmak üzere toplam 32 takım katılacak. 
     
Şok skora özür ilanı      İSVİÇRE lig tarihinin en ağır yenilgilerinden birini Wil karşısında 11 - 3’lük skorla alan St.Gallen, gazete ilanıyla taraftarlarından özür diledi. Takımın aynı zamanda sponsoru olan St.Gallen Tagblatt gazetesinde tam sayfa yer alan ilanda futbolcular, hatalı olduklarını kabul ettiklerini belirterek "İsviçre’nin en iyi taraftarlarının affını istiyoruz" dediler. 
     
Toshack imzaladı      SÜRPRİZ bir kararla İtalya İkinci Ligi Serie B’ye bu yıl çıkan Catania ile anlaşan Beşiktaş’ın eski teknik direktörü John Benjamin Toshack, dün sezon sonuna kadar sürecek sözleşmeye imza attı. Halen sondan dördüncü durumdaki Sicilya ekibi, bu hafta sonu Siena ile oynayacak. Toshack’ın 260 bin dolar alacağı öğrenildi. 
     



 SPOR 

























</TEXT>
</DOC>
