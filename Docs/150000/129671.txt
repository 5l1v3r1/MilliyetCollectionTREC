<DOC>
<DOCNO> 129671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/09/siyaset/siy05.html </URL>
<DATE> 2003/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs’a ayarlama’ 
</HEADLINE>
<TEXT>

Dışişleri Bakanlığı, Türkiye’nin Kıbrıs politikasında değişiklik yapıldığı sinyalini verdi. Sözcü Buluç, Kıbrıs tutumunda bazı yeni ayarlamalar yapıldığını açıkladı 
     ANKARA Milliyet 

     Dışişleri Bakanlığı Sözcüsü Yusuf Buluç, "Annan planı müzakere edilirken şimdiye kadar izlediğimiz tutuma bazı yeni ayarlamalar getirme ihtiyacı vardır. Bütün ilgili kurumların katkısını almak suretiyle böyle bir ayarlama yapılmıştır, yapılacaktır" dedi. TBMM Dışişleri Komisyonu üyelerine verilen brifingde "Kıbrıs’ta entegrasyon politikamız artık bitti" açıklamasının ardından, Türkiye’nin Kıbrıs politikasında "ayarlama yapacağı" dün resmen açıklandı. Buluç, haftalık basın toplantısında, "Kıbrıs’ta politika değişikliği var mı " sorusu üzerine şunları söyledi "Kofi Annan’ın çözüm planının ortaya konulmasıyla Kıbrıs sorununa barışçı yolla çözüm bulunması sürecine yeni ve önemli bir unsur eklendi. Bu önemli unsurun gereklerini göz önüne alan bir politika düzeltmesi ihtiyacı vardır. Bu düzeltmenin gerekleri de yerine getiriliyor." 
     Buluç, yeni politikanın ayrıntılarıyla ilgili soruya da "Annan planı müzakere edilirken şimdiye kadar izlediğimiz tutuma bazı yeni ayarlamalar getirme ihtiyacı vardır. Bütün ilgili kurumların katkısını almak suretiyle böyle bir ayarlama yapılmıştır, yapılacaktır" yanıtını verdi. Buluç, "Kıbrıs’daki ayarlamalarla Denktaş’tan vaz mı geçiliyor " sorusu üzerine de "Denktaş’ın başmüzakereci statüsü devam edecek. Türk halkının çıkarına olan kararların alınmasını sağlamak bizim için önemlidir" diye konuştu. 
     
     Ada’ya heyet gitti 
     Kıbrıs konusunda tarafların önünde bir takvim olduğunu kaydeden Buluç, "Müzakereleri olabildiğince bu takvim çerçevesinde yürütmeyle ilgili çalışmalarımız devam etmektedir" şeklinde konuştu. Buluç, Annan planı için masaya oturacak Denktaş’a da üst düzey bir Dışişleri heyetinin gönderildiğini bildirdi. Dışişleri Müsteşar Yardımcısı Baki İlkin başkanlığındaki heyetin Türkiye’nin plana ilişkin ayrıntılı değerlendirmelerini ve önerilerini götürdükleri kaydedildi. 
     Edinilen bilgilere göre, Ankara’nın yeni Kıbrıs politikasının en önemli unsuru eski Başbakan Bülent Ecevit döneminde ön plana çıkan "Rumlar AB’ye girerse, Kıbrıs’ı ilhak ederiz" söyleminden vazgeçilmesi. 
     Türkiye bundan sonra "çözümün BM platformundaki görüşmelerle sağlanabileceği ve Annan planının eksiklerine rağmen müzakere edilmesinin gerekliliğini öne çıkaran" bir tavır takınacak. Türkiye ve KKTC’nin yaptığı ortak çalışmalar sonrasında Annan planını 28 Şubat’a kadar ciddi şekilde müzakere edecek olan Denktaş’ın, planın aksayan yönlerine ilişkin somut öneriler getirmesi bekleniyor. Yeni politikanın ilk sinyali ise 10 Ocak’ta Ankara’ya gelecek BM Genel Sekreteri’nin Kıbrıs Özel Temsilcisi Alvaro de Soto’ya verilecek. 
     



 SİYASET 















</TEXT>
</DOC>
