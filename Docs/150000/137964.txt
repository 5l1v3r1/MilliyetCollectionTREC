<DOC>
<DOCNO> 137964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/20/son/soneko36.html </URL>
<DATE> 2003/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Özilhan ABD ile yazılı bir mutabakat zaptı imzalanmalı... 
</HEADLINE>
<TEXT>

     Türk Sanayici ve İşadamları Derneği TÜSİAD Başkanı Tuncay Özilhan, Türkiye'nin olası Irak operasyonu sırasında uğrayacağı zararların karşılanmasına dönük tedbirlerin bir mutabakat zaptına bağlanmasını istedi. 
     Özilhan, TÜSİAD tarafından Ankara Sheraton Oteli'nde düzenlenen ''Türk Vergi Sisteminde Yeniden Yapılanma İhtiyacı'' konulu seminerin çıkışında gazetecilerin çeşitli sorularını yanıtladı. 
     TÜSİAD Başkanı, ABD ile yazılı bir mutabakat gerekip gerekmediği yolundaki soru üzerine, kendisinin yazılı bir mutabakatın gerektiğine inandığını söyledi. ABD'nin Türkiye'nin çok yakın bir dostu olduğuna işaret eden Özilhan, şöyle konuştu 
     ''ABD, birçok konuda her türlü desteği verdi, veriyor. Ama geçmişte de gerek Körfez krizinde, gerekse Roger Planı'nda birtakım söylenenler, taahhütler yerine getirilemedi. Senatodan geçmesi lazım dendi ve geçmedi. Türkiye'de bu yardımları ve destekleri alamadı. Onun için iki ülke arasında muhakkak bir senet, çok acilse asgariden bir mutabakat zaptı imzalanıp, ABD'nin bir taahhüt altına girmesi gerek diye düşünüyorum.'' Hükümetin Irak krizinde çok iyi bir çalışma sergilediğini de belirten Özilhan, Körfez krizi tecrübesiyle konunun çok daha iyi araştırıldığını, AB, ABD ve komşu ülkelerle yürütülen temaslar çerçevesinde çok daha iyi bir politika izlendiğini ifade etti. 
     
     ZARAR KARŞILANMALI 
     Özilhan, ABD'nin Türkiye'ye yapacağı yardım konusunda 6 milyar doları hibe, 18 milyar doları da kredi olmak üzere toplam 24 milyar dolar rakamının telaffuz edildiğini de belirterek, burada birtakım formüllerin de gündemde olduğunu kaydetti. Olası bir savaşın ne kadar süreceğinin ve Türkiye'ye etkilerinin bilinmediğine de dikkat çeken Özilhan, şöyle devam etti 
     ''Formüller çerçevesinde hakikaten çok daha yüksek rakamlara çıkacaksa, ABD'nin bunu karşılaması lazım. Bu olay, muhakkak ekonomiyi etkileyecek. Böyle bir operasyon inşallah olmaz, barış yolu ile çözülür. Ama olacaksa da biran evvel olup bitmesinde de fayda var, çünkü ileriyi göremiyoruz ve tahmin yapamıyoruz. Çabuk bitecek bir operasyonun etkileri az olacaktır. 
     Ama neticede Türkiye, şimdiden başladı. Askeri harcamalar yapacaktır, petrol fiyatlarından dolayı etkilenecek. Uzun sürerse turizmi etkileyecek. Ayrıca bölgedeki hassasiyetlerden dolayı faizler de önemli birtakım artışlar, kurda birtakım dalgalanmalar olabilecek. Operasyonun sebep olacağı harcamalar, operasyonu yapma kararı verenler tarafından karşılanmalı.'' 
     
     IMF İLE İLİŞKİLER 
     TÜSİAD Başkanı, ABD desteğinin IMF programı ile ilişkilendirildiği iddialarının hatırlatılması üzerine de, kendisine de bu yönde bilgi geldiğini vurguladı. 
     ''Ben bunu doğru bulmuyorum'' diyen Özilhan, programlı bu işin bir alakası bulunmadığını söyledi. Hükümetin, programı uygulamak için her türlü çabayı sarf etmesi gerektiğine inandığını kaydeden Özilhan, ''Ama bu askeri operasyonla da programın bağlanmaması gerekir. Bu tamamen neticede ABD'nin yapacağı bir hareket olacağına göre, buradan Türkiye'nin doğan zararının programın dışından karşılanması gerekli diye düşünüyorum'' diye konuştu. 
     Özilhan, son gelişmelere piyasaların fazla tepki vermemesiyle ilgili değerlendirilmesinin sorulması üzerine de şunları söyledi 
     ''ABD'nin bir rakamla gelmesi ve sonunda da bu konunun anlaşmayla bitme ihtimalini piyasalar satın alıyor. Demek ki bu rakamlar piyasaları tatmin ediyor. Dolayısıyla, ondan ne kurda, ne de faizde herhangi bir dalgalanma olmuyor.'' 
     
     TÜRKİYE-ABD İLİŞKİLERİ 
     Yürütülen görüşmeler sonucunda Türkiye ile ABD arasında bir anlaşmaya varılamaması halinde ortaya çıkacak durumla ilgili değerlendirmede de bulunan Özilhan, bunun ilişkilere biraz zarar verebileceğini vurguladı. 
     TÜSİAD Başkanı, bir başka soru üzerine de, iki taraf arasında bir güven eksikliği bulunduğunu ileri sürdü ve ''Türkiye, ABD'nin yardımını yeterli bir tazminat olarak görmüyor. İki taraf da bir mutabakata varmalı. Bir anlaşmaya varılacağını ümit ediyoruz. Çözüm için bir yol bulunacağına inanıyorum'' dedi. 
     





</TEXT>
</DOC>
