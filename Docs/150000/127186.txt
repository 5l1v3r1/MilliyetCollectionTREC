<DOC>
<DOCNO> 127186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/27/yasam/yas02.html </URL>
<DATE> 2002/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Ölümüne ısrar 
</HEADLINE>
<TEXT>

19 yaşındaki Burcu, evli olduğu için ayrıldığı Gutbettin Ada’nın silahından çıkan tek kurşunla hayatını kaybetti 
     MUSTAFA KURTARAN İstanbul 

     Avcılar’da bir oto galerisinde çalışan Gutbettin Ada, 19 yaşındaki Burcu Büyükarslan’a şık oldu. Nişan hazırlıkları yaparken Ada’nın evli olduğu ortaya çıktı. Genç kız bir daha görüşmek istemediğini söyledi. Ancak adam peşini bırakmadı. Önce üç kişi tutup genç kızı kaçırtmaya kalktı. Hakkında dava açılan Ada, iki ay cezaevinde kaldıktan sonra, geçen ay tutuksuz yargılanmak üzere bırakıldı. Önceki akşam, genç kızın çalıştığı Sefaköy’deki tekstil atölyesine geldi Ada... Burcu’dan yine ret cevabı alan adam, silahını çekip iki el ateş etti. Kafasına tek kurşun isabet eden Burcu, kanlar içinde yere yığılırken, Ada kaçtı. Hastaneye kaldırılan Burcu kurtarılamadı. Ada’nın, bir gece önce, cep telefonundan "Peşindeyim. Benden kurtulamayacaksın" diye mesaj geçtiği öne sürüldü. 
     



 YAŞAM 

















</TEXT>
</DOC>
