<DOC>
<DOCNO> 145320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/25/son/sonspo08.html </URL>
<DATE> 2003/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Aybaba "Trabzon'a gelecek sezon için 3 iyi oyuncu lazım" 
</HEADLINE>
<TEXT>

     Trabzonspor Teknik Direktörü Samet Aybaba, bordo-mavili takımın gelecek sezon için 3 tane iyi oyuncuya ihtiyacının olduğunu, bulunması halinde bu sayının en fazla 4'e çıkabileceğini söyledi. 
     Aybaba, bordo-mavili takımın bugün gerçekleştirdiği çalışma öncesinde yaptığı açıklamada, takımın son haftalarda iyi performans gösterdiğini ve bundan memnun olduğunu belirterek, ''Ancak transfer politikasıyla ilgili bir değişiklik olmadı. Trabzonspor'un zaten çok oyuncuya ihtiyacı olmadığını söylüyoruz. Trabzonspor'un 3 tane iyi oyuncuya ihtiyacı var. Bulabilirsek 4 tane de olabilir'' dedi. 
     Aybaba, transfer çalışmalarının sürdüğünü ve pahalı oyuncu isteklerinin olmadığını da ifade ederek, şöyle devam etti 
     ''İlla 5 milyon dolar, 10 milyon dolar olsun diye bir isteğimiz yok. İyi oyuncuyu bulursunuz ve yakalarsınız. Bu oyuncunun fiyatı 200 bin dolar da olabilir. Biz bu takıma yararlı oyuncu istiyoruz. Türkiye içinde 50 milyar liraya da böyle bir oyuncu alınabilir. Fazla parayla şu tür oyuncu istiyorum diye bir şey yok.'' Trabzonspor'un göze hoş gelen futbolu ve iyi sonuçlarını sürdürmesini arzu ettiklerini kaydeden Aybaba, şunları söyledi 
     ''Şu an 4. sıraya yükseldik. Daha fazla çalışıp, daha çok konsantre olup, hedeflediğimiz şeyleri bir an önce gerçekleştirmeye çalışacağız. Türkiye Kupası'nda da 4 takımdan biriyiz. Artık Şu takım çıksın, bu takım çıksın diye bir şansımız yoktu. Malatyaspor karşısında tur atlayıp hedeflediğimiz Türkiye Kupası'nı almak için de kendimizi hazırlayacağız.'' 
     
     FATİH'E ÖVGÜ 
     Trabzonspor Teknik Direktörü Aybaba, bordo-mavili takımın golcü oyuncusu Fatih'in takıma katkısının tartışılmaz olduğunu söyledi. 
     Fatih'in Türkiye'nin en iyi santrfor oyuncularından biri olduğunu dile getiren Aybaba, şöyle konuştu 
     ''Fatih, kendini aşmış bir oyuncu. Gönlüm istiyor ki İngiltere maçında da Fatihli bir Milli Takım seyredelim. Ama tabii ki teknik direktörün bu konuyla ilgili yorumu var. Ben sadece görmek istediğimi söylüyorum. Fatih'in takıma uyumu iyi. Bundan önceki senelerde herkesin anlattıklarına göre bir değişimi var. Kaptan olarak da oyuncu olarak da Trabzonspor'a katkısı tartışılmaz.'' Sezon sonunda Trabzonspor ile sözleşmesi sona eren Aybaba, Malatyaspor ile 9 Nisan'da yapılacak Türkiye Kupası maçı sonrası, Kulüp Başkanı Özkan Sümer ile görüşeceğini belirtti. 
     Aybaba, sözleşmesi bitecek olan Brezilyalı oyuncu Aurelio'nun da büyük bir olasılıkla bu hafta Trabzonspor ile sözleşme imzalayacağını sözlerine ekledi. 
     




</TEXT>
</DOC>
