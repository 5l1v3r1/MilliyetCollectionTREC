<DOC>
<DOCNO> 128678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/04/siyaset/siy03.html </URL>
<DATE> 2003/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Cumhurbaşkanı sahip çıktı 
</HEADLINE>
<TEXT>

Ahmet Necdet Sezer’in KKTC Cumhurbaşkanı Denktaş için "Ne kazandıysak onun sayesinde" görüşünde olduğu açıklandı 
     ANKARA Milliyet 

     Cumhurbaşkanı Ahmet Necdet Sezer, Kıbrıs konusunda KKTC Cumhurbaşkanı Rauf Denktaş ile AKP Genel Başkanı Recep Tayyip Erdoğan arasında baş gösteren söz düellosunda Denktaş’tan yana tavır aldı. Sezer’in Özel Kalem Müdürü Tacan İldem, "Kıbrıs konusunda kimse çözümsüzlük peşinde koşmuyor. Denktaş yapıcı taraftır ve tüm kazanımlar onun sayesindedir" dedi. 
     İldem, haftalık bilgilendirme toplantısında, yaşanan gerginliğe ilişkin Sezer’in görüşünün sorulması üzerine, "Kıbrıs sorununa çözüm bulunması Türkiye’nin olduğu kadar KKTC’nin de hedefidir" yanıtını verdi. İldem, "Elbette çözümsüzlük çözüm olamaz. Böyle bir hedef peşinde koşulduğunu da sanmıyoruz. Denktaş, doğrudan görüşmeleri öneren yapıcı taraftır. Bugün Annan planında olumlu gördüğümüz kazanımlar varsa, bunların hepsi Denktaş’ın şimdiye kadarki müzakerelerde gösterdiği basiretli tutumu sayesinde olmuştur" diye konuştu. 
     



 SİYASET 















</TEXT>
</DOC>
