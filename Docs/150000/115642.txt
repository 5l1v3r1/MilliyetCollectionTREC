<DOC>
<DOCNO> 115642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/28/son/sonspo20.html </URL>
<DATE> 2002/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor, Diyarbakırspor maçının hazırlıklarına başladı 
</HEADLINE>
<TEXT>

     Trabzonspor, 1 Kasım Cuma günü sahasında Diyarbakırspor'la yapacağı maçın hazırlıklarına başladı. 
     Teknik Direktör Samet Aybaba yönetiminde, Mehmet Ali Yılmaz Tesisleri'nde yapılan çalışmaya sakatlığı bulunan Augustine katılmazken, Güney Koreli Lee eul Yong ise takımdan ayrı koşulara başladı. 
     Aybaba, antrenmanda futbolculara kanatlardan gönderilen ortalara gol vuruşu ve uzaktan şut çalışması yaptırdı. Oyuncuların, antrenmanda oldukça neşeli ve istekli oldukları gözlendi. 
     Trabzonspor, yarın yapacağı çift antrenmanla Diyarbakırspor maçının hazırlıklarını sürdürecek. 
     
     GÜRSOY ''GALİBİYET SERİSİNİ SÜRDÜRMEK İSTİYORUZ'' 
     Trabzonspor Kulübü Asbaşkanı Ömer Gürsoy, Diyarbakırspor'u yenerek galibiyet serilerini sürdürmek istediklerini söyledi. 
     Gürsoy, bordo-mavili takımın son 3 maçını galibiyetle kapadığını anımsatarak, ''Son haftalarda iyi futbolumuzun karşılığını alıyoruz. Diyarbakırspor maçında da iyi futbol ortaya koyup, galibiyet serimizi sürdürmek istiyoruz'' dedi. 
     Bordo-mavili takımın yavaş yavaş zirveye ortak olduğunu da ifade eden Gürsoy, ''Önümüzde önemli karşılaşmalar var. Bu karşılaşmalardan iyi bir sonuçla ayrılırsak, ligde kendimize iyi bir yer buluruz. Rehavete kapılmadan başarılı grafiğimizi sürdürmek amacındayız'' diye konuştu. 
     





</TEXT>
</DOC>
