<DOC>
<DOCNO> 149110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/11/son/soneko21.html </URL>
<DATE> 2003/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kola piyasası iştah kabartıyor... 
</HEADLINE>
<TEXT>

     Türk kola pazarı, yerli şirketlerin de iştahını kabartıyor. 
     Dünyanın en büyük kolalı içecek firmaları Coca Cola ve Pepsi'ye rakip çıkarak 1995 yılından sonra piyasaya sunulan yerli markalar, fiyat avantajları nedeniyle Türk tüketicisinden beklenen ilgiyi gördü. 
     Sektöre yeni giren markalar pazara genişleterek rekabeti kızıştırırken, bazı perakendeciler de karlılığın yüksek olması nedeniyle adlarına kola ürettiriyorlar. 
     Kristal Cola ve Meşrubat Sanayi Ticaret A.Ş'nin ''kafein yok'' sloganıyla ürettiği Kristal ve Chat markaları, Can Meşrubat Gıda Turizm Sanayi ve Ticaret Limited Şirketi tarafından Denizli'de üretilen Can Cola ile Humsan Huzur Meşrubat Sanayi ve Ticaret Şirketi tarafından İzmir'de üretilen Huzur Cola, son yıllarda piyasaya sunulan kola markalarından sadece birkaçı... 
     Gima, CarrefourSA, Tansaş, Kiler ve BİM gibi büyük perakende şirketlerinin de adlarına kola ürettirmesi, Türk kola pazarındaki hareketliliği her geçen gün daha da artırıyor. 
     Kristal Cola ve Meşrubat Sanayi Ticaret A.Ş. tarafından Gima'ya Gimmy, CarrefourSA'ya Rival ve Kiler'e Kiler marka kola üretiliyor. Tansaş'ın Tansaş Cola'sı, BİM'in Della Gıda Sanayi ve Ticaret A.Ş'ye ürettirdiği Le'Cola, rekabete katılan diğer markaları oluşturuyor. 
     Marka bilinirliği açısından Coca Cola ve Pepsi hala en çok tüketilen ürünler olmasına karşın, son olarak bir süre önce Türkiye'nin ilk yerli gazoz markası Uludağ'ın kendi markasıyla kolalı içecek üretimine soyunması, pazardan pay alma savaşını kızıştıracağa benziyor. 
     Kola pazarının hacmi, kayıtdışı firmaları da sektöre çekti. Taklit ürünlerle pazara çıkan bu firmalar, ''merdivenaltı üretim'' olarak adlandırılan faaliyetle alım gücü düşük vatandaşların bulunduğu yerlere yönelik, çoğunlukla banliyödeki market ve bakkallara satış yapıyor. 
     
     KRİSTAL VE CAN COLA 
     ''Türkiye'nin Cola'sı'' sloganıyla pazarda kendine yer edinen Kristal Cola'nın Pazarlama Müdürü Bayram Altıntoprak, geçen yıl 128 milyon litre gazlı meşrubat üretiminde bulunduklarını bildirdi. 
     Altıntoprak, pazarda yüzde 8-10 civarında payları olduğunu belirterek, ''Bu sene hedefimiz yüzde 15'i yakalamaktır'' dedi. 
     Kristal Cola olarak Yunanistan, Almanya, Fransa, İsveç, KKTC, Afganistan, Gürcistan ve Togo'ya ihracat yaptıklarını bildiren Altıntoprak, ''Talep olması halinde Ortadoğu ülkelerine de ihracat gerçekleştiriyoruz'' dedi. 
     Türkiye'nin ilk ve tek kafeinsiz kolasının Kristal olduğunu belirten Altıntoprak, 1996 yılında kurulan firmanın, kısa zamanda halkın beğenisini kazanarak meşrubat pazarında 3. sıraya yükseldiğini anlattı. 
     Can Cola üreticisi Can Meşrubat Gıda Turizm Sanayi ve Ticaret Limited Şirketi Genel Müdür Yardımcısı Mehmet Kayhan da kolanın yanı sıra sade ve portakallı gazoz ürettiklerini, günlük üretimlerinin 80 bin litre olduğunu söyledi. 
     Dar ve orta gelirlilere hitap ettiklerini belirten Kayhan, ''Pazar payımız yüzde 1 ve müşteri portföyümüz giderek büyüyor'' dedi. 
     1996 yılından beri faaliyet gösteren firmalarının Türk cumhuriyetlerine ihracat yaptığını bildiren Kayhan, Avrupa'ya yönelmek istediklerini, bunun için de Hollanda ve Almanya ile görüşmelerde bulunduklarını duyurdu. 
     





</TEXT>
</DOC>
