<DOC>
<DOCNO> 145268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/25/son/sondun65.html </URL>
<DATE> 2003/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Pentagon Türkiye'nin K.Irak'a asker göndermesine gerek yok 
</HEADLINE>
<TEXT>

     ABD Savunma Bakanlığı Pentagon'un baş danışmanı Richard Perle, Irak konusunda Washington ile Ankara arasında yaşanan sıkıntılara karşın, Türk-Amerikan dostluğunun uzun vadede bozulacağını sanmadığını söyledi. 
     Perle, American Enterprise Institute adlı düşünce kuruluşunda, Irak savaşına ilişkin düzenlenen bir panelde yaptığı konuşmada, Türkiye'nin Irak'a asker göndermesine gerek olmadığını ve Ankara'nın saldırgan bir amaçla asker göndereceğine inanmadığını belirtti. 
     Richard Perle, konuşmasında şunları kaydetti 
     ''Türkiye, sınırının hemen yanıbaşında meydana gelen bu olayın kontrolden çıkabileceği ve önceden öngörülemeyecek bir şekil alabileceğinden kaygı duyuyor. Bunlar, haksız kaygılar değil. Ancak bu konular uzun süredir görüşülüyor ve Türkiye'nin, ABD ve Iraklı Kürtlerin açıklamalarından tatmin olması gerekir. Ayrıca Türkiye'nin endişe duyduğu mülteci sıkıntısı da ortada yok. Bu ortamda Türkiye'nin kaygı duyması için bir neden olmadığını düşünüyorum. Ben Türkiye'nin, saldırgan bir amaçla Kuzey Irak'a asker göndereceğini sanmıyorum. Bunu hiçbir zaman düşünmedim ve düşünmüyorum.'' TBMM'nin önceki tezkereyi 1 Mart'ta reddetmesini eleştiren Perle, ''Türk parlamentsonun bu kararından üzüntü duyuyorum. Şimdi olsa, sonuç farklı olabilirdi. Önümüzdeki zamanlarda, olanların her bakımdan yeniden değerlendirilmesi gerekiyor. Ancak iki ülke arasındaki uzun dönemli dostluğun, bu olaydan dolayı bozulacağını sanmıyorum. Yine de Türk parlamentosunun kararı, Türkiye'nin kalıcı menfaatlerini yansıtmıyordu'' diye konuştu. 
     Aynı panelde konuşan Amerikan Merkezi Haberalma Teşkilatı'nın CIA eski başkanlarından James Woolsey ise ABD'nin itirazına karşın Türkiye'nin Kuzey Irak'a asker göndermesi durumunda, ''olağanüstü bir gerginlik'' meydana gelebileceğini savundu. Woolsey, şöyle dedi 
     ''Türkiye'nin Kuzey Irak'a asker göndermesi için hiçbir sebep görmüyorum. Oradaki ABD kuvvetleri asayişi koruyor. Ben çok uzun süredir Türkiye'nin dostuyum ve Türk demokrasisinin hayranıyım. Ancak gelinen noktada Türkiye'den sadece hava sahası kullanım izni alabildik. Türkiye bu şekilde seçimini yaptı. Şimdi de bunun getirdiği koşullara katlanmalı. Her şeye rağmen Türkiye Kuzey Irak'a asker gönderirse ne olacağını tam bilemem, ancak bu, olağanüstü gerginliğe yol açabilir'' dedi. 
     




</TEXT>
</DOC>
