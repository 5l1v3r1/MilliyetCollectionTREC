<DOC>
<DOCNO> 106476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/09/yasam/yas02.html </URL>
<DATE> 2002/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Uğurlu günde kahreden veda 
</HEADLINE>
<TEXT>

Bodrumlu turizmci Ali Mandalinci, Didem Altunevlek’le 6 Eylül 2000’de tanıştı. 6 Eylül 2001’de nişanlandı. Bu yılın 6 Eylül’ünde de evlenecekti. Ama olmadı. Evleneceği uğurlu gün hayatını kaybetti 
     YAŞAR ANTER Bodrum DHA 

     Herkesin hayatında uğurlu bir sayı, uğurlu bir gün vardır. Bodrumlu genç turizmci Ali Mandalinci’nin uğurlu günü de 6 eylüldü. Nişanlısı Didem’le tanıştığı günü seçmişti kendine uğurlu gün olarak. Ve bir gün ölüm günü olacağını hiç düşünmeden... 
     Bodrum Otelciler ve Turistik İşletmeciler Derneği Yönetim Kurulu Üyesi ve Turgutreis’teki Mandalinci Otel’in yöneticisi 38 yaşındaki Mandalinci, 6 Eylül 2000 günü, TOFAŞ Genel Müdürlüğü’nde yönetici asistanı olarak çalışan Didem Altunevlek 25 ile tanıştı. Tanışma, aşkı getirdi beraberinde. Mandalinci, uğurlu günümüz olsun dediği 6 Eylül 2001’de nişanlanıp Didem’le evlilik için ilk adımı attı... 
     
     K bus 2 ay önce başladı 
     Karar verdiler, nik hları da 6 eylülde olacaktı. Ama 2 ay önce hiç hesaba katmadıkları bir şey oldu. Mandalinci fenalaştı. Önce Universal Hospital Bodrum Hastanesi’ne kaldırıldı. İstanbul Marmara Üniversitesi Tıp Fakültesi Hastanesi’ne sevk ettiler. Tetkiklerden sonra Mandalinci’ye çok ender rastlanan apilestik anemi kan hücrelerinin kendini yenileyememesi teşhisi konuldu. 
     
     Yetişemedi 
     Tam iki ay yaşam savaşı verdi Mandalinci, yoğun bakım ünitesinde. Kendisi de dahil bütün sevdikleri iyileşeceğini, 6 eylüldeki nik hına yetişeceğini düşünüyordu. Ya da böyle düşünmek istiyorlardı. Ama Mandalinci, iki ay süren tedaviye yanıt vermedi ve evlenmeyi planladığı 6 eylülde, tedavi gördüğü hastanede, nişanlısı Didem’e ve hayata veda etti. 
     
Nişanlısı, acıdan cenazeye gelemedi      Dün, ani ölümüyle herkesi, özellikle de nişanlısı Didem’i acıya boğan Ali Mandalinci gözyaşları arasında son yolculuğuna uğurlandı. Turgutreis Beldesi’ndeki cenaze törenine babası Turgut Mandalinci, annesi Sacide, ABD’den gelen ağabeyleri Sina ve Mehmet ile turizmciler, BODER üyeleri, Kaymakam Cumhur Güven Taşbaşı, Turgutreis Belediye Başkanı Server Ali Yazgan’ın da aralarında bulunduğu yaklaşık 3 bin kişi katıldı. Ama bir kişi eksikti cenazede, gözler bir kişiyi aradı... Didem Altunevlek’i... Ama ani ölümle dünyası kararmıştı Didem’in, ayağa kalkacak gücü bile bulamadı. Biricik Ali’sinin cenaze törenine katılamadı. 
     



 YAŞAM 


















</TEXT>
</DOC>
