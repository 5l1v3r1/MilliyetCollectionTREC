<DOC>
<DOCNO> 146973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/02/son/sondun06.html </URL>
<DATE> 2003/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'li savaş esiri Jessica'ya başarılı kurtarma operasyonu.. 
</HEADLINE>
<TEXT>

     Irak'ta bir Amerikalı savaş esirinin kurtarıldı. 
     ABD Savunma Bakanlığı Pentagon, Irak'ta kurtarılan rehine askerin Batı Virginia'dan Jessica Lynch olduğunu bildirdi. 
     Açıklamada, Amerikan birliklerinin, Irak'ta 20 Mart'ta birliğinin Nasıriye yakınlarında pusuya düşürülmesinden bu yana savaş esiri olarak tutulan 19 yaşındaki Lynch'i kurtardığı belirtildi. 
     Lynch'in birliğinden esir düşen 5 Amerikalı askerin görüntülerinin Irak televizyonunda yayınlandığı, ancak Lynch'in bunların arasında bulunmadığı kaydedildi. 
     Pentagon, Irak savaşında kaybolanlar listesinde adı yer alan Lynch'in savaş esiri olduğunu dün bildirmişti. 
     Kurtarılan Amerikan esiriyle ilgili ilk haberlerde, Lynch'in 7 savaş esiri arasında olduğu belirtilmişti. 
     Öte yandan, bir aile üyesi, Reuters'e yaptığı açıklamada, Lynch'in hayatta ve iyi olduğunu bildirdi. 
     Yakınları ve arkadaşları, Lynch'in, öğretmen olma hayalini gerçekleştirmek ve eğitim almak için orduya kaydolduğunu belirttiler. 
     Pentagon, savaşın çıkmasından bu yana 7 Amerikalı'nın Irak'ta esir düştüğünü kaydediyor. 
     Aynı yetkili, kurtarılan kişinin, bu 7 kişiden biri olduğunu ileri sürdü. 
     
     Gece yarısı baskını 

     ABD özel birliklerinin, 19 yaşındaki esir kadın asker Jessica Lynch'i, Irak'ın güneyindeki Nasıriye kentindeki bir hastaneden geceyarısı düzenlediği baskınla kurtardığı kaydedildi. 
     Askeri yetkililer, Filistin asıllı kadın askerin, 10 gün önce kent yakınlarında birliğine kurulan pusuda esir alındıktan sonra tutulduğu hastaneden kurtarıldığını kaydettiler. 
     Yetkililer, askerin durumunun iyi olduğunu belirttiler. 
     CNN televizyonu ise Lynch'in yaralı olduğunu duyurdu. 
     Televizyon haberinde, Lynch'i kurtaran ekibin, Amerikan askerleri oldukları tahmin edilen 11 kadar kişinin cesedini de çıkardığını öne sürdü. 
     Amerikalı Tuğgeneral Vincent Brooks, yaptığı kısa açıklamada, ''Koalisyon güçlerinin, Irak'ta esir tutulan bir Amerikalı askeri kurtarmak için başarılı bir operasyon düzenlediğini ve askerin koalisyonun denetimindeki bölgeye getirildiğini'' söylemişti. 
     Bu arada, Beyaz Saray sözcüsü Suzy DeFrancis, yaptığı açıklamada, ABD Başkanı George Bush'a, kurtarma operasyonuyla ilgili bilgi verildiğini bildirdi. 
     

     
</TEXT>
</DOC>
