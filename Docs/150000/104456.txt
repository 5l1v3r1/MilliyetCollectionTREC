<DOC>
<DOCNO> 104456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/28/son/sonspo30.html </URL>
<DATE> 2002/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakırspor, Beşiktaş'ı gözüne kestirdi... 
</HEADLINE>
<TEXT>

     Birinci Süper Futbol Ligi'nin ilk 3 haftasında yalnızca 1 puan alabilen Diyarbakırspor'da hedef, Beşiktaş'tan puan çıkarmak olarak belirlendi. 
     Diyarbakırspor Kulübü Futbol Takımı Genel Menajeri Mustafa Akülke, Beşiktaş karşısına puan veya puanlar almak için çıkacaklarını söyledi. 
     Akülke, ligde küçük büyük takım ayrımının kalmadığını belirterek, ''Beşiktaş maçına iyi hazırlanıyoruz. Mutlaka puan veya puanlar almak için mücadele edeceğiz. Maça iyi konsantre olan o karşılaşmadan istediğini alır. Biz de bu düşünceyle İstanbul'a geldik'' diye konuştu. 
     Ligin ilk 3 haftasında aldıkları sonucun normal olduğunu kaydeden Akülke, şöyle konuştu 
     ''Diyarbakırspor olarak ligdeki hedefimiz belli. Geçen sezon yakaladığımız başarı çıtasını yükseltmek istiyoruz. Ligden düşme gibi bir korkumuz yok. Teknik heyet ve oyunculara güveniyoruz. Bu takım layık olduğu yerlere gelecektir. Sezon başı olduğu için taşlar henüz yerine oturmadı. Bu nedenle paniğe kapılmıyoruz. Talihsiz ve beklemediğimiz sonuçlar aldık. Ama daha 31 hafta var. Puan kayıplarını telafi ederiz.'' Akülke, şu anda transfer çalışması da yapmadıklarını sözlerine ekledi. 
     





</TEXT>
</DOC>
