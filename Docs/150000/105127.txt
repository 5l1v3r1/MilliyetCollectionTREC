<DOC>
<DOCNO> 105127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/01/son/sondun12.html </URL>
<DATE> 2002/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya'nın La Repubblica Gazetesi, Efes Antik Kenti'ni tanıttı 
</HEADLINE>
<TEXT>

     İtalya'nın La Repubblica Gazetesi, ''Artemis'in Göğsündeki Sır'' başlığıyla yayınladığı yazıda, Efes Antik Kenti'ni tanıttı. 
     Turizm Bakanlığı'ndan konuya ilişkin yapılan yazılı açıklamaya göre, La Repubblica Gazetesi'nde Efes'in tanıtıldığı yazıda, Artemis Tapınağı'nın, büyüleyici güzelliği ile antik dünyanın yedi harikası arasına girmeye hak kazandığı vurgulandı. 
     ''Kutsal kent'' anlamına gelen Hierapolis antik kentinin mimari eserlerinin yüzyıllar boyu süregelen şiddetli depremler nedeniyle çok zarar gördüğü, ancak buna rağmen cazibesinden hiçbir şey kaybetmediği belirtilen yazıda, bölgede bulunan bembeyaz travertenlerin dünyada bir eşinin daha bulunmadığı ifade edildi. 
     Türk hükümetinin, bölgede bulunan otellerin kapatılmasına ilişkin yaklaşımının da olumlu olarak değerlendirildiği yazıda, Hierapolis antik kentinin restore edilmeden depremlerin yıktığı gibi bırakılması önerisinin kabul edildiği ve böylelikle bu arkeolojik sitenin dünyanın ilk ''Arkeosismolojik Parkı'' olacağı kaydedildi. 
     Tarihin, Türkiye toprakları üzerinde toplandığı belirtilen yazıda, Efes'te bulunan Meryem Ana evinden söz edilerek ''Tarihin bu iki önemli kimliğinin aynı topraklarda bulunması, bu ülkeyi kültür turizminin başkenti yapmaktadır'' değerlendirmesinde bulunuldu. 
     
     ''EGE TÜRKİYE'NİN İNCİSİ'' 
     Turizm Bakanı Mustafa Taşar, yayınlanan yazıya ilişkin olarak yaptığı değerlendirmede, Türkiye'nin Avrupa basınındaki tanıtım haberlerinin ve ülkelerin kendi vatandaşlarını Türkiye'ye yönlendirmelerinin Türk turizmi açısından çok önemli olduğunu vurgulayarak, ''Cennetten bir köşe olan ülkemizin her metrekaresinin turizmden hak ettiği payı alması için çalışıyoruz'' dedi. 
     Türkiye'ye yönelik turizm trafiğini bir adım geriden seyretmek zorunda ve istatistiklerde Akdeniz'in gerisinde kalan Ege'nin, tarihi yapısı ve doğal güzellikleriyle hem deniz-kum-güneş, hem kültür, hem de alternatif turizm türlerini turistlere sunabilecek kapasitede olduğunu ifade eden Taşar, şunları kaydetti 
     ''Efes'i, Pamukkale'si, Assos'u ve Sarımsaklı gibi dünyanın en güzel plajları ve bunun gibi daha birçok güzelliğiyle Ege, Türkiye'nin incisidir. Tüm dünyanın da takdir ettiği bölgemizin turizmden hak ettiği payı alması ve eksikliklerinin giderilmesi için yoğun bir gayret içerisindeyiz.'' 
     





</TEXT>
</DOC>
