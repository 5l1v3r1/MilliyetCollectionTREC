<DOC>
<DOCNO> 105033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/01/ekonomi/aeko.html </URL>
<DATE> 2002/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
5 milyon fazla yok’ 
</HEADLINE>
<TEXT>

KESK ile görüşen Başbakan Bülent Ecevit, memurlara yapılacak zamda 5 milyon liralık artışın bile ekonomideki dengeleri oynatabileceğini söyledi 
     ANKARA Milliyet 

     Toplu görüşmede hükümetle uzlaşamayan Kesk, Başbakan Bülent Ecevit’ten konuyu tekrar değerlendirmesini istedi. Ecevit de, 5 milyon liralık artışın bile ekonomideki dengeleri oynatmaya sebep olacağını söyledi. 
     Kesk Başkanı Sami Evren beraberindeki heyetle Ecevit’le yaklaşık bir buçuk saat görüştü. Görüşmenin ardından açıklama yapan Evren, toplu görüşmelerden olumlu yanıt alamadıklarını mali hakların yanısıra sosyal hayatlarını Ecevit ile görüştüklerini belirtti. Evren, "Sayın Başbakan’a İstanbul’da otobüs biletinin 750 bin lira, ekmeğin 250 bin lira olduğunu söyledik. Görüşmede rakam talebi üzerinde durmadık" dedi. 
     
     Sosyal durumu tartıştık’ 
     Evren, Ecevit’ten konuyu bir kez daha değerlendirmelerini istediklerini Başbakan’ın bu talebe olumlu yaklaştığını söyledi. 
     Evren, şöyle konuştu "Sayın Başbakanımız ile sosyal durumu tartıştık. Yoksulluk, açlık sınırına yakın insanların, insanca yaşayabileceği temel ücretin ne olması gerektiğini tekrar ifade ettik. Kamu çalışanlarının, beklentisini ifade ettik. Taleplerimizi dikkate alacağını umuyorum. Bizi kabul etmesi bile olumlu bir yaklaşımsdı." 
     
Seçim sandığı alana indi      YILDIZ YAZICIOĞLU - ALTAN BURGUCU Ankara 

     Hükümetin memurlara brüt 75 milyon liralık zam önermesini tepkiyle karşılayan Türkiye Kamu - Sen, başkentte binlerce üyesiyle eylem yaptı. 
     Kamu - Sen Başkanı Bircan Akyıldız, toplu görüşme masasına otururken belirledikleri 250 milyon liralık artıştan 110 milyona kadar düştüklerini belirtirken, "Bunu da mı çok gördünüz " dedi. Tarkan’ın şarkıları eşliğinde başlayan eylemde memurlar "657 nolu 3 Kasım seçim sandığı" yazılı kutuya "Of partisi, ye babam partisi, nanay partisi, şinanay partisi, hortum partisi" gibi isimlerinin yer aldığı oy pusulaları attı. 
     Toplu görüşmelerde anlaşma sağlanamadığı için uzlaşmazlık tutanağı tutulacak. Bunun üzerine sendika ile hükümet temsilcilerini biraraya getiren Uzlaşma Kurulu’nda pazarlıklar sürecek. Kurul, beş gün içinde hazırlayacağı metni Bakanlar Kurulu’na sunacak. Bakanlar Kurulu, bu metni değerlendirerek, memurlara 2003’te yapılacak zamma karar verecek. 
     



 EKONOMİ 

















</TEXT>
</DOC>
