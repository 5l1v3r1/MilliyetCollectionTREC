<DOC>
<DOCNO> 122643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/04/son/sondun09.html </URL>
<DATE> 2002/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
"Türkiye'den ABD'ye Irak'ta şartlı destek" 
</HEADLINE>
<TEXT>

     ABD'nin önde gelen gazetelerinden The Washington Post, ABD Savunma Bakan Yardımcısı Paul Wolfowitz başkanlığındaki heyetin Ankara temaslarını değerlendirirken, Türkiye'nin ABD'ye, Irak'a olası müdahale konusunda şartlı destek verdiği yorumunda bulundu. 
     Gazete, Dışişleri Bakanı Yaşar Yakış'ın, BM Güvenlik Konseyi'nden Irak'a müdahale için ikinci bir karar çıkmasına gerek olduğunu belirttiğine dikkati çekti. 
     The Washington Post, ''Yakış'ın, ABD'ye askeri destek konusundaki sözlerinin ardından Dışişleri Bakanlığı'nın konuyla ilgili bir açıklama yayınlamasının, Irak meselesinin Türkiye'de taşıdığı hassasiyeti ortaya koyduğunu'' yazdı. 
     Gazeteye konuşan Batılı bir diplomat, ABD tarafının, Türkiye'yi rahatlatmak için Kuzey Irak'ta bağımsız Kürt devleti kurulmasına karşı olduğunun yanı sıra, Kerkük ve Musul'un kontrolünün Iraklı Kürtlere verilmeyeceği ve Irak petrol tesislerinin denetiminin merkezi hükümette kalacağı güvencesini ilettiğini söyledi. 
     Gazete, ''Wolfowitz'in, Türk yetkililere, Irak'ın kuzeyden işgaline yönelik planları anlattığını ve ABD'nin hazırlıklarını tamamlamak için en kısa sürede Türkiye'nin yanıtını beklediğini'' belirtti. 
     





</TEXT>
</DOC>
