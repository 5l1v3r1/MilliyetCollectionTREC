<DOC>
<DOCNO> 107441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/13/son/sonspo17.html </URL>
<DATE> 2002/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalyaspor'da lisans sorunu çözüldü... 
</HEADLINE>
<TEXT>

     Antalyaspor'da sezon başından bu yana yaşanan lisans iptali tehlikesi ortadan kaldırıldı. 
     Antalyaspor Başkanı Süleyman Arslan, kulübün, eski futbolcularla bazı kulüplere olan ve Futbol Federasyonu'nun teminatı altında bulunan 763 milyar liralık borcunun 600 milyar lirasının ödendiğini söyledi. 
     Futbol Federasyonu'nun teminatı altında bulunan borçlardan dolayı, sezon başından bu yana sık sık Antalyaspor'un yeni transferlerinin lisanslarının iptalinin gündeme geldiğini anımsatan Arslan, ''Artık bu tehlike ortadan kalkmıştır'' dedi. 
     Arslan, Antalyaspor'un eski futbolcularından Atilla Birlik, Saffet Akyüz, Adnan Karahan, Hüseyin Çimşir, Burhan Saatçioğlu, Kamil Çakır, Ömer Ateş, Kombassan Konyaspor ve Galatasaray Spor Kulübü'ne toplam 763 milyar lira borcu bulunduğunu belirterek, kulüplere olan borçların ödendiğini bildirdi. 
     Arslan, Antalyaspor'un eski futbolcuları Adnan, Kamil ve Burhan'ın, geçen yıla ait alacaklarının yarısından, 2002 yılı haklarının tamamından vazgeçtiğini, geri kalan alacaklarının ise ödendiğini belirtti. 
     Hüseyin Çimşir ve Kombassan Konyaspor'a olan borçların önceden ödendiği halde federasyona intikal ettirilmediğini, Atilla Birlik ile halen mahkemelik olduklarını vurgulayan Arslan, Saffet Akyüz'e olan 68 milyar liralık borcun da naklen yayın gelirlerinden ödeneceğini taahhüt ettiklerini, sorunu bu şekilde çözdüklerini kaydetti. 
     





</TEXT>
</DOC>
