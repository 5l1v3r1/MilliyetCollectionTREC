<DOC>
<DOCNO> 108863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/21/son/sonspo07.html </URL>
<DATE> 2002/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de Elazığ maçı hazırlığına 10 futbolcu katıldı... 
</HEADLINE>
<TEXT>

     Fenerbahçe'de, teknik direktör Werner Lorant'ın, performanslarını yeterli bulmadığı 10 futbolcu, ligin 7. haftasında Elazığspor'la yapılacak maçın hazırlıklarını sürdürdü. 
     Samandıra Tesisleri'nde, Alman teknik adam yönetiminde gerçekleştirilen ve yaklaşık 1.5 saat süren antrenmana, kaleciler Volkan ve Oğuz ile Abdullah, Yusuf, Oktay, Washington, Cem, Ali Akdeniz, Tuncay ve Mustafa katıldı. 
     Sakatlıkları nedeniyle tedavileri süren Rapaiç ile Ogün de çalışmalarını tesislerde sürdürdü. 
     Antrenman temposunu bir hayli yüksek tutan Lorant, kondisyon ağırlıklı idmanın ardından futbolcularına ikili mücadele ve dayanıklılık çalışmaları yaptırdı. Futbolcuların oldukça yorulduğu gözlenirken antrenman, yarım alanda yapılan çift kale maçla sona erdi. 
     Diğer oyuncuların izinli olduğu Fenerbahçe'de, bu 10 futbolcu, yarın sabah yapacakları çalışmayla hazırlıklarını sürdürecek. 
     





</TEXT>
</DOC>
