<DOC>
<DOCNO> 118920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/14/son/sontur10.html </URL>
<DATE> 2002/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
16 yaşındaki genci kaçıran Trabzonlu kadın hakim önünde... 
</HEADLINE>
<TEXT>

     Trabzon'un Şalpazarı İlçesi'nde, evlenmek amacıyla 16 yaşındaki genci kaçırdığı iddia edilen Emine Öztürk'ün yargılanmasına başlandı. 
     Maçka Asliye Ceza Mahkemesi'nde görülen davada, ''yaşı küçük mağduru alıkoymak'' suçundan tutuksuz yargılanan Emine Öztürk 32 ile suça iştirak iddiasıyla yargılanan Meryem Erata hazır bulunurken, Hüseyin Erata, Osman Eroğlu, Hüseyin Öztürk ile mağdur K.K duruşmaya katılmadı. 
     Emine Öztürk, ifadesinde, hakkındaki suçlamayı kabul etmediğini belirtti. Küçük yaşta mağduru alıkoymadığını ileri süren Öztürk, şunları söyledi 
     ''Yaşının o kadar küçük olduğunu bilmiyordum. Ben kimseyi zorla kaçırmış değilim, K.K ile anlaşarak kaçtık. Buna kaçma demeyelim. Sadece beraber, bulunduğumuz yerleri terk ettik. 17 gün boyunca Maçka civarında dolaştık. Bizi herkes gördü. 16 yaşındaki bir delikanlının benim tarafımdan zapt edilmesi mümkün değil. Sokaklarda beraber gezerken, her an kaçabilir ve benden kurtulabilirdi. Kendi rızasıyla benimle geldi.'' Öztürk, K.K ile bu süre içinde çektirdiği 4 fotoğrafı da dosyaya konulmak üzere mahkemeye sundu. 
     Sanık avukatı Nazmi Sayıl da müvekkilinin, K.K'nın 19 yaşında olduğunu sandığını iddia ederek, ''Öztürk ve K.K, bu süre içinde Trabzon dışına çıkmadıkları gibi, zorla alıkoymak da söz konusu değildir'' dedi. 
     Suça iştirakten yargılanan Meryem Erata ise hakkındaki iddiaları reddetti. 
     Duruşma, diğer sanık ve tanıkların dinlenmesi için ertelendi. 
     Trabzon'un Şalpazarı İlçesi'nde eşinden boşanmış bir çocuk annesi Fatma Öztürk, 9 Eylül'de İstanbul Büyükşehir Lisesi'nde öğrenim gören 16 yaşındaki K.K ile kaçmıştı. K.K'nın babası Ömer K.'nın Cumhuriyet Savcılığı'na yaptığı başvuru üzerine aranan Öztürk ile K.K, 17 gün sonra Maçka Jandarma Komutanlığı'na teslim olmuştu. Cumhuriyet Savcılığı'nca ifadesi alınan Öztürk, serbest bırakılmıştı. 
     Maçka Cumhuriyet Başsavcısı Cemil Balcılar, iddianamesinde, Emine Öztürk hakkında küçük yaşta mağduru alıkoymaktan, Öztürk'e de kaldıkları tesisleri ayarladıkları iddia edilen Hüseyin ve Meryem Erata, Hüseyin Öztürk ve Osman Eroğlu'nun ise suça iştirakten cezalandırılmalarını istemişti. 
     





</TEXT>
</DOC>
