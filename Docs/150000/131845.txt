<DOC>
<DOCNO> 131845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/19/son/sonspo13.html </URL>
<DATE> 2003/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol...Galatasaray, denemek üzere pivot, Burgess'i getirtti. 
</HEADLINE>
<TEXT>

     Türkiye Basketbol Ligi'nin ilk yarısını Ülkerspor ve Efes Pilsen gibi güçlü takımların ardından 3. sırada tamamlayan Galatasaray, denemek üzere ABD'li pivot Chris Burgess'i İstanbul'a getirtti. 
     Galatasaray Erkek Basketbol Takımı Menajeri Tamer Oyguç, 23 yaşındaki ve 2.11 metre boyundaki Burgess'i 1 hafta boyunca deneyeceklerini, beğenmeleri durumunda da kendisiyle sözleşme imzalayacaklarını söyledi. 
     Oyguç, kadroya mutlaka 4. yabancı oyuncuyu dahil edeceklerini belirterek, ''Ligde ikinci yarıda da üst sıralarda kalmak istiyoruz. Bunun için de sezon sonuna kadar 4 yabancı oyuncuyla mücadele edeceğiz. Burgess'in durumunu görmek için hafta içinde hazırlık maçı yapacağız. Bu oyuncu, 2 sezon önce Utah Üniversitesi'nde oynuyordu ve 11 maçta 13.2 sayı, 7.2 ribaunt ortalaması vardı'' diye konuştu. 
     Bu arada son haftalarda performansı düştüğü yönünde eleştirilen Hairstone'un durumuna da değinen Oyguç, ''Kendisiyle herhangi bir sorunumuz yok. Hairstone'u çok seviyoruz. O da burada olmaktan mutlu. Bu bakımdan bir sorun yok'' dedi. 
     





</TEXT>
</DOC>
