<DOC>
<DOCNO> 108688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/20/son/soneko25.html </URL>
<DATE> 2002/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Masum Türker ''Kemal Derviş'in herhalde bir bildiği vardır'' 
</HEADLINE>
<TEXT>

     Devlet Bakanı Masum Türker, CHP'li Kemal Derviş'in Uluslararası Para Fonu IMF toplantılarına gitmesinden üzüntü duymadığını belirterek, ''herhalde bir bildiği vardır'' dedi. 
     Devlet Bakanı Türker, Turizm, Ekonomi, Bilimsel Araştırma ve Tanıtma Merkezi TEBİAT tarafından Antalya'nın Kemer İlçesi'nde düzenlenen ''4. Ekonomi Zirvesi''nde yaptığı konuşmada, Kemal Derviş'in, IMF toplantılarından önce bazı toplantılara katılmak üzere gittiğine değinerek, şöyle konuştu 
     ''Kemal Derviş artık bir siyasetçi. Bu toplantıların yapıldığı zaman gitmek istiyorsa ya yaptığı organizasyonları ya da bir bildiği vardır. Bildiğinin ne olduğunu soramadım. Ama bana telefon edip resmi kişilerle görüşmeyeceğini, yanlış anlamamamı söyledi. Zaten yanlış anlamamıştım. Derviş IMF'deki görevlilerle tanışıyor. Görüşmesi doğaldır bana göre. Ben politikacıyım. Bir arkadaşın başkasıyla konuşmasına ambargo koyamam. Arkadaşlarından destek alması gerekiyor. 2 ay sonra seçime gidiyoruz. Niye gidiyorsun diye soramam. Gitmesinden asla gocunmuş, bozulmuş, üzülmüş değilim. Bir bildiği var ki gidiyor. O da bozulmadığımı biliyor. Biz ikimiz de medeni insanlarız. İkimiz de Türkiye ekonomisinin yönetiminde görev aldık.'' 
     
     ''BAZILARI SİYASETE ELBİSE DİKİYOR'' 

     Bakan Masum Türker, içte ve dışta bazı güçlerin siyasete elbise diktiğini belirterek, ''Bu siyasete diktikleri elbisenin ismini de tarif ediyorlar. Köylüye ve kadına anketlerde soru sormadıkları halde bir bakıyorsunuz, anketlerden yüzde 20 civarında iki partiyi çıkarıyorlar'' diye konuştu. 
     CHP'yi de eleştiren Türker, ''Bir siyasi partimiz, bir üyesi hariç, tüm üyeleriyle o sonradan listeye aldıkları işçi kuruluşları temsilcileriyle IMF'ye karşıydı. IMF politikalarını uygulayan Kemal Derviş'e karşıydı. O zaman hazırladığı programı il il, gazete gazete, televizyon televizyon gezip, anlatıyorlardı. Biz gelirsek, IMF programlarını yıkacağız diyorlardı. Şimdi seçim bildirgeleri hala ortada yok. Bir siyasi partiyse, perde arkasında, biz bu IMF politikaların uygulayacağız diyor ama halka uygulamayacaklarını söylüyor. IMF programını yırtıp atıyorlar'' diye konuştu. 
     
     ''MEMURA 25 MİLYON'' 

     Kendisinden önce söz alan Türkiye İhracatçılar Meclisi Başkanı Oğuz Satıcı'nın, ''Hükümet memuruna 25 milyon lira bile veremiyor'' şeklindeki sözlerini de yanıtlayan Türker, ''Bunu söylemesi kolay. İşadamları burada. 25 milyonun getirdiği yükü, anlaşalım da işadamları versinler. Türkiye'de katma değerden dönüşümü ciddi bir şekilde konuşmazsak, çıkar işadamı, memura 25 milyon veremediniz der. Önümüzdeki 40 günü aşkın sürede, herkesin sorumlu olması gerekmektedir. Oyunuz kime olursa olsun, kendi kendimizi şikayet etmekten, boş klişe sözlerden uzaklaşmalıyız'' dedi. 
     
     ''KAMU BANKALARI VE HORTUMLAMA'' 

     Türkiye'de 20 yıldır ciddi bir değişim yaşandığını ve 24 Ocak kararlarının bunun başlangıcı olduğunu belirten Türker, şöyle devam etti 
     ''24 Ocak kararlarıyla, kaynak dağılımı artık devlet elinde olmaktan çıktı. Devlet birine para verip, geri almak istese bunu bankalar eliyle yapmak zorunda kalıyor. 20 yıl bozuk bir bankacılık sektörüyle geldik. Bu, yolsuzluklara hortumlamalara neden oldu. Kamu bankaları siyasetin elini içinden çekmediği, sıkıştığı zaman bütçe dışı harcamalarını karşıladığı bir mekanizma halindeydi. Türkiye bugün seçime gidiyor. Yine aynı şeyler olacak mı Mümkün değil artık. Seçeceğiniz partiler, seçim sonrası, neyi değiştirirse, yine eskiyi getireceğini bilmenizde fayda var. Türkiye'de siyasetçinin başvurduğu yer borçlanmadır. Türkiye artık borçlanırken, şeffaf olmak zorundadır. Borcun hem niteliğini, hem niceliğini açıklamak, halkla paylaşmak zorundadır.'' Türker, 3 Kasım seçimlerinden sonra kim iktidara gelirse gelsin, IMF ile birlikte yürütülen programı uygulamak zorunda olacağına da değinerek, ''Türkiye'de IMF ile birlikte ekonomik program uygulanıyor. Kim ben iktidara geldiğimde bunu silip atarım diyorsa, doğru söylemiyordur. Çünkü bu programın uygulama sürecinde, önemli sıkıntılar geride kaldı. En çok da emekçi ve tarım işçisi sıkıntı çekti. Program, artık sıkıntı çekenlerin, programın olumlu etkilerinden yararlanma dönemine girdi'' dedi. 

     
</TEXT>
</DOC>
