<DOC>
<DOCNO> 140461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/04/spor/spo05.html </URL>
<DATE> 2003/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
YİNE BEKLERİZ 
</HEADLINE>
<TEXT>

TOMSFED Başkanı Mümtaz Tahincioğlu, "Artık takvime oturduk. Bizi buradan kimse sökemez" dedi. Şampiyon Carlos Sainz ise Türkiye’deki ilgiden büyük memnunluk duyduğunu söyledi 
     MURAT AĞCA 

     Sıra Formula 1’de 
     ANTALYA’DA dört ayda Dünya Ralli Şampiyonası’nın üçüncü ayağını başarıyla organize eden Türkiye, yarış öncesi savaş ve doğa koşullarını bahane eden ekiplere en güzel cevabı verdi. TOMSFED Başkanı Mümtaz Tahincioğlu, binlerce gönüllünün çabasıyla 2.5 milyon dolara mal olan rallinin müthiş bir geri dönüşü olacağını vurgulayarak, "Takımlar ve pilotlar çok memnun ayrıldı. Artık takvime oturduk. Bizi kimse buradan sökemez. Formula 1’i de başaracağız" dedi. 
     
     Başkan keyifli 
     TÜRKİYE’NİN genç ve yetenekli insanlarla kısa zamanda neleri başarabileceğini kanıtladığını belirten Tahincioğlu, "Seyirci ve ulaşım konusunda ufak tefek eksikler oldu. Ancak seneye bunları aşacağız" diye konuştu. Sadece 27 aracın tamamlayabildiği zorlu ralliyi kazanan Carlos Sainz da Türkiye’deki ilgiden çok memnun kalırken, "Organizasyon başarılı, ancak baharda olsa daha iyi olur. Bu zafer uzun zamandır ilkti, umarım son olmaz" diye konuştu. 
     
Pasion Turca Türk tutkusu      ANTALYA’DAKİ Dünya Ralli Şampiyonası’nda Citroen ile zirveye çıkan Carlos Sainz, ülkesi İspanya’yı da ayağa kaldırdı. Basın, "Matador" lakaplı ünlü ralliciyi manşetlere taşıdı. El Mundo Deportivo, bir İspanyol kızın, Türk gencine aşkını konu alan ve İspanya’da büyük sansasyon yaratan Pasion Turca Türk tutkusu filmine gönderme yaparak, "Sainz, pasion Turca ile tanıştı. Yeni parkurların kaşifi" başlıklarını kullandı. 
     



 SPOR 







bnba.jpg 

















</TEXT>
</DOC>
