<DOC>
<DOCNO> 139550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/28/ekonomi/aeko.html </URL>
<DATE> 2003/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Tezkere çıkmazsa faiz ve kur yükselir’ 
</HEADLINE>
<TEXT>

TÜSİAD Başkanı Özilhan, Meclis’ten tezkere kararının çıkmamasının ekonomiyi olumsuz etkileyeceğini söyledi 
     EKONOMİ SERVİSİ 

     Türk Sanayicileri ve İşadamları Derneği TÜSİAD Başkanı Tuncay Özilhan, asker bulundurma ve yurtdışına asker göndermeyi öngören tezkerenin Meclis’ten geçmemesinin ekonomiyi olumsuz etkileyeceğini belirtti ve "Tezkere menfi çıkarsa faizlerde, kurda bir yükselme bekliyorum" dedi. 
     Özilhan’a ABD ile görüşmelerin "at pazarlığı"na dönüştüğüne ilişkin eleştirilerin hatırlatılması üzerine "Bu pazarlık doğaldır. Avrupalısı da, Amerikalısı da 
     işine geldiği zaman çok iyi pazarlık yapıyor. Türkiye de bunu yapmalı" dedi. ABD destek paketi konusunda Türkiye’nin tavrının krediden yana olması gerektiğini belirten Özilhan, savaştan sonra Türkiye’nin büyümesinin hızlanacağını söyledi. ABD yardımının iyi kullanıldığı takdirde Türkiye’ye nefes aldıracağını, operasyonun getireceği zararları karşılayacağını kaydeden Özilhan, "Programa bağlı kalır, bu kaynakları faizi düşürmek için kullanılırsa ekonomi bir ivme alır" dedi. 
     
     Turizmde yeni rezervasyon yok’ 
     TOBB Başkanı Rifat Hisarcıklıoğlu da MTE 2003 - Akdeniz Turizm Fuarı’nın açılışında, "ABD’den sağlanacak kredi ile Türkiye iç ve dış borçlarının çevrilmesindeki sıkıntıyı atlatırsa ekonomisi rahatlar" dedi. TÜRSAB Başkanı Başaran Ulusoy da şu anda turizmde rezervasyon iptallerinin olmadığını ancak yeni kayıtların durduğunu dile getirdi. 
     
Kendimi, Boğaz Köprüsü’nden atasım geliyor’      TÜSİAD Başkanı Özilhan, "Türkiye’de öyle bir bürokrasi var ki bazen Boğaz Köprüsü’nün üzerine çıkıp Şunu düzeltin yoksa kendimi Boğaz Köprüsü’nün üzerinden atarım’ diyesim geliyor içimden" dedi. 
     Özilhan, TÜSİAD’ın "Türkiye’de Girişimcilik" konulu raporunun açıklandığı toplantıda yaptığı konuşmada, üç yılda yüzde 5’lik büyüme hedefinin yakalanması için gereken özel sektör yatırımlarının gerçekleştirilmesinin, yatırım ortamının iyileştirilmesine bağlı olduğunu vurguladı. Özilhan, yerli ve yabancı yatırımların önündeki engellerin kaldırılması amacıyla Başbakanlık bünyesinde oluşturulan Yatırım Ortamının İyileştirilmesi Koordinasyon Kurulu çalışmalarının kesintisiz ve sonuç alıcı şekilde devam etmesi gerektiğini söyledi. 
     



 EKONOMİ 





















</TEXT>
</DOC>
