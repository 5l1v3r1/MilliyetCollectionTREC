<DOC>
<DOCNO> 117616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/07/son/sonspo15.html </URL>
<DATE> 2002/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'ı zorlu maçlar bekliyor... 
</HEADLINE>
<TEXT>

     Fenerbahçe'ye erteleme maçında 6-0 yenilmesine karşın liderliğini sürdüren Galatasaray'ı, gelecek haftalarda zorlu maçlar bekliyor. 
     Sarı-kırmızılı takımdaki moraller, farklı skorlu Fenerbahçe yenilgisiyle bozulurken, Galatasaray zorlu maratonda önce yarın Adana'ya gidip, 9 Kasım'da Adanaspor ile karşı karşıya gelecek. Adanaspor maçının ardından ''Aslanlar'', 12 Kasım Salı günü İspanya'ya gidip, 13 Kasım Çarşamba günü Avrupa Şampiyonlar Ligi'nde oynayacağı ve büyük önem taşıyan Barcelona karşılaşmasını yapacak. 
     Bu karşılaşmanın ardından İstanbul'a dönecek olan Galatasaray, kendi sahasında bu kez Trabzonspor ile zorlu bir maça çıkacak. 
     
     ZİRVE YARIŞINDAKİ TAKIMLARLA OYNAMADILAR 

     Fenerbahçe maçına dek ligde derbi karşılaşma oynamayan Galatasaray, ligde zirve yarışındaki ilk 7 takım içinde, sarı-lacivertli takım dışındaki hiçbir takımla karşı karşıya gelmedi. 
     ''Cim bom'', Trabzonspor maçının ardından Ankara'da 7. sıradaki Ankaragücü ve 6. durumdaki Gençlerbirliği ile üst üste deplasmanda oynayacak. 
     2 zorlu maçın ardından maç eksiğiyle 3. sırayı alan Beşiktaş ile kendi sahasında derbiye çıkacak olan Galatasaray, ilk yarının son maçında da şu anda 2. sırada bulunan Gaziantepspor deplasmanına gidecek. 

     
</TEXT>
</DOC>
