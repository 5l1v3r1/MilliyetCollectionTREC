<DOC>
<DOCNO> 134268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/31/son/sondun17.html </URL>
<DATE> 2003/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya Başbakanı D'alema Öcalan'ı misafir etmesiyle hatırlanacak 
</HEADLINE>
<TEXT>

     İtalya Başbakanı Silvio Berlusconi, eski Başbakan Massimo D'Alema'nın, ''sadece Abdullah Öcalan'ı misafir etmesiyle hatırlanacağını'' söyledi. 
     Washington'da bulunan Berlusconi, İtalyan gazetecilerle düzenlediği basın toplantısında, anamuhalefet partisi Solun Demokratları'nın Genel Başkanı D'Alema'nın dış politika konusundaki eleştirilerinin hatırlatılması üzerine, ''Ona, dış politikada sadece Öcalan'ı İtalya'da misafir etmiş olduğunu hatırlatmak gerekir'' dedi. 
     D'Alema, aralarında İtalya'nın bulunduğu 8 Avrupa ülkesinin ABD'ye destek veren ortak açıklamasını eleştirmişti. 
     Berlusconi, gazetecilerin soruları üzerine, ''Bu girişimin kesinlikle olumlu olduğuna ikna olmuş durumdayım. Bu beyin D'Alema , dış politikada ulaştığı olağanüstü sonuçları görmezlikten gelemem. Sadece Öcalan'ı İtalya'da koruyup misafir etmesiyle hatırlanacak'' diye konuştu. 
     Öte yandan terör örgütü Kadek'in İtalya'daki yandaşlarının oluşturduğu Azad adlı grubun temsilcisi serbest gazeteci Dino Frisullo, Ansa haber ajansına yaptığı açıklamada, örgütten bir grubun dün İtalya Başbakanlığı Diplomasi Müsteşarı Giampolo Scarante tarafından kabul edildiğini belirtti. Frisullo, ''İtalyan hükümetinden, Öcalan'ın hayatının korunması için müdahale etmesini istedik'' dedi. 
     





</TEXT>
</DOC>
