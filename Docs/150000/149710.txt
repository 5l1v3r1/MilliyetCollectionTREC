<DOC>
<DOCNO> 149710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/14/son/sondun25.html </URL>
<DATE> 2003/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollandalı kahve firmasına sömürgecilik suçlaması.. 
</HEADLINE>
<TEXT>

     Hollanda'nın kahve işleme ve hazırlama şirketlerinden Douwe Egberts, sömürgecilik anlayışıyla kahve plantasyonlarını kiralamakla suçlandı. 
     Ülkenin en büyük iki sendikal kuruluşu Hollanda Sendikalar Federasyonu FNV ve Hıristiyan Sendikalar Birliği CNV ile uluslararası yardım kuruluşları Novib ve Pax Cristi, yaptıkları ortak açıklamada, Douwe Egberts'in Afrika ülkeleri ve Brezilya'da kahve plantasyonlarını, içindeki çalışanlarla birlikte kiraladığı, buralarda çalışanların köle gibi kullanıldığı öne sürüldü. 
     Açıklamada, kahve plantasyonlarında ulusal ve uluslararası yasalara aykırı olarak çocukların da zorla çalıştırıldığı, sağlık koşullarının çok kötü olduğu, aşırı şekilde düşük ücret ödendiği ve kadınlara cinsel taciz uygulandığı belirtildi. 
     Douwe Egberts'in kiraladığı kahve plantasyonlarında çalışma koşullarının iyileştirilmesi yönünde hiçbir adım atmadığı kaydedilen açıklamada, Afrika ülkelerinden Kenya'dan en çok kahve satın alan Douwe Egberts ve şirketin ABD kolunu oluşturan Sara Lee'nin, bu ülkedeki kahve plantasyonlarında günlüğü 1,5 euro'ya işçi çalıştırdığı ifade edildi. 
     





</TEXT>
</DOC>
