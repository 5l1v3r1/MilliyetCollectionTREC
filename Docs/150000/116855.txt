<DOC>
<DOCNO> 116855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/04/yasam/yas03.html </URL>
<DATE> 2002/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Yasak var diye doya doya içti 
</HEADLINE>
<TEXT>

Seçim günündeki alkol yasağını delmek için’ bir gün önce körkütük sarhoş olan trafik canavarı’ ölümden döndü... 
     TAYLAN YILDIRIM İzmir DHA 

     İzmir’in Karabağlar semtinde oturan ve pazarlarda yumurta satan 32 yaşındaki Rıza Arısoy, bir birahanede doyasıya içtikten sonra kamyonetinin direksiyonuna geçti. 
     Sokaklarda aşırı hız yapan Arısoy, direksiyon hakimiyetini kaybedince bir kaldırıma çıktı. Vatandaşların kendisine müdahale etmesine izin vermeyen Arısoy, bir süre sonra da direksiyon başında sızıp kaldı. Kaza yerine gelen polisin tüm çabasına rağmen ayılmayan Arısoy, güçlükle kamyonetten çıkarılarak Karabağlar Karakolu’na götürüldü. 
     
     Komaya mı girdi 
     Bir süre kendisine gelmesi için karakol bahçesinde tutulmasına karşın ayılamayan Arısoy, polislerin kollarında içeriye alındı. Polisin alkol testi dahi uygulayamadığı Arısoy, Adli Tıp Kurumu’na götürülürken de ayılmayınca alkol komasına girmiş olabileceği ihtimali üzerine karşı Atatürk Devlet Hastanesi’ne kaldırıldı. Serum takılarak kendisine gelmesi sağlanan Arısoy, iki saat hastanede kaldıktan sonra götürüldüğü Adli Tıp Kurumu’nda yapılan testte 170 promil alkollü çıktı. 
     
     Ehliyeti 3 ay kaptırdı 
     İkinci kez karakola getirilen Arısoy, kendisiyle konuşmaya çalışan polislere bu kadar içmesinin nedenini ise şöyle açıkladı "Seçimde alkol yasağı var, ben de yasak başlamadan doyasıya içtim." Arısoy’a 80 milyon lira para cezası verilirken, ehliyetine de üç ay süreyle el konuldu. 
     



 YAŞAM 

























</TEXT>
</DOC>
