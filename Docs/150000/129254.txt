<DOC>
<DOCNO> 129254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/07/son/sondun07.html </URL>
<DATE> 2003/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuzey Kore ABD, görüşme masasına oturmalı... 
</HEADLINE>
<TEXT>

     Kuzey Kore yönetimi, ülkeye uygulanması düşünülen yaptırımların savaş anlamına geleceği uyarısında bulunarak, ABD yönetiminin ''görüşme masasına oturması gerektiğini'' bildirdi. 
     Kuzey Kore'nin resmi ajansı KCNA'nın haber-yorumunda, ABD'nin, Yemen'e gitmek üzere yola çıkan Kuzey Kore'ye ait füze yüklü bir gemiyi ele geçirmesinden rahatsızlık duyulduğu belirtildi. Yorumda, ABD yönetiminin gemileri yolundan alıkoyma hakkı bulunduğu iddiasının, ''bu ülkenin, Kuzey Kore ve onun haklarına yönelik kanunsuz ve insanlık dışı saldırgan politikasının bir kanıtı'' olduğu öne sürüldü. 
     Ajansın yorumunda, ''Önemli olan, böyle bir korsanlığın, ABD tarafından Kuzey Kore'ye karşı uygulanan zaptetme stratejisi olmasıdır. Bu strateji, Kuzey Kore'yi kapsamlı ekonomik yaptırımlarla, tek başına bırakma ve boğmayı amaçlamaktadır. Yaptırımlar bir savaş anlamına gelir ve savaşın acıması yoktur. ABD, Kuzey Kore ile savaş değil, diyalog yolunu seçmeli ve böylesine vurdum duymaz eylemlerin çok büyük bir bedeli olacağından haberdar olmalıdır'' denildi. 
     





</TEXT>
</DOC>
