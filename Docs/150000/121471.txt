<DOC>
<DOCNO> 121471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/28/guncel/gun11.html </URL>
<DATE> 2002/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İşkence yapmadık cinayet işledik .. 
</HEADLINE>
<TEXT>

Gözaltında adam öldürmekten yargılanan polislerin avukatı, davanın işkenceden değil cinayetten açılmasını istedi 
     ANKARA Milliyet 

     Aydın’da 1993’te Baki Erdoğan’ı gözaltında öldürmekten yargılanıp ceza alan polislerin avukatı İbrahim Pehlivan, suçun af kapsamına girebilmesi için müvekkillerinin işkenceden değil cinayetten yargılanmasını istedi. 
     Yargıtay 8. Ceza Dairesi’nde, 5 yıl 6 ay hapse mahkum edilen 6 polis hakkındaki davanın temyiz duruşmasında, sanık avukatı Pehlivan, suçun adam öldürme fiilini düzenleyen 448. ve 452. maddelerinden değerlendirilmesi gerektiğini savunarak müvekillerinin bu durumda Şartla Salıverilme Yasası kapsamına gireceklerini söyledi. 
     Adli Tıp Raporu’nun tüberküloz hastası Erdoğan’ın ölüm nedenini tam olarak belirleyemediğini öne süren Pehlivan, yerel mahkemenin Yargıtay’ın bozma gerekçelerini değil davadaki ilk delilleri dikkate aldığını iddia etti. 
     Sanık Necmettin Aydın Kaya da, "Bizler sadist değiliz. Görevimizi hukuk içerisinde yaptık. 10 yıldır süren dava bizim için işkenceye dönüştü" dedi. 
     Bir operasyonda gözaltına alınan ve DHKP - C örgütün sorumlusu olduğu iddia edilen Erdoğan’ın gözaltında ölmesinin ardından 6 polis hakkında dava açılmıştı. Mahkeme, sanıkları işkenceyle ölüme sebebiyet vermek suçundan cezalandırmıştı. 
     
     



 GÜNCEL 














</TEXT>
</DOC>
