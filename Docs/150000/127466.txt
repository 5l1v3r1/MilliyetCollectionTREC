<DOC>
<DOCNO> 127466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/28/son/sontur05.html </URL>
<DATE> 2002/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Uludağ'a suni kar takviyesi 
</HEADLINE>
<TEXT>

     Son yılların en soğuk kışının yaşandığı Türkiye'de, birçok yerleşim merkezinde dahi kar kalınlığı 1 metreyi aşarken, güneşin eksik olmadığı kış turizm merkezlerinden Uludağ'da, pistler suni karla takviye edilerek açık tutulmaya çalışılıyor. 
     Geçen yıl Aralık ayında 1.5 metrenin üzerinde kar bulunan Beyaz Cennet'te, geçen hafta sonunda etkili olan yağışla kar kalınlığı 50 santimetreye ulaştı. 
     Meteoroloji, bu hafta kar yağışının gözlenmediği, güneşin hiç eksik olmadığı Uludağ'da, 30 Aralık Pazartesi gününe kadar da yağış beklemiyor. Tahminlere göre, tatil için Uludağ'ı tercih edecekler, yeni yılın ilk gününü de kar yağışı altında geçirecekler. 
     Uludağ'da yağışların geçen yılın çok altında kalması, havanın da sürekli güneşli olması üzerine, Uludağ Kar Birliği A.Ş'nin ULUKARBİR , İsviçre'den sağlanan finans desteğiyle aldığı suni kar makinesi devreye sokuldu. Gece saat 20.30'da çalıştırılan makine, sabah saat 07.30'a kadar pistlere taze kar püskürtüyor. 
     
     ''ARTIK PİSTLER KARSIZ KALMAYACAK'' 
     ULUKARBİR Başkan Yardımcısı Haluk Beceren, Uludağ'daki işletmecilerin 10 yıllık ''suni kar'' düşünün bu yıl gerçeğe dönüştüğünü, pistlerin artık ''karsız'' kalmayacağını bildirdi. 
     Beceren, ''Yılbaşı için yeterli kar var ama biz hem tatilcilerin taze ve yıpranmamış karda kayması hem de stok yapmak için suni kar püskürtüyoruz. Kar makinesinin çalıştırıldığından haberi olmayan müşterilerimiz, sabah pistte yeni kar görünce gece kar yağdığını sanıyorlar. Gerçeği öğrenince de bizi tebrik ediyorlar'' dedi. 
     Uludağ'daki otelcilerin, önceki yıllarda kar yağışının az olması nedeniyle müşteri sıkıntısı yaşadıklarını, kar makinesinin bu sıkıntıyı ortadan kaldırdığını ifade eden Beceren, ''Artık kar yok diye oteller boş kalmayacak, kayak severler de başka arayışlara girmeyecek'' dedi. 
     
     KAR MAKİNESİ NASIL ÇALIŞIYOR 
     İsviçre'de üretim yapan SMI firmasından, 2.3 milyon İsviçre Frangı karşılığında satın alınan ve finansmanının yüzde 85'i İsviçre Eximbank'dan alınan krediyle sağlanan suni kar makinesi, suyun belirli bir basınçla püskürtülmesi mantığıyla çalışıyor. Yüksek kapasiteli bir hidrofora da benzeyen makinenin basınçla püskürttüğü su zerrecikleri, soğuk hava ile karşılaşınca kara dönüşerek istenilen bölgeyi örtüyor. 
     Uludağ'daki su istasyonundan kayak pistlerine döşenen 8 kilometre uzunluğundaki borulardan gelen su, 110 püskürtücü aracılığıyla pistlere kar olarak düşüyor. Sistem, hava sıcaklığının eksi 5 derecenin altında ve şiddetli rüzgar olmayan zamanlarda çalıştırılabiliyor. 
     





</TEXT>
</DOC>
