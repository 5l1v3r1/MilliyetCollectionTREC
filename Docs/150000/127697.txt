<DOC>
<DOCNO> 127697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/30/siyaset/siy06.html </URL>
<DATE> 2002/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Özkan için vefa semt adı değil 
</HEADLINE>
<TEXT>

     Dönemin güçlü Başbakan Yardımcısı, YTP Genel Başkan Yardımcısı Hüsamettin Özkan, Başbakanlık’ta yıllarca birlikte çalıştığı bürokratlara sırtını dönmedi. Özkan, Abdullah Gül hükümetinin Başbakanlık’taki bürokrat tırpanının çok sevdiği bazı müsteşar yardımcılarına uzanmasına üzüldü. Özellikle kendi döneminde Başbakanlık Takip Kurulu başta olmak üzere güvenlik işlerinden sorumlu müsteşar Yardımcısı Özgün Ökmen’in bir kıyıma kurban gitmesini istemedi. Bunun üzerine, Gül’ün Başbakanlık Müsteşarlığı’na getirdiği eski Kültür Bakanlığı Müsteşarı Fikret Üçcan’la uzun süre yakın çalışan YTP Genel Sekreteri İstemihan Talay’ı devreye soktu. Talay’dan Üçcan’ı aramasını isteyen Özkan, Ökmen’in devlette tecrübesi olan nitelikli bir bürokrat olduğunun Gül tarafından bilinmesini istedi. 
     Geçtiğimiz günlerde Başbakanlık Müsteşar Yardımcılarından Selçuk Polat ve Ali Çakı görevlerinden alınarak başmüşavir yapıldı. Özkan’ın gözbebeği Ökmen’e gelince... O şimdilik müsteşar yardımcısı. Kulislerde dolaşan bilgilere göre Ökmen, Yüksek Denetleme Kurulu Başkanlığı için nabız yokluyor. 



 SİYASET 

















</TEXT>
</DOC>
