<DOC>
<DOCNO> 101871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/14/son/sonspo08.html </URL>
<DATE> 2002/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
FB'li yöneticiler oyundan memnun 
</HEADLINE>
<TEXT>

     Fenerbahçeli yöneticiler, sarı-lacivertli takımın Avrupa Şampiyonlar Ligi 3. ön eleme turu ilk maçında deplasmanda dün Feyenoord'a 1-0 yenilmesinin ardından eleştirilerin odağı haline gelen teknik direktör Werner Lorant'a sahip çıktı. 
     Kulüp Başkan Vekili Nihat Özdemir, rakip sahada oynadıkları maçta Alman çalıştırıcının taktiğinin tuttuğunu, ancak şanssız bir golle yenildiklerini söyledi. 
     Her şeye rağmen sarı-lacivertli takımın Rotterdam'da aldığı 1 gollü yenilginin ikinci maç düşünüldüğünde avantajlı bir skor olduğunu belirten Özdemir, şöyle konuştu 
     ''Feyenoord iyi bir takım. Geçen yıl UEFA şampiyonu oldular. Ama şunu göz ardı etmeyelim. Fenerbahçe, Feyenoord'a futbol oynatmadı. Teknik direktörümüz Lorant'ın taktiği tutmuştur. Ancak yediğimiz bir golle mağlup olduk. Aldığımız sonuç iyi neticelerimizden biridir. Feyenoord'u kendi sahamızda iki farklı skorla rahatlıkla yenebileceğimizi tahmin ediyorum. Bunu herkes gördü. Kendi seyircimizin önünde gollerimizi atarak Şampiyonlar Ligi'ne kalacağız.'' 
     
     ''TEK YETKİLİ LORANT'TIR'' 

     Nihat Özdemir, yıldız futbolcu Ortega'nın Feyenoord maçında son 15 dakikada oyuna dahil olması ve bu konuyla ilgili Alman çalıştırıcıya yapılan eleştirilerle ilgili de şunları söyledi 
     ''Takım nasıl kurulur, nasıl oynatılır, bunlar biz yöneticilerin işi değildir. Hiçbir yönetim kurulu arkadaşım ve başkanımız buna karışmaz. Bu konularda fikir yürütmek bize düşmez. Madem ki biz bu hocayı göreve getirdik, bütün yetki onundur. Buna kimse karışmaz.'' 
     
     ASBAŞKAN ÖZBAĞI "ELEŞTİRİLER HAKSIZ" 

     Fenerbahçe Kulübü Asbaşkanı Nihat Özbağı da teknik direktör Lorant'a yapılan eleştirilerin haksız olduğunu savunarak, Alman çalıştırıcıya destek oldu. 
     Yenilgiye rağmen, 1-0'lık sonucun ikinci maç için avantaj olduğunu kaydeden Özbağı şöyle konuştu 
     ''Maç 0-0 bitseydi, bu ikinci maç için çok avantajlı bir skor olacaktı. O zaman Ortega'nın ilk 11'de başlamamış olması belki de konu bile edilmeyecekti. Feyenoord'u iyi durdurduk. Hocamız gayet iyidir. Son saniyelerde Abdullah'ın şutunda gol gelseydi, tur garantiydi.'' İstanbul'da oynanacak rövanş maçında tur atlayan taraf olacaklarına inandığını vurgulayan Nihat Özbağı, ''Kendi sahamızda seyirci desteğimizle turu atlayacak skoru elde edeceğimize inanıyorum. İkinci maç daha farklı olar. Daha gole yönelik oynayacağımıza inanıyorum. Feyenoord'dan daha iyi bir takım olduğumuz ortada. Şampiyonlar Ligi'ne kalacağımıza inanıyorum'' dedi. 
     





</TEXT>
</DOC>
