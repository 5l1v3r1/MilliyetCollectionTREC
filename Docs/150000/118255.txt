<DOC>
<DOCNO> 118255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/11/son/soneko15.html </URL>
<DATE> 2002/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Beko'ya, 50 milyon dolar kredi... 
</HEADLINE>
<TEXT>

     Dünya Bankası'nın özel sektörü geliştirme kolu Uluslararası Finans Kurumu IFC , Beko Elektronik'e 50 milyon dolar karşılığı Euro sendikasyon kredisi açtı. 
     Krediyle ilgili anlaşma, IFC Güney Avrupa ve Orta Asya Direktörü Khosrow Zamani, Türkiye Ülke Müdürü Sujata Lamba, Koç Holding Dayanıklı Tüketim Grubu Başkanı Cengiz Solakoğlu, Beko Elektronik A.Ş. Genel Müdürü Ali Sümerval ve Genel Müdür Yardımcısı Mustafa Çekdemir'in katıldığı toplantıyla İstanbul'da imzalandı. 
     Alınan kredi, Beko Elektronik tarafından işletme sermayesi ve sabit kıymet yatırımlarında kullanılacak. 
     50 milyon dolar tutarındaki kredinin yarısı 3 yılı geri ödemesiz 7 yıl vadeli olacak ve Eurolibor artı 3.85 faiz oranı uygulanacak. 
     Kredinin diğer yarısı ise, 2 yılı geri ödemesiz 5 yıl vadeli olacak ve Eurolibor artı 3.60 faiz oranı ile kullandırılacak. 
     
     HEDEF 2005'TE AVRUPA BİRİNCİLİĞİ 

     Beko Elektronik Genel Müdürü Ali Sümerval, Beko'nun bu yıl Avrupa'da 3. en büyük televizyon üreticisi olacağını belirterek, ''2005'de ise hedefi Avrupa birinciliğidir'' dedi. 
     Uluslararası Finans Kurumu'ndan IFC sağlanan 50 milyon dolar karşılığı sendikasyon kredisine ilişkin düzenlenen toplantıda konuşan Sümerval, 2001'de 2 milyon 142 bin adet televizyon üretimi yaptıklarını, bu yıl sonu itibariyle yaklaşık 4 milyon 300 bin adet üreteceklerini, gelecek yıl ise 5.5 milyon adet üretim hedeflediklerini söyledi. 
     Televizyon ihracatında Batı Avrupa ülkeleri ağırlıklı olmak üzere yıl sonunda 3 milyon 700 bin adede ulaşmayı öngördüklerini belirten Sümerval, 2003'te ise 57 ülkeye 5 milyon 250 bin adet ihracat hedeflediklerini bildirdi. 
     Beko'nun üretimde 2001'i dördüncü kapattığını hatırlatan Sümerval, ''Beko, bu yıl Avrupa'nın 3. en büyük TV üreticisi olacaktır. 2005'de ise hedefi Avrupa birinciliğidir'' dedi. 
     
     2003 CİRO HEDEFİ YAKLAŞIK 1 MİLYAR DOLAR 

     Ali Sümerval, yıl sonunda ciroda geçen yıla göre yüzde 74 artışla 585 milyon dolarlık bir rakamı ulaşmayı tahmin ettiklerini, gelecek yıl da yüzde 60 artışla 736 milyon doları ihracat, 209 milyon doları ise yurtiçi satışlar olmak üzere toplam 945 milyon dolarlık ciro hedeflediklerini söyledi. 
     İnsan kaynaklarında da yüzde 29'luk artış olduğuna işaret eden Sümerval, bu yıl kişi başına cironun 159 bin dolardan 214 bin dolara, televizyon üretiminin de 1000 adetten 1536 adete yükseldiğini kaydetti. 
     Beko Elektronik'in geçtiğimiz yıl 5.2 milyon dolarlık yatırım yaptığını hatırlatan Sümerval, bu yıl ise tahmini olarak yaklaşık 20 milyon doları üretim, 6 milyon doları da ürün ile ilgili olmak üzere 26 milyon dolarlık yatırımın söz konusu olduğunu bildirdi. 
     Seçim sonrasında dış kaynaklı ilk sendikasyon kredisinin Beko Elektronik'e verildiğini, bunun da finans dünyasının Beko'ya duyduğu güvenin bir göstergesi olduğunu dile getiren Sümerval, kredinin işletme sermayesi ve sabit kıymet yatırımlarında kullanılacağını kaydetti. 
     Sümerval, yarısı IFC, yarısı da IFC önderliğinde uluslararası bankalardan sağlanan kredinin, Türkiye'de reel sektörün son 18 ayda aldığı en büyük IFC kredisi olduğunu vurguladı. 
     Koç Holding Dayanıklı Tüketim Grubu Başkanı Cengiz Solakoğlu da, Beko Elektronik'in çok hızlı bir büyüme sürecine girdiğini belirterek, ''Beko'nun iddialı bir hedefi vardır. Kredi, bu hedefi doğrultusunda Beko'yu dünyanın sayılı televizyon üreticilerinden biri olmasını sağlayacaktır'' dedi. 
     
     ''PROMOSYON PAZARI ÖLDÜRÜYOR'' 

     Toplantıda soruları da yanıtlayan Ali Sümerval, ''İç pazar hedefinizde 2003'te düşüş var. Bu, Beko'nun iç piyasadan çekileceği anlamına mı geliyor '' sorusunu şöyle yanıtladı 
     ''Yurtiçinde Arçelik ve Beko gibi çok tanınmış iki marka ile satış yapıyoruz. 2002 yılı, özellikle televizyon pazarında çok ciddi promosyonlu satışların yapıldığı bir yıldır. Önümüzdeki yıl ise promosyonlu pazarın olmayacağını, bu nedenle gerçek rakamlara ulaşılacağını bekliyoruz. Promosyonun pazarı öldürdüğü bir gerçek. Özellikle 31 ve 51 ekranlardaki promosyon, Türkiye'de bu pazarı çok ciddi boyutlarda öldürmüş vaziyette. Geçen yılı yüzde 54, bu seneyi de yüzde 49-50 pazar payı ile kapatıyoruz. İç pazar bizim için her zaman önemli. Kendi pazarımız, asla ve asla vazgeçemeyeceğimiz bir pazar.'' Sümerval, seçim sonrasını pozitif olarak değerlendirerek, ''Beklentimiz Türkiye'nin hakettiği yere gelmesidir'' dedi. 
     Ali Sümerval, şu anda 65 bin metrekare olan üretim alanını gelecek yıl 80 bin metrekareye çıkaracaklarını, 5.5 milyon adetlik üretim hedefine bu kapasiteyle ulaşacaklarını söyledi. 
     
     ''IFC, POLİTİK OLMAYAN BİR KURULUŞ'' 

     IFC Güney Avrupa ve Orta Asya Direktörü Khosrow Zamani de, verilen kredinin kurumsal müşterilerin uluslararası pazara girmeleri için bir adım olacağını vurguladı. 
     Zamani, ''Kredi şartlarının oluşumunda Türkiye'nin 3 Kasım seçimleri etken oldu mu '' sorusu üzerine şöyle konuştu 
     ''Biz çok taraflı bir kuruluşuz. Ana hedefimiz, üye ülkelerimizde özel sektörün gelişmesini desteklemek. Türkiye, bizim için son derece önemli. Biz, politik olmayan bir kuruluşuz. Projelere kendi bazlarında, kendi değerlerine göre bakıyoruz. Beko'nun çok iyi iş planları mevcut. Son derece dinamik yönetimi, çok iyi maliyet yapısı ve iyi stratejileri var. Ar-Ge araştırma grubu da gayet iyi. Şirket küresel bir oyuncu olmak istiyor. Biz de bunu destekliyoruz. Bunlar, krediyi verirken bizim kriterlerimiz oldu.'' 
     





</TEXT>
</DOC>
