<DOC>
<DOCNO> 140367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/03/son/sonspo23.html </URL>
<DATE> 2003/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Elazığspor'da yenilginin faturası futbolculara kesildi 
</HEADLINE>
<TEXT>

     Elazığspor'da, Denizlispor maçı yenilgisi sonrasında futbolculara, 2'şer milyar lira para cezası verildi. 
     Basın sözcüsü Faruk Çikoğlu, düzenlediği basın toplantısında, rakip takımın UEFA yorgunu olduğu için Elazığsporlu futbolcuların isteksiz bir oyun ortaya koyduklarını belirterek, Malatyaspor yönetiminden 3 bin kişilik seyirci talebinde bulunduklarını söyledi. 
     Çikoğlu, Denizlispor maçından alınan kötü sonucun kendilerini üzdüğünü bildirerek, yönetim kurulunun yaptığı toplantı sonrasında, tüm futbolculara 2'şer milyar para cezası verilmesi kararını aldıklarını ifade etti. 
     Yapılan hatalar nedeniyle 3 puanı konuk takıma kaptırdıklarını ifade eden Çikoğlu, şunları söyledi 
     ''Rakip takım UEFA yorgunu olduğu için futbolcularımız, maçta isteksiz bir oyun ortaya koydular. Denizlispor maçında alınan kötü skor hepimizi üzmüştür. Alınan yenilgi nedeniyle tüm futbolculara 2'şer milyar lira para cezası verdik. Kaybedilen 3 puanı bundan sonraki maçlardan alınan puanlarla telafi edeceğiz. Takım hafta sonu deplasmanda karşılaşacak Malatyaspor maçının hazırlıklarına bugün başladı. Malatyaspor yönetiminden 3 bin kişilik seyirci talebinde bulunduk. Malatyaspor maçından alacağımız 3 puan bizi çıkışa geçirecektir.'' 
     
     FENERBAHÇE MAÇINDA BİLET FİYATLARI YÜKSELDİ... 
     Faruk Çikoğlu, Malatyaspor maçı sonrasında kendi sahalarında ligin güçlü takımlarından Fenerbahçe'yi ağırlayacaklarını belirterek, Fenerbahçe maçı nedeniyle bilet fiyatlarında değişiklik yaptıklarını söyledi. 
     Çikoğlu, kendi sahalarındaki karşılaşmalarda kapalı tribünün 15, maraton tribünün 7,5 ve kale arkası tribünün ise 3 milyon olduğunu ifade ederek, Fenerbahçe maçında bilet fiyatlarında artış yaptıklarını ve kapalı tribünün 20, maraton tribünün 10 ve kale arkası tribünün ise 5 milyon liraya çıkardıklarını bildirdi. 
     Elazığspor'un, giderlerinin maç gelirleri ve yönetim kurulu üyelerinin bağışlarından karşılandığını ifade eden Çikoğlu, ''Fenerbahçe maçından sonra taraftarlarımızın nabzını yoklayacağız. Yeni bilet fiyatlarına itiraz etmezler ise bundan sonraki tüm maçlar için yeni fiyat uygulanacak. Kulübün içinde bulunduğu maddi sıkıntı nedeniyle bilet fiyatlarını artırdık'' diye konuştu. 
     





</TEXT>
</DOC>
