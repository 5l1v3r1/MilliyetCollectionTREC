<DOC>
<DOCNO> 128693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/04/spor/spo02.html </URL>
<DATE> 2003/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Santrfor pazarı 
</HEADLINE>
<TEXT>

Sadettin Saran, santrfor konusunda Bursalı Okan, Uruguaylı Morales, Rus Beschastnykh, Kongolu Ali Lukunku, Hırvat Tomislav Mariç, Yunan Nikos Mahlas arasında seçim yapılacağını açıkladı 
     HÜSEYİN YAVUZ 

     20 kişi elendi 
     FENERBAHÇE Futbol Şube Sorumlusu Sadettin Saran dün bir basın toplantısı yaparak transfer çalışmaları hakkında bilgi verdi. Saran santrfor adayı olarak altı kişi üzerinde durduklarını, bu isimlerin Bursasporlu Okan, Uruguaylı Morales, Spartak Moskova’da oynayan Rus Beschastnykh, Standart Liegeli Ali Lukunku, Wolfsburg’ta forma giyen Hırvat Tomislav Mariç ile Ajax’ın Yunanlı forveti Nikos Mahlas’ın olduğunu açıkladı. Adayların 26 kişi arasında yapılan eleme sonrası ortaya çıktığı belirtildi. 
     
     Rebrov pahalı 
     SADETTİN Saran transferde acele etmediklerini belirterek, "Maddi ve manevi açıdan uyumu bozmayacak, koşan adam arayışı içindeyiz. Devre arası olduğu için oyuncunun fiyatı bir ise iki istiyorlar" dedi. Tottenham kulübünde oynayan Rebrov’un pahalı geldiğini de söyleyen Saran, Ankaragücülü Augustine konusunda da fiyatta anlaşma sağlanamadığını kaydetti. Saran, Revivo’nun menajeri ile salı günü bir görüşme yapacağını, daha sonra bu oyuncunun durumunun netlik kazanacağını da sözlerine ekledi. 
     
     Yönetime brifing 
     BATİSTUTA ile hiçbir zaman ilgilenmediklerini de belirten Sadettin Saran, Erhan Albayrak’ın gelmeyi çok istediğini ancak santrfor işini çözmeden bu transferle ilgilenemeyeceklerini kaydetti. Saran, yeni bir idari menajer aradıklarını da belirtti. Bu arada Sadettin Saran dün Atilla Kıyat, Osman Yalçın, İlhan Ekşioğlu, Murat Aşık ve Mehmet Karasu’ya transfer çalışmaları konusunda rapor sundu, bilgi alış-verişinde bulundu. 
     
MARİC YAŞI 29 ÜLKESİ Hırvatistan POZİSYONU Forvet BOYU 1.81 KİLO 8 TAKIMI Wolfsburg 51 maç, 18 gol MİLLİ TAKIM 1 kez      
     
LUKUNKU YAŞI 26 ÜLKESİ Kongo Cum. POZİSYONU Forvet BOYU 1.90 KİLO 89 TAKIMI S.Liege 85 maç, 32 gol MİLLİ TAKIM -      
     
MORALES YAŞI 28 ÜLKESİ Uruguay POZİSYONU Forvet BOYU 1.96 KİLO 86 TAKIMI Nacional 46 gol MİLLİ TAKIM 13 6 gol      
     
MAHLAS YAŞI 29 ÜLKESİ Yunanistan POZİSYONU Forvet BOYU 1.83 KİLO 73 TAKIMI Ajax 74 maç, 38 gol MİLLİ TAKIM 44 14 gol      
     
BESCHASTNYKH YAŞI 28 ÜLKESİ Rusya POZİSYONU Forvet BOYU 1.85 KİLO 79 TAKIMI S.Moskova MİLLİ TAKIM 69 26      
     
Batistuta noktayı koydu      ARJANTİNLİ golcü, Dünya Karması’nda forma giymek için geldiği Abu Dhabi’de Fenerbahçe’ye transferi ile ilgili soruları yanıtladı. Batistuta, Sarı - Lacivertli takımda oynamasının mümkün olmadığını belirtti ve bu konuyla ilgili fazla konuşmak istemediğini söyledi. Arjantinli yıldıza olağanüstü bir güvenlik önlemi uygulanırken, özel korumalar peşinden ayrılmadı. 
     
Fenerbahçe kolları sıvadı      SARI-Lacivertli takım ikinci yarı hazırlıklarına dün başladı. 11 günlük iznin ardından Samandıra’da biraraya gelen futbolcular hafif bir antrenman yaptı. İzinli olan Ortega, Steviç, Johnson dışında tüm oyuncular çalışmaya katılırken, Oğuz Çetin idman öncesi futbolcularına uyarılarda bulundu. 
     ÇETİN’İN oyuncularına "Disipline herkes uyacak. Küskünlükler kalkacak. Sevgi ve saygı içinde çalışacağız. Gereksiz kartlara ağır ceza gelecek. Antalya kampında herkes antrenman ve yemek saatlerine uyacak. Çalışan formaya yakın olacak. Saha içinde kimse tartışmayacak" dediği öğrenildi. 
     
Washington krizi      GEÇİRDİĞİ kalp rahatsızlığı sonrası anjiyo olan ve ülkesine giden Washington yeni bir krize neden oldu. Fenerbahçe, Brezilyalı futbolcuyu ABD’li doktorlardan randevu alıp kontrolden geçirmek istedi. Ancak Washington, kendi ülkesindeki doktorlara kontrol olmak istediğini bildirip randevuya gitmedi. Fenerbahçe’nin diretmesi üzerine, "İşlemlerimi tamamlıyorum. Vizem yok" diyerek oyalama yoluna gitti. Kulüp yönetiminin Washington’un Brezilya’dan alacağı raporlara sıcak bakmadığı ve ABD’li uzmanlara kontrol olmasını şart koştuğu öğrenildi. 
     
Biçer görevde      FENERBAHÇE, psikolojik danışmanlık görevine Turgay Biçer’i getirdi. Daha önce A Milli Takım, Galatasaray, Trabzonspor ile Voleybol ve Basketbol Milli Takımları’nda da çalışan Biçer’in özellikle Antalya kampında oyuncularla bire bir görüşmeler yapacağı ve sorunlarını dinleyeceği bildirildi. 
     



 SPOR 


























</TEXT>
</DOC>
