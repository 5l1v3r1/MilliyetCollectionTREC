<DOC>
<DOCNO> 125909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/20/son/sontur01.html </URL>
<DATE> 2002/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Arınç "Hiç kimsenin ekmeği ile oynamaya niyetimiz yok" 
</HEADLINE>
<TEXT>

     TBMM Başkanı Bülent Arınç, milletvekillerine lojmanları 3 Ocak 2003'e kadar boşaltmaları için süre verdiklerini bildirerek, ''Milletvekilleri artık ev arasalar ve lojmanları boşaltsalar çok iyi olur'' dedi. 
     Arınç, Hindistan gezisinde gazetecilerle sohbet etti. 
     Milletvekili lojmanların satışı ile ilgili bir soru üzerine Arınç, çok katlı lojmanların satışında herhangi bir sorun olmayacağını, tripleks olanların ise arsa gibi değerlendirileceğini söyledi. 
     Milletvekili lojmanlarında bulunan lokantanın kapatılacağını, hizmet veren personelin de TBMM'ye geri çekileceğini kaydeden TBMM Başkanı Arınç, ''Milletvekillerine 3 Ocak 2003 tarihine kadar lojmanları boşaltma çağrısı yaptık. Bu tarihten sonra Milli Emlak Genel Müdürlüğü devreye girecek, onun için milletvekilleri bir an önce ev arasalar ve artık lojmanları boşaltsalar çok iyi olur'' diye konuştu. 
     
     YENİDEN UZLAŞMA KOMİSYONU 
     Arınç, uzlaşma komisyonunun yeniden oluşturulması için Başkanvekili İsmail Alptekin'in uzlaşma komisyonunu kurmakla görevlendirdiğini bildirdi. 
     Arınç, uzlaşma komisyonunun 3 CHP'den, 3 AK Parti'den olmak üzere 6 milletvekilinden oluşacağını kaydetti ve başta dokunulmazlıklar olmak üzere Anayasa değişikliklerinin bu komisyonda ele alınacağını söyledi. 
     Arınç, komisyonda sadece Anayasa değişikliklerinin değil, siyasi partiler ve seçim yasaları gibi temel yasaların da ele alınacağını bildirerek, komisyon üyelerinin uzmanlardan destek alabileceklerini, gerekirse Ankara dışında da çalışabileceklerini ifade etti. 
     
     VERİMLİ PERSONELLE DEVAM 
     Arınç, gazetecilerin TBMM üst yönetiminde değişikliğe gidip gitmeyeceği sorusunu yanıtlarken de, ''Bizim kimsenin ekmeği ile oynamaya niyetimiz yok. Verimli, kaliteli personelle çalışmayı sürdüreceğim. Geçmişte uygulandığı gibi kadrolaşma, kıyıma gitmeyeceğim. Bu meclisin geleneklerine uygun olarak verimli, kaliteli ve çalışkan personelle görevi sürdüreceğiz'' diye konuştu. 
     





</TEXT>
</DOC>
