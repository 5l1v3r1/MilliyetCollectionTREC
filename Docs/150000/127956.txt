<DOC>
<DOCNO> 127956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/01/son/sontur08.html </URL>
<DATE> 2002/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs'ta hangi ünlüler sahne aldı.. 
</HEADLINE>
<TEXT>

     Kuzey Kıbrıs Türk Cumhuriyeti'ndeki otellerde sahne alan ünlü sanatçılar, konuklara unutulmaz bir yılbaşı gecesi yaşattı. 
     Girne'deki Jasmine Court Otel'de programa çıkan ünlü sanatçı İbrahim Tatlıses, birbirinden güzel türküler söyleyerek izleyicileri coşturdu. 
     İbrahim Tatlıses'i dinleyenler arasında yer alan KKTC Cumhurbaşkanı Rauf Denktaş, yeni yıla, ailesiyle birarada girdi. 
     Denktaş, gece boyunca elinden düşürmediği fotoğraf makinesiyle ünlü sanatçının ve tanıdıklarının fotoğrafını çekti. 
     Otel yönetimi, ünlü sanatçıya bir sürpriz yaparak, sahneye doğum günü pastası getirdi. Yeni yaşına sahnede giren İbrahim Tatlıses'i, ilk kutlayanlar, Osman Yağmurdereli, Faruk Tınaz ve futbolcu Sergen Yalçın oldu. Cumhurbaşkanı Denktaş da, sanatçıya bir çiçek gönderdi. 
     Ünlü şovmen Mehmet Ali Erbil de, yılbaşı gecesinde, Girne Rocks Otel'de program yaptı. Programda, Sibel Can ve Emel Müftüoğlu da sahne aldı. 
     Bülent Ersoy Girne Merit Otel'de, Gülben Ergen de Gazimağusa'daki Salamis Bay Otel'de, Demet Sağıroğlu ve Ege London Casino'da, Serdar Ortaç da Dedeman Olive Tree Otel'de sahneye çıktı. 
     Bu arada, ünlü sanatçılar ile yılbaşını karşılayan otellerin doluluk oranı yüzde 100'e ulaştı. 
     Yılbaşı dolayısıyla Lefkoşa ve Gazimağusa belediyeleri de, halk konserleri düzenledi. Gazimağusa'da Kıraç konser verirken, Lefkoşa'da yerel müzik grupları, Sarayönü Meydanı'nda toplanan halkı coşturdu. 
     






</TEXT>
</DOC>
