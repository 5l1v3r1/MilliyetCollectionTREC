<DOC>
<DOCNO> 112089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/09/son/sontur28.html </URL>
<DATE> 2002/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Etiler'de kapkaççı terörü... 
</HEADLINE>
<TEXT>

     Etiler'de otomobiline binmek isteyen kadının kafasına sert cisimle vurarak yaraladıktan sonra çantasını alan 2 kapkaççı, çalıntı bir araçla kaçtı. 
     Nispetiye Caddesi Yanarsu Sokak'taki Tutku Apartmanı'ndan çıkan Nazan Öz, park halindeki 34 VN 090 plakalı otomobilinin arka kapısını açarak, elindeki eşyayı yerleştirmek istedi. 
     Bu sırada arkadan yaklaşan 2 kişi, Öz'ün başına sert bir cisimle vurarak yaraladıktan sonra, çantasını aldı. 
     Gaziosmanpaşa Karadeniz Mahallesi'nden çalıntı olduğu belirlenen 34 AT 1111 plakalı otomobile binen 2 kapkaççı, Öz'ün BMW marka otomobiline de çarptıktan sonra hızla olay yerinden uzaklaştı. 
     Kapkaççıların yaraladığı Nazan Öz, Baykent Tıp Merkezi'ne kaldırılarak tedavi altına alındı. 
     Güvenlik kuvvetleri, kapkaççıların yakalanması amacıyla çalışmalara başladı. 
     





</TEXT>
</DOC>
