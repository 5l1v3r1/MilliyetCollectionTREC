<DOC>
<DOCNO> 140789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/05/son/soneko28.html </URL>
<DATE> 2003/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF'e göre Asya ekonomileri Irak savaşından etkilenmeyecek... 
</HEADLINE>
<TEXT>

     Uluslararası Para Fonu IMF Asya ekonomilerinin Irak'a karşı muhtemel savaştan yara almadan çıkacak güçte olduğunu iddia etti. 
     IMF'nin Asya ve Pasifik Direktörü David Burton, Asya ekonomilerinin savaşın etkilerine dayanacak güçte olduğunu söylerken, bununla birlikte savaşın uzaması durumunda bölge ülkelerinin kendilerine yeterli manevra olanağı bırakacak esnek ekonomi politikaları uygulamaları gerektiğini belirtti. 
     Asya ekonomilerinin son aylarda Irak ile ilgili belirsizliğin artması ve bunun petrol fiyatlarına, borsalara ve iş dünyasının beklentilerine olumsuz yansıması yüzünden yavaşladığını kaydeden Burton, bununla birlikte gelecek aylarda toparlanmalarının beklendiğini ifade etti. 
     IMF yetkilisi, Japonya dışındaki Asya ekonomilerinde bu yıl için ortalama yüzde 6'lık bir büyüme hızı beklediklerini bildirdi. Burton, bu büyüme hızını tutturduğu takdirde, Asya'nın bu yıl dünyanın en hızlı büyüyen bölgesi olacağını söyledi. 
     





</TEXT>
</DOC>
