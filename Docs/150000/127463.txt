<DOC>
<DOCNO> 127463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/28/son/sontur02.html </URL>
<DATE> 2002/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Soyguncular, Adanalı genç kadını otomobille 45 dakika dolaştırdı 
</HEADLINE>
<TEXT>

     Adana'da genç bir kadın, otomobiline binerek kafasına silah dayayan gaspçı tarafından kent merkezinde 45 dakika dolaştırıldı. 
     Polis, cep telefonu ve kredi kartlarını aldıktan sonra genç kadını serbest bırakan gaspçıyı, 2 saat süren çalışma sonucu yakaladı. 
     Emniyet Müdürlüğü'nden alınan bilgiye göre, Galleria İş Merkezi'ndeki bir mağazadan alışveriş yaptıktan sonra aracının içinde silahlı gaspçı tarafından rehin alındığını belirten Vildan Şenelli 40 , polise başvurarak, gaspçının eşkalini bildirdi. 
     Asayiş Bürosu ekipleri, gaspçının, Ziraat Bankası'na ait kredi kartlarını gasp ettiğini ve muhtemelen para çekmeye çalışacağını dikkate alarak, bu bankaya ait 10 otomatik para çekme makinesinin ATM önünde 2'şer sivil polis memuru görevlendirdi. Zanlı, ağabeyi Müslüm Y. ile birlikte ATM'ye para çekmek için geldiğinde yakalandı. 
     Zanlının üzerinde Şenelli'den gasp ettiği 4 ATM kartı, Kiremithane Mahallesi'nde ağabeyine ait evde yapılan aramada da yine gasp ettiği cep telefonu ele geçirildi. 
     Polise verdiği ifadede suçunu itiraf ettiği belirtilen zanlı Durmuş Y. 22 , fotoğrafını çekmek isteyen gazetecilere de tepki göstererek, ''İş vardı da çalışmadım mı 3 yıldan beri çalmadığım kapı kalmadı. Açlıktan gaspçı oldum, başka çarem yoktu'' dedi. 
     
     OLAYI ANLATTI 

     Vildan Şenelli ise filmleri andıran olayı anlatırken, sinirlerine hakim olamayarak ağladı. Şenelli, olayın şokunu üzerinden atamadığını belirterek, şunları anlattı 
     ''Migros'tan alışveriş yaptıktan sonra aracıma bindim ve koşarak gelen bir kişi birden arka koltuğa oturarak başıma silah dayadı. Kendisinin istediği yere sürmemi istedi. Kentin en işlek merkezlerinde yaklaşık 45 dakika dolaştıktan sonra D-400 karayolunla çıktık. 
     Yolda iki kez trafik polisi gördüm, birinde selektör yaktım anlamadılar, ikincisinde gaspçı gördü ve bana canına mı susadın dedi. Korkudan titriyordum.'' Gaspçının kendisine bir kızı sevdiğini ve evlenebilmesi için 7.5 milyar lira başlık parası istediğini ifade eden Vildan Şenelli, ''Benden para istedi, olmadığını söyledim. Bunun üzerine çantamı aldı, ATM kartlarımın şifresini sordu. Ben de yanlış şifreler söyledim. Daha sonra da cep telefonumu aldıktan sonra beni tenha bir yerde bırakıp kaçtı'' dedi. 
     Vildan Şenelli'ye, gasp edilen telefonu ve kredi kartları polis tarafından teslim edildi. 
     Gözaltına alınan Durmuş Y. hakkındaki soruşturmanın sürdürüldüğü bildirildi. 
     





</TEXT>
</DOC>
