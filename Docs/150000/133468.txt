<DOC>
<DOCNO> 133468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/27/son/sonspo11.html </URL>
<DATE> 2003/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
The Times İlhan'ın meziyetleri güzel yüzüyle sınırlı değil 
</HEADLINE>
<TEXT>

     İngiltere'de yayınlanan The Times gazetesinin bugün yayınlanan spor ekinde Beşiktaşlı futbolcu İlhan Mansız'a geniş yer verildi ve özellikle Japon genç kızların kahramanı olan bu ünlü sporcunun tek meziyetinin ''güzel yüzü olmadığı'' vurgulandı. 
     TV ekranlarında sık sık Mansız için ''seni çok seviyoruz'' çığlıkları atıp hoplayıp-zıplayan Japon genç kızların görüntülerine yer verildiğini belirten The Times, Mansız'ın fizik ve teknik üstünlüğe sahip bir futbolcu olduğunu kaydetti. İlhan'ın kötü oynarken bile sahada kendini belli ettiğine işaret edilen yazıda, ''İyi oynadığındaysa öylesine sakin hareketleri var ki sanki herkesin panik yaptığı bir noktada kendisi yavaşlatılmış gibi rahat rahat gole ulaşıyor'' denildi. 
     The Times'a göre, İlhan Mansız ayağında top olmadığı zaman bile sürekli mücadele vererek rakip defansı hırpalayan bir sporcu ve iyi pas alabilmek için her zaman doğru noktaya kaymayı herkesten iyi beceriyor. 
     İlhan Mansız'ın Dünya Kupası'ndan sonra magazin sayfalarında ismini kullanarak ün yapmaya çalışan mankenlerden rahatsız olduğunu anlatan The Times, milli futbolcunun medyada yaratılmaya çalışılan ''hızlı yasayan playboy'' imajı ile bağdaşmayan bir özel yaşama sahip olduğunu da savundu. İki kimlik arasında dağlar kadar fark olduğunu vurgulayan The Times gazetesi, İlhan'ın şöhreti neden bu kadar geç yakaladığı yolundaki soruya ''herhalde Dünya Kupası'nı bekledim'' şeklinde bir espriyle yanıt verdiğini bildirdi. 
     Times, ''İlhan sürekli kafasının dikine hareket eden, bildiğini okuyan, politik davranmayı hiçbir zaman beceremeyen bir kişi olduğundan sistemin hafif dışında kaldı'' yorumunu yaptı. Beşiktaş ile sözleşmesi bittiğinde 30 yaşına yaklaşacak olan İlhan'ın yine de geleceği için iddialı planları bulunduğunu da yazan gazete, sporcunun Manchester United, Bayern Münih, Barcelona ve Real Madrid veya İtalyan liginde bir takımda oynamak istediğini ve en az 35 yasına kadar futbol yaşamını sürdürmeyi planladığını bildirdi. 
     Japon kızların her Beşiktaş maçında boy gösterdiklerine de değinen Times, İlhan'ın bu ilgiyi büyük bir iltifat olarak görmekle birlikte, bir türlü de anlamadığını yazdı. 
     İlhan'ın Dünya Kupası sırasında ''Altın Gol'' atmakla tanınmasına rağmen çoğunlukla yedekler kulübesinde oturduğuna da değinen Times, Avrupa Şampiyonası elemelerinde İngiltere karşısında iddialı olan Türk Milli Takımı'nda ünlü futbolcunun önemli rol oynayacağı yorumunu da yaptı. 
     Ayrı bir köşede İlhan'ın Türkiye'den çıkan en iyi futbolculardan biri olduğunu belirten Times, İngiltere'nin ünlü futbolcusu David Beckham ile Mansız arasında bir karşılaştırmaya da yer verdi. Her iki futbolcunun da 27 yaşında olduğunu yazan Times, hem Beckham hem de İlhan'ın Japon kızlar tarafından yoğun bir ilgiyle izlendiklerini belirtti. 

     
</TEXT>
</DOC>
