<DOC>
<DOCNO> 109768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/26/son/sontur20.html </URL>
<DATE> 2002/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Ertuğrul Günay liderleri Sezer'e şikayet etti 
</HEADLINE>
<TEXT>

     Eski CHP Genel Sekreteri Ertuğrul Günay, Cumhurbaşkanı Ahmet Necdet Sezer'e gönderdiği mektupta siyasi parti liderlerini şikayet etti. 
     Günay, "Yurttaş" imzasıyla Sezer'e gönderdiği mektupta, TBMM üyelerini siyasi partilerin genel başkanlarının belirlediğini ileri sürerek, seçmenlerin oy vermek istedikleri partilerin aday listelerinin oluşumuna herhangi bir katkı sağlayamadıklarını ifade etti. Listelerin belirlenmesinde genel başkanlara yakınlık ve bağlılık esasının egemen olduğu iddiasında bulunan Günay, "Kapalılığın ve keyfiliğin egemen olduğu bu düzenleme biçimi haklı haksız ortaya atılan ve akçalı boyutlara vardırılan söylentilere ortam sağlayarak, siyasetin kalan saygınlığını da zedeliyor" dedi. 
     "Yasayla sorunu olmayan birçok siyaset adamının seçilme hakkı, kendilerine kapıkulu arayan genel merkez ve genel başkan saltanatları tarafından açıkça çiğneniyor" görüşüne yer veren Günay, mektubunda bütün bu uygulamaların TBMM'nin oluşumunda ve egemenliğin kullanımında bazı kişi ile zümreye imtiyaz tanınması anlamına geldiğini ileri sürdü ve bu durumun Anayasa'ya aykırı olduğunu ifade etti. 
     





</TEXT>
</DOC>
