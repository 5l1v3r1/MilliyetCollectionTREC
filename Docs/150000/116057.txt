<DOC>
<DOCNO> 116057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/31/guncel/gun04.html </URL>
<DATE> 2002/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Meğer şaka yapmışlar 
</HEADLINE>
<TEXT>

30 milyarlık ayakkabıyı sattığı iddia edilen mağazanın ortağı Ethem Dutar, Defterdarlığa çağrılınca olayın aslını basına açıkladı Ortağım Rahmi şaka yapmış ’ 
     OSMAN NURİ BOYACI DHA 

     Denizli’de bir işadamının eşine altın topuklu, pırlanta ve mücevher süslemeli 30 milyar liralık ayakkabı imal ettiklerini söyleyen Step Kundura yetkilileri, Defterdarlığın olaya karışması ve fatura istemesi üzerine çark ederek, olayın "şaka" olduğunu söyledi. 
     Ayakkabıyı sattığı iddia edilen Step Kundura’nın ortaklarından Ethem Dutar, dün sabah ayakkabının örneği ve faturasıyla Defterdarlık Gelirler Müdürlüğü’ne çağrıldı. 
     30 milyarlık ayakkabı satmadığını beyan eden Ethem Dutar, mağazanın diğer ortağı Rahmi Çobanoğlu’nun, "30 milyar liralık ayakkabı sattık" diye açıklama yaptığı hatırlatılınca da şöyle konuştu 
     "Rahmi şaka yapmış, sonra da espriyi devam ettirmiş. Ben İstanbul’daydım. Döndüğümde gazetede bu haberle karşılaştım. Olay bizim kontrolümüzden çıktı. Basın mensupları mağazaya gelmeye başladı, biz böyle bir ayakkabı olmadığını söyledik, ama anlatamadık..." 
     
     FİYATI 129 MİLYON TL 
     Dutar, 30 milyar liralık ayakkabının imitasyon örneğini olayın hatırası olarak saklayacaklarını söyledi. Örnek ayakkabının satış fiyatının 129 milyon lira olduğunu dile getiren Dutar, Harika Avcı’nın 30 milyar liralık ayakkabıyı Denizli Sanayi Odası Başkanı Abdülkadir Uslu’nun kendisine aldığı yönündeki iddiasını hatırlatması üzerine de "Harika Hanım öyle söyleyebilir, bilemiyorum. Ama 30 milyarlık ayakkabıyı biz satmadık" açıklamasını yaptı. 
     



 GÜNCEL 














</TEXT>
</DOC>
