<DOC>
<DOCNO> 123790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/10/son/sontur01.html </URL>
<DATE> 2002/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Washington'da ilginç açıklamalar yaptı... 
</HEADLINE>
<TEXT>

     AK Parti Genel Başkanı Recep Tayyip Erdoğan, ''Türkiye Müslüman kimliğiyle çağdaş değerler arasında bir senteze dayanan siyasi Magna Carta'sını daha da ileri noktalara götürerek çağdaş değerler sisteminin aktif bir öznesi olmak istemekte ve böylece dünyanın önüne herkesin ilham alabileceği yeni bir Rönesans perspektifi koymaktadır'' dedi. 
     AK Parti Genel Başkanı Erdoğan, Washington'da, Stratejik ve Uluslararası Etütler Merkezi'nde CSIS bir konuşma yaptı. 
     Erdoğan, konuşmasında, ABD ziyaretinin AB ülkeleri liderleri ile görüşmelerinin hemen sonrasına rastladığını ifade ederek, ABD'nin Türkiye'nin AB üyeliğine verdiği destekten duyduğu memnuniyeti dile getirdi. 
     Türkiye'nin seçimlerden sonra siyasi istikrara kavuştuğunu anlatan Erdoğan, Türkiye'deki insanlar ve kendisi için özellikle son 10 yılın sarp bir öğrenme eğrisi olduğunu dile getirdi. 1994'te İstanbul'un Belediye Başkanı olduğunu anımsatan Erdoğan, belediye başkanlığı döneminde başarılı olduğuna inandığını söyledi. 
     Kişilik olarak manevi değerlerin faziletine inandığını kaydeden Erdoğan, şöyle konuştu 
     ''Fakat aynı zamanda çoğulculuk, çeşitlilik ve toleransın değerini takdir ediyorum. İnançlarımın bir gereği olarak siyasi ideallerimi, demokrasi, özgürlük, hoşgörü, temel haklar, laiklik ve siyasi katılım olarak belirliyorum ve biliyorum ki, hem teknolojik hem de demokratik değerler açısından dünyanın diğer ülkeleriyle başa baş olmalıyız. Bu nedenle ABD'deki toplum ve siyaset algısına büyük bir önem veriyorum. Çocuklarımın ABD'de okuması da bu yapıyı tanımaları açısından büyük bir fırsattır. 
     Siyasi görüşlerim ise sürekli bir gelişim içinde oldu. Elbette benden önce gelenlerden de içtenlikle esinlendim. Atatürk yabancı istilası olan bir zamanda Türkiye'nin egemenliğini ve özgürlüğünü garantiledi. Bu hiçbir zaman unutamayacağımız bir şeydir. Adnan Menderes de 1950'de özgür girişimci toplum yapısını kurdu. Türk-ABD ilişkileri de bu dönemde ivme kazandı.'' Erdoğan, toleransa çok büyük önem verdiklerini ifade ederek, ilk söz verdikleri şeylerden birinin, Hıristiyan kiliselerinin mülk haklarını garantilemek olduğunu bildirdi. 
     Türkiye'nin hür ekonomik camia ile tam entegrasyona geçeceğini dile getiren Erdoğan, 11 Eylül sonrası gelişmelere değindi. Türkiye ile ABD arasındaki uzun geçmişi olan ilişkilerin önemli olmanın ötesinde, stratejik ortaklık temelinde geliştiğini kaydeden Erdoğan, yeni Türk hükümetinin de ABD ile ilişkilere verdiği önemi programında teyit ettiğini dile getirdi. 
     11 Eylül'de yaşananlara değinen Erdoğan, şekli ve tezahürü ne şekilde olursa olsun, terörizmin hiçbir şekilde mazur gösterilemeyeceğini de belirterek, ''En temel insan hakkı olan yaşam hakkının ihlal edilmesine karşı en etkin şekilde mücadele edilmelidir'' dedi. 
     Türkiye'nin yüzyıllardan bu yana tek tanrılı üç dinden değişik kültüre sahip insanların birarada barış içinde yaşadıkları bir geçmişe sahip toplum olduğunu vurgulayan Erdoğan, hümanizm ve sufizmle yoğrulmuş anlayışları sayesinde Türklerin baskı ve zulüm altındaki insanlara yardımcı olduğunu anlattı. 
     Erdoğan, şöyle konuştu 
     ''1492 yılında karanlık orta çağın dinsel baskısından kaçan Yahudi mültecilere sığınma hakkı sağlayan Türkler, Balkanlardan Orta Doğu ve Afrika'ya kadar uzanan devletlerinde yüzyıllardan beri dünyanın en ileri seviyedeki hoşgörüsünü yaşatmışlardır. Bu tarihsel geçmiş, Türk modelinin neden Türkiye'de yeşerdiğini açıklasa da sonuç itibariyle bu model, evrensel içeriktedir. Sadece Müslüman ve Hıristiyanlar için değil, tüm dünya için geçerlidir. Bu model inanç dünyasını birey düzeyinde, devlet düzeyinde tüm inançlara eşit yaklaşan demokratik, laik hukuk ve siyaset düzenidir. 
     Bu noktayı açıkça ortaya koymamı sağlamak üzere kendi partim hakkında çeşitli vesilelerle çeşitli sorulara verdiğim cevabı yinelemek istiyorum. Partim hakkında Müslüman ve demokrat parti nitelemeleri kullanılmaktadır. Bu nitelemeler Müslüman ve demokrat olmadığımız için değil, ikisinin iki farklı düzlemde ele alınmasının gerekli olduğunu düşündüğümüz için doğru değildir. Türkiye Müslüman kimliğiyle çağdaş değerler arasında bir senteze dayanan siyasi Magna Carta'sını daha da ileri noktalara götürerek çağdaş değerler sisteminin aktif bir öznesi olmak istemekte ve böylece dünyanın önüne herkesin ilham alabileceği yeni bir Rönesans perspektifi koymaktadır. Ben çoğunluğunun Müslüman olduğu bir ülkenin en çok oyu alan partisinin lideri olarak, seçimlerden sonra AB ülkelerini ziyaretine çıkarak sadece AB üyeliğine kabul edilmeyi istemek için değil, tüm dünyayı yeni rönesansa davet ettim.'' 
     
     KÜRESELLEŞMENİN MARKASI- 
     Türkiye'nin Avrupa'nın siyasi, ekonomik ve askeri kurumlarıyla tam anlamıyla bütünleştiğinde, tüm dünyaya doğu ile batının Hıristiyanlık ile İslamın birbiriyle kucaklaşabileceğini ve barış içinde varlığını sürdürebileceğini göstereceğini kaydeden Erdoğan, böylece barış, demokrasi, istikrar ve medeniyetlerin buluşmasının küreselleşmenin markası haline geleceğini kaydetti. 
     Konuşmasında AB'ye uyum yasalarından bahseden Erdoğan, bu yönde köklü ilerlemelerin kaydedildiğini söyledi. Yargılanmanın yenilenmesi, yüksek öğrenim kurumlarındaki öğrencilerin aldıkları disiplin cezalarının bütün sonuçlarıyla kaldırılmasını öngören düzenlemelerin bir paket haline getirildiğini kaydeden Erdoğan, işkenceyle mücadele konusunda da ciddi gelişmelerin yaşandığını bildirdi. 
     Erdoğan, öncelikli hedeflerinin Türkiye'yi, AB içindeki en yüksek standartlar doğrultusunda bir özgürlükler ülkesi haline getirmek olduğunu belirten Erdoğan, sıraladığı düzenlemelerle Türkiye'nin bazı AB ülkelerinin standartlarının da ötesine geçtiğini ifade etti. Bu nedenle Kopenhag zirvesinde 2003 yılında katılım müzakerelerine başlamak üzere tarih beklediğini anlatan Erdoğan, Türkiye'nin siyasi reform alanında attığı adımların bu meyanda meclise sunulan paketlerin Danimarka Başbakanı'na bildirildiğini anımsattı. 
     
     HAYAL KIRIKLIĞI 
     AB'nin özünde Hıristiyanlığın yattığını savunan görüşlere yenik düşülerek Türkiye'ye üyelik müzakerelerine başlanılması yönünde tarih verilmemesinin sadece Türkiye'de değil, uluslararası camianın gerçekleri gören tüm kesimlerinde bir hayal kırıklığı yaratacağını kaydetti. 
     Kopenhag'ta verilecek bir tarihin sonraki süreçte belirsizliği ortadan kaldıracağını anlatan Erdoğan, ''Türkiye'nin AB üyeliğinin geri dönülmez bir noktaya gelmesinin hem Türkiye'ye hem de AB'ye stratejik, siyasi, ekonomik ve kültürel açılardan çok yönlü olumlu yansımaları olacaktır'' dedi. 
     
     KIBRIS SORUNU 
     Kıbrıs sorunu ve Kıbrıs konusuna bakış açısını da anlatan Erdoğan, Kıbrıs sorunun Kopenhag kriterlerinin bir ön şartı olmadığını vurguladı. 
     Siyasetin başını kuma gömerek sorunları sürüncemede bırakma taktiği değil, sorun çözme sanatı olduğunu belirten Erdoğan, Kıbrıs konusunda da sorunu çözmekten, müzakereden ve katkı yapmaktan yana olduklarını bildirdi. 
     Erdoğan, şöyle konuştu ''Kıbrıs konusunun çözümünü cidden istiyoruz. BM Genel Sekreteri'nin son planının gerekli tadilat yapıldıktan sonra kalıcı ve adil bir çözüme yol açacağını düşünüyoruz. Bunun içinde öncelikle Kıbrıs'ta iki egemen kurucu devlete dayanan bir ortaklık devleti çerçevesi öngörülmektedir. Kıbrıs Türk tarafını müzakereler konusunda teşvik ediyoruz. Türk tarafının haklı talepleri, 28 Şubat'ta bitmesi öngörülen çetin görüşmelerde asla gözardı edilmemesi gerekir. Bu tarihten önce de BM Genel Sekreteri'nin bir ön çerçeve anlaşmasının imzalanmasını istemesi durumunda, bunun taraflarca kabul edilmesinin faydalı olacağı görüşündeyiz. Bu bağlamda, Türk-Yunan ilişkileri iki tarafa ve iki tarafın da üyesi olduğu batı camiasına zarar verecek şekilde stratejik husumet temeline değil, Başbakan Simitis'le anlaştığımız gibi, stratejik anlaşma temeline oturacaktır.'' 12 Aralık'ta Kopenhag'ta bir tarih verilmesi halinde, bunun Kıbrıs konusundaki adımları da hızlandıracağını anlatan Erdoğan, tarih verilmemesi durumunda, Kıbrıs konusunda ciddi sıkıntıların belireceğini dile getirdi. 
     
     IRAK SORUNU 
     Irak konusuna da değinen Erdoğan, bu ülkenin en kısa zamanda uluslararası toplumla bütünleşmesini ve bölgede huzur içinde yaşanmasını istediklerini kaydetti. 
     Körfez Savaşı'nda en büyük zararı gören ülkelerin başında Türkiye'nin geldiğini anlatan Erdoğan, ''Bu nedenle Irak'ın istikrarsızlığa sürüklenmesine neden olacak gelişmelere karşıyız'' dedi. 
     ABD'nin Irak'a karşı tasavvurlarının daha iyi anlaşılması ve Türkiye'nin kaygılarının giderilmesi bakımından Türkiye ve ABD'nin Irak konusunda sürekli bir diyalog içerisinde olması gerektiğini belirten Erdoğan, Irak'ın toprak bütünlüğü, birliği ve bağımsızlığının korunmasına önem verdiklerini dile getirdi. Irak'a yönelik operasyon söylentilerinin bile Türkiye'nin ekonomisi ve turizmi üzerinde olumsuz etkilere neden olduğunu vurgulayan Erdoğan, ABD'nin Türkiye'ye dönük yardımlarını, sadece Irak ilgisi dolayısıyla değil, stratejik ilişkilerin doğal bir gereği olarak yapması gerektiğini vurguladı. 
     Irak'ın kitle imha silahlarından arındırılmasının Türkiye'nin de içinde bulunduğu bölge ve dünya barışı açısından elzem olduğunu vurgulayan Erdoğan, Saddam yönetiminin uluslararası toplumun kararına uymaması durumunda gerekli tepkinin gösterileceğini söyledi. Türkiye'nin tercihinin savaşın en son seçenek olduğunu kaydeden Erdoğan, ''Fakat Saddam yönetimi dünya barışı için tehdit olan oluşumları himaye etmeye devam ederse, Türkiye son BM kararının uygulanması için gerekli desteği verecektir'' şeklinde konuştu. 
     





</TEXT>
</DOC>
