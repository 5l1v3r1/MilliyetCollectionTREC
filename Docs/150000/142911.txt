<DOC>
<DOCNO> 142911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/16/ekonomi/eko02.html </URL>
<DATE> 2003/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak ve İran durdu, iyi günleri bekliyoruz 
</HEADLINE>
<TEXT>

     AÇIK KOYU SOHBETLER 
EYLEM TÜRK 

     İkisi Kuzey Irak’ta birisi Bağdat’ta olmak üzere Irak’ta üç mağazası bulunan İstikbal Mobilya’nın satışları bölgede yüzde 80 düştü. 
     Türkiye genelinde de satışları yarı yarıya azalan firmanın yönetim kurulu üyesi Bekir Boydak, "Savaş bitiminde bu bölgede eskisinden daha ciddi bir canlanma olacaktır" dedi. Şu anda Kuzey Irak’ta en fazla yatak ve çarşaf gibi ürünlerin satıldığını belirten Boydak, "Mobilya satışları neredeyse durdu. Halk temel ihtiyaçlara yönelmiş durumda. Daha çok gıda ürünleri stoklanıyor" diye konuştu. 
     Öte yandan İstikbal’in şirket sayısının 27’ye ulaştığını belirten Boydak kısa süre içinde holdingleşeceklerini anlattı. Mutfak mobilyası konusunda da yabancı bir firmayla lisans anlaşması yaptıklarını belirten Boydak, "1 Mayıs’ta ilk mutfak mağazamızı açacağız" dedi. 
     
Olası Irak savaşı İstikbal’in o bölgeye olan satışlarını nasıl etkiledi 
     İkisi Kuzey Irak’ta, bir tanesi de Bağdat’ta olmak üzere o bölgede üç tane mağazamız var. Mağazalarımızın herbiri bin 500 metrekarelik alanlara sahip. Bayilik sistemiyle çalışıyoruz. Bu bölge yılbaşına kadar satışlarımız gayet iyi gidiyordu. Ne zaman savaş gündeme geldi, işlerde ciddi düşüş başladı. 
     
Ne kadarlık bir düşüş var 
     Şu anda bir önceki yıla göre satışlarda yüzde 80 düşüş var. Oradaki mağazalarımızdan aldığımız bilgilere göre şu anda insanlar orada savaşla yatıp savaşla kalkıyorlar. Mobilya şu dönemde en son düşünülecek şey belki. Temel ihtiyaçlar düşünülüyor. Gıda stoğu yapılıyor orada. Barınma ve ilaç ihtiyaçları ön planda. Dolayısıyla mobilyayı şu anda düşünen yok. Mobilya iyi zamanların tüketim ürünüdür. Düğün olacak, ev değiştirme, yenileme olacak o zamanların ürünüdür mobilya. 
     
O bölgede diğer ülkelerdeki satışlarınız ne durumda 
     Aynı durumu İran’da da yaşıyoruz. Bu ülkeye yaptığımız ihracat geçen yıla göre oldukça düştü. O bölgede satışlarımız azaldı ve sadece yorgan yatak gibi ekonomik ürünler tercih ediliyor bugünlerde. Daha önce deri koltuk takımları bile satıyorduk o bölgeye. Savaş bitiminde bu bölgelerde eskisinden daha ciddi bir canlanma olacaktır. O pazarla ilgili beklentimiz bir hayli yüksek. Savaş sonrasında bölge insanın herşeye ihtiyacı olacak. Çünkü ertelenen bir tüketim sözkonusu. 
     
İç pazarda da durgunluk var mı 
     2002 yılına kıyasla bu yıl oldukça kötü geçiyor. Hedefler tutturulamayacakmış gibi görünüyor. Şu an satışlarda yarı yarıya bir azalma var. Tesislerimizde yarım kapasite çalışıyoruz. 
     
Şavaşa yönelik aldığınız bir tedbir var mı 
     İhracatı artırmak için çaba sarfedeceğiz. Bazı maliyetlerde tasarrufa gidebiliriz ancak ancak reklam ve tanıtım giderlerimizi kısmayı ve personel çıkarmayı düşünmüyoruz. . 
     
İstikbal hangi ülkelere ihracat yapıyor 
     Biz ağırlıklı olarak Avrupa ve ABD’ye ihracat yapıyoruz. Şu anda Almanya’da bin 200 noktada ürünlerimiz satılıyor. ABD pazarına ise 1999 yılında girdik. Şu anda orada dağıtım şirketimiz var. New Jersey’de de iki tane mağazamız var. Satışları çok iyi gidiyor. 
     
Mutfağa da gireceklerYeni yatırımlarınız olacak mı mı 
     Mutfak mobilyası üretimine başladık. İki yıl içinde mutfakla ilgili 120 mağaza açmayı planlıyoruz. Bu konuda hem İtalya’da hem Almanya’da üretim yapan yabancı bir firmayla lisans anlaşması yaptık. 
     İlk "İstikbal Mutfak" mağazamızı 1 Mayıs itibariyle açacağız. İçinde mutfakla ilgili her türlü ürün bulunacak. Bu yıl sonuna kadar hedefimiz 60 mağaza açmak. İstikbal markasıyla şu anda bin 200, Bellona markasıyla da 700 satış noktasındayız. 
     Bu yıl 700 milyon dolar ciro hedefliyoruz. İç piyasa daralsa da ihracatlarımız devam edecek. 
     
Bir subay istikbaliniz parlak olsun’ dedi, şirketin adı İstikbal oldu      Şirketimiz 1957 yılında İstikbal markasıyla Kayseri’de kuruldu. Mustafa ve Sami Boydak kardeşler yani amcam ve babamız tarafından kuruldu şirket. Bir atölyede mobilya üretiyordu. 1980’li yıllarda ikinci kuşak yönetimi devraldı. Yatırımlar artırılmaya başlandı. Bellona markasını da çıkardık. Türkiye’ye yayılmaya başladık. Şu anda tekstilden kabloya mobilyaya 27 şirkete ulaştık. Bu yıl içinde yapılanmamızı bitirip "Boydak Holding" çatısı altında toplanacağız. 
     
İstikbal adı nereden geliyor 
     Şirket kurulduğu zamanlar babam ve amcam şirkete isim arıyorlarmış. O tarihlerde aile dostumuz bir subay onlara "Şirketinizin ismini istikbal koyun, istikbaliniz parlak olsun çocuklar" demiş. Bu nedenle ismi İstikbal olmuş. 
     



 EKONOMİ 














</TEXT>
</DOC>
