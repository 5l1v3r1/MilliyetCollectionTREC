<DOC>
<DOCNO> 133069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/25/yasam/yas01.html </URL>
<DATE> 2003/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Uçaktan düşenler Türk mü 
</HEADLINE>
<TEXT>

Şanghay’a inişe geçen uçağın kargosunda saklanan iki kaçak, iniş takımları açılınca aşağı uçtu. Kaçakların, binecekleri uçağı şaşıran iki Türk olabilecekleri iddia edildi 
     DIŞ HABERLER SERVİSİ 

     Fransa’nın başkenti Paris’ten Çin’in Şanghay kentine giden Fransız havayolları Air France uçağının kargo bölümünde kaçak seyahat eden iki kişi, iniş sırasında açılan iniş takımlarından fırlayıp bir gecekondu mahallesine düştü. 
     
     Donmuş olabilirler 
     Avrupa’dan Çin’e kaçak girme girişimi olduğu için dikkat çeken olayda, 30 yaşlarındaki iki kişiden biri, Boeing 777 tipi uçak Pudong Havaalanı’na inişe hazırlandığı sırada, Nanhui bölgesindeki bir evin damına çakıldı. Diğeri ise boş bir araziye düştü. Her ikisi de kırmızı palto giyen ve birinin elinde walkie - talkie’ye benzer bir cihaz bulunan kaçakların, düşüşten önce donarak ölmüş olabilecekleri belirtildi. 
     
     Niçin Şanghay seferi 
     Bu arada Anadolu Ajansı AA , Paris Roissy Havaalanı yetkililerinin, iniş takımlarından düşerek ölen iki kişinin Türk olduğunu tahmin ettiğini bildirdi. AA’ya göre, iki kişinin üzerinde İtalyan bir derneğe ait belgeler, Paris metro planı ve Emniyet Müdürlüğü telefonları bulundu. Paris - Şanghay seferinin niçin tercih edildiği araştırılırken, iki kazazedenin büyük ihtimalle binmeye çalıştıkları uçağı karıştırdığı sanılıyor. Uçaktan düşenlerin Paris Havaalanı’na, İtalya’dan uçakla geldikleri ihtimali üzerinde de duruluyor. 
     



 YAŞAM 



















</TEXT>
</DOC>
