<DOC>
<DOCNO> 137280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/17/son/sondun25.html </URL>
<DATE> 2003/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC Başbakanı Eroğlu Annan Planı'ndan umutlu değilim 
</HEADLINE>
<TEXT>

     KKTC Başbakanı Derviş Eroğlu, Rum yönetimi liderliğine seçilen Tasos Papadopulos'un, ''tüm Kıbrıs'ın değil sadece Rum yönetiminin başkanı olduğunu'' belirterek, Rum yönetimi lideri sıfatıyla Papadopulos'u kutladı ve müzakere masasında daha esnek davranmasını diledi. 
     Gazetecilerin, Rum ''başkanlık'' seçimleri ve Kıbrıs müzakere sürecine ilişkin sorularını yanıtlayan Eroğlu, BM Genel Sekreteri Kofi Annan'ın ay sonunda Ada'ya yapacağı ziyareti ''önemli ve güzel bir gelişme'' olarak niteledi. 
     Annan planının revize edilmiş muhtemel yeni şeklinin Türk tarafının lehine düzenleme içereceğinden umutlu olmadığını belirten Derviş Eroğlu, ''16 Nisan'a kadar anlaşma olursa olur, olmazsa herkes kendi yoluna devam eder. KKTC bir gerçektir, bu devlet varlığını sürdürür, alacağı tedbirlerle ekonomik sorunları da geride bırakarak daha huzurlu bir devlet yaratma gayretlerini sürdürür'' diye konuştu. 
     Eroğlu, KKTC'nin bugünkü durumunun dünyadaki birçok devletten çok daha iyi olduğunu söyledi. 
     
     ''GÜNEY KIBRIS'TA YENİ DÖNEM'' 
     Tasos Papadopulos'un Rum Yönetimi liderliğine seçilmesi ve Glafkos Klerides'in seçimleri kaybetmesiyle Güney Kıbrıs'ta yeni bir dönem başladığına işaret eden Eroğlu, Papadopulos'un seçim galibiyetinin hemen ardından ''tüm Kıbrıs'ın cumhurbaşkanı olmak istiyorum'' sözlerinin ''hata'' olduğunu vurguladı. 
     Derviş Eroğlu, ''Seçimler Güney'de yapıldı ve Rumlar'ın oylarıyla seçildi. Kendi devletinin cumhurbaşkanlığına seçildi. Kuzey'de ise ayrı bir devlet ve kendi makamlarımız var. KKTC demokratik bir ülke ve kendi halkı kendi makamlarını belirlemektedir'' dedi. Papadopulos'un Kıbrıs müzakere sürecinde esnek bir tavır izlemesini dileyen Eroğlu, ancak geçmişinin bu konuda fazla umut vermediğini söyledi. 
     Başbakan Eroğlu, Dışişleri Bakanı Tahsin Ertuğruloğlu'nun BM Genel Sekreteri Annan'ın gelişini sıcak karşılamadığına ilişkin açıklamasının anımsatılarak, bu konudaki görüşünün sorulması üzerine de, şunları söyledi 
     ''Genel Sekreter'in Kıbrıs'a gelmesi, her iki liderle tekrar görüşmesi, düşüncelerini ortaya koyup bizlerin de düşüncelerini alması güzel bir olay. Dolayısıyla Genel Sekreter'in adaya gelişi mutlaka bir anlaşma olacağının işaretini vermez.'' 
     
     EKONOMİK PAKET 
     Yeni ekonomik paketin Bakanlar Kurulu'nda görüşülerek onaylandığını ve Ankara'ya gönderildiğini, Başbakan Abdullah Gül'ün KKTC'ye gelişiyle ortak bir değerlendirme yaparak paketi kamuoyuna açıklayacaklarını yineleyen Eroğlu, paketin genel olarak yeni yatırımlar yapılmasına, üretimin artmasına, rekabet koşullarının yaratılmasına ve istihdam imkanlarının genişletilmesine ilişkin hükümler içerdiğini söyledi. 
     KKTC Başbakanı Derviş Eroğlu, Başbakan Gül'ün KKTC ziyaretininse henüz kesinleşmediğini kaydetti. 
     





</TEXT>
</DOC>
