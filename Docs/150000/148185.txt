<DOC>
<DOCNO> 148185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/07/son/sontur11.html </URL>
<DATE> 2003/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Barış Manço'nun otomobillerine alıcı çıkmadı... 
</HEADLINE>
<TEXT>

     Halk Bankası'na olan kredi borcu nedeniyle Beyoğlu İcra Müdürlüğü'nce açık artırma yöntemiyle satışa sunulan sanatçı Barış Manço'nun 2 otomobili, alıcı çıkmadığı için bugün satılamadı. 
     Beyoğlu 3. İcra Müdürlüğü'nce, Halk Bankası'na kredi borcundan dolayı hacizli olan Barış Manço'ya ait 34 LP 096 ve 34 UJA 09 plakalı otomobiller, Rahmi M. Koç Müzesi'nde 10.00 ile 10.45 saatleri arasında açık artırma yöntemiyle satışa sunuldu. 
     Açık artırmaya katılan olmadığı için satılamayan otomobiller, yarın aynı saatler arasında 2. kez açık artırma yöntemiyle satışa çıkarılacak. 
     Beyoğlu 3. İcra Müdürlüğü'nün verdiği ''Menkulün Açık Artırma İlanı''nda, 300 milyar lira bedel tespit edilen 34 LP 096 plakalı 1962 model Rolls Royce marka metalik gri renkli otomobilin, 4 vitesli, 4 kapılı, 4 kişilik ve deri koltuklu olduğu belirtiliyor. 
     Aynı ilanda, 34 UJA 09 plakalı 1952 model The Car Company MG marka kırmızı renkli, 2 kişilik, 2 kapılı ve deri koltuklu otomobile de 250 milyar lira bedel tespit edildiği kaydediliyor. 
     





</TEXT>
</DOC>
