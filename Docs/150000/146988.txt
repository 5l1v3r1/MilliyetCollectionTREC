<DOC>
<DOCNO> 146988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/02/son/sondun21.html </URL>
<DATE> 2003/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyada ''gizemli zatürree'' alarmı.. 
</HEADLINE>
<TEXT>

     Asya'nın popüler tatil mekanlarından biri olan Tayland'da, ''gizemli zatürree'' olarak da bilinen Akut Solunum Yolu Sendromu SARS hastalığından en çok etkilenen ülkelerden gelen turistlere sürekli maske takarak dolaşma zorunluluğu getirildi. 
     Maske takmayanlara 6 ay hapis ve para cezası verilecek. 
     Toplum Sağlığı Bakanı Sudarat Keyuraphan, düzenlediği basın toplantısında, Çin, Hong Kong, Tayvan, Singapur ve Vietnam gibi SARS hastalığından en çok etkilenen yerlerden gelen turistlerin Tayland'a varmalarından sonra doktor kontrolünden geçeceklerini belirtti. 
     SARS hastalığı belirtileri taşıyan turistler derhal sınır dışı edilecek. Sağlık Bakanlığı yetkilileri, maskelerin ülkeye girişte temin edilebileceğini belirtti. 
     Hastalıktan dünya çapında ölenlerin sayısı 75, virüsten etkilenenlerin sayısı da 2 bin olarak veriliyor. 
     
     Malezya işçi almıyor... 

     Malezya, da ''gizemli zatürree''yi gerekçe göstererek, bu hastalığın bulunduğu ülkelerden işçi almaya ara verdiğini açıkladı. 
     Sağlık Bakanı Chua Jui Meng, düzenlediği basın toplantısında sunduğu listede, SARS hastalığına rastlanan ülkeler arasında Çin, Hong Kong, Tayvan, Singapur, Vietnam ve Kanada'yı gösterdi. 
     Malezya'da henüz SARS virüsüne rastlanmadı. Ancak yetkililer, hafta sonunda Kuala Lumpur'da ölen bir Malezyalının otopsi raporunun beklendiğini belirttiler. 
     
     Can kaybı artıyor... 

     ''Gizemli zatürree'' den dolayı Çin'de ölenlerin sayısı 43'e, Tayland'da da 2'ye çıktı. 
     Çin'in güneyindeki Guangdong eyaletinde hastalıktan dolayı Mart ayında 9 kişinin öldüğü açıklandı. 
     Çin'de şu ana kadar SARS'dan kaynaklanan 43 ölüm olayı tespit edildi. 
     Guangdong eyaleti hükümeti tarafından yapılan açıklamada, Mart ayında eyalette 361 yeni SARS vakası görüldüğü ve daha önce bu hastalıktan dolayı hastaneye yatırılan 507 kişinin taburcu edildiği belirtildi. 
     Eyaletteki SARS vakaları geçen ay, bir önceki aya oranla yüzde 47.5 düşüş gösterdi. 
     İlk kez Guangdong eyaletinde ortaya çıktığı sanılan gizemli zatürree Singapur ve Kanada da dahil 10'a yakın ülkeye yayıldı. 
     Başkent Pekin'de de 3 kişi ''gizemli zatürree''den dolayı öldü. 
     Tayland'da ise Asya'yı tehdit eden SARS nedeniyle ikinci ölüm vakası görüldü. 
     Sağlık Bakanı Sudarat Keyuraphan, 78 yaşındaki ''gizemli zatürree'' kurbanının kısa süre önce Hong Kong'dan geldiğini ve ülkenin güneyindeki Hat Yai'daki bir hastanede dün gece öldüğünü belirtti. 
     Taylandlı SARS kurbanının 20 kadar yakını karantina altına alındı. 
     
     ABD'nin önlemi... 

     Öte yandan ABD yönetimi de ''gizemli zatürree''ye karşı tedbir olarak, Çin'in Guangzhou şehri ve Hong Kong'daki konsolosluklarında çalışan personelin sayısını azaltacak. 
     Amerikalı yetkililer, Dışişleri Bakanlığı'nın bu iki yerde bazı diplomatlara söz konusu hastalıktan dolayı ülkeye dönmeleri için uçak bileti verdiğini kaydettiler. 
     Başta Asya ülkeleri olmak üzere 10 kadar ülkede 1900 kişiyi etkileyen ''gizemli zatürree'', şu ana kadar en az 63 kişinin ölümüne yol açtı. 
     
     Kanada'ya da sıçradı.. 

     Kanada'da, ''gizemli zatürree''den 2 kişinin öldüğü bildirildi. 
     Ontario'daki sağlık yetkilileri, bir hastanın dün gece, diğerinin bugün öldüğünü belirterek, ölü sayısının 6'ya yükseldiğini kaydetti. 
     Hayatını kaybeden son 2 kişinin 70'li yaşlarda olduğu ifade edildi. 
     Öte yandan, American Airlines firmasına ait bir uçak, California eyaletindeki San Jose havaalanına inişinde karantina altına alındı. 
     Havaalanı yetkilileri, Asya'dan gelen uçakta yaklaşık 200 yolcu bulunduğunu belirttiler. Yolculardan 4'ünde ''gizemli zatürree'' belirtileri görüldüğü kaydedildi. 
     

     
</TEXT>
</DOC>
