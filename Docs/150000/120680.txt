<DOC>
<DOCNO> 120680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/24/guncel/gun02.html </URL>
<DATE> 2002/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Artık onların bir hayali var 
</HEADLINE>
<TEXT>

Mardin’de çok çocuklu ailelerin kızlarıydı onlar. Yaşıtları gibi evlenip çoluk çocuğa karışacaklardı. "Çağdaş Türkiye’nin Çağdaş Kızları" oldular, "Artık hedefimiz daha yükseklerde" diyorlar 
     SEMRA KARDEŞOĞLU Mardin 

     Mardin’in ilçelerinde, köylerinde yaşayan, çoğu bol çocuklu ailelerin kızlarıydı onlar. Kiminin ailesi okumasına izin verse de, para kıt olduğundan öncelik elbette erkek çocuklarınındı. Gelecekse, annelerinden çok da farklı tasarlanmamıştı. Beş yıllık okul bitti mi 13’ünde evlilik, 15’inde anne, 35’inde anneanne. Oysa okumak istiyorlardı. 
     
     ÖDÜLLÜ PROJE 
     Üç yıl önce onların sesini duyan Çağdaş Yaşamı Destekleme Derneği, Turkcell ile birlikte harekete geçti. Kıyıya düşmüş denizyıldızlarını suya atmak gerekiyordu. Binlerce olsalar da hiç değilse birkaç yüzünün hayatını değiştirmek hiç de az şey değildi. Projenin adı "Çağdaş Türkiye’nin Çağdaş Kızları" oldu. Amaç, Türkiye’nin kalkınmada öncelikli illerinde maddi olanaksızlıklar nedeniyle okula gidemeyen, bırakmak zorunda kalan kız çocuklarının eğitimlerini sürdürmelerini sağlamaktı. Üç yıl önce başlayan proje sayesinden Şanlıurfa’dan Trabzon’a, Şırnak’tan Malatya’ya 33 ilde tam 5 bin kız çocuğu yararlandı. İlköğretimin 5 yılını bitirmiş ve maddi imk nsızlık içinde olan kız çocuklarının yararlandığı proje, geçtiğimiz günlerde ABD’de sosyal sorumluluk birincilik ödülünü aldı. 
     
     BU YIL DA OKUYACAKLAR 
     Mardin’de önceki gün düzenlenen burs töreninde 50 kız öğrenci bir yıl daha bu destekle okumanın mutluluğunu yaşadı. 
     ÇYDD Başkanı Prof. Türkan Saylan, Mustafa Kemal Atatürk’ün en büyük hedeflerinden biri olan, "Kız çocuklarının erkeklerle eşit eğitim hakkına sahip olması"nı az da olsa gerçekleştirdikleri için mutlu olduğunu söyledi. Prof. Saylan, okullarını yarıda kesen kız öğrencilerin yeniden okula başladığını ve bunlardan bir bölümünün bugün üniversiteli olduğunu belirtti. 
     
     ÖĞRETMENLİK İSTİYOR 
     13 çocuklu Erboğa ailesinin kızlarından Nazire ve Ayşe Erboğa da "Çağdaş Türkiye’nin Çağdaş Kızları" projesinden yararlanan iki öğrenci. Ağabeyleri okumasına rağmen ablalarının okuyamadığını söyleyen lise birinci sınıf öğrencisi Ayşe İngilizce, ikinci sınıf öğrencisi Nazire ise matematik öğretmeni olmak istiyor. Ayşe Erboğa, öğretmen olduktan sonra İzmir’de yaşamayı planlıyor, çünkü takvimlerde gördüğü İzmir’i çok beğenmiş. Nazire Erboğa ise, ailesinin tüm çocukları okutma imk nı olmadığını belirterek, "Örneğin ablalarımız okuyamadı. Annem hiç okula gitmemiş. Ama biz bu burs sayesinde liseye devam edebildik. Köyümüzde yaşıtımız arkadaşlarımız evlenip çocuk sahibi olurken, biz hedefimizi daha yükseklere koyduk" diyor. 
     
     HAYATIMIZ DEĞİŞTİ 
     Songül Çokan, İrem Tatar ve Öznur Yaşar, hepsi de, bu projenin sorumluluğunu hissediyor omuzlarında. Öznur Yaşar, babasının kendilerini terk ettiğini, annesinin ise evlenip onu babaannesine bıraktığını anlatıyor. Öznur’un en büyük arzusu ise polis olmak. "Eğer bu burs olmasa yaşlı babaannemin beni okutma imk nı yoktu. Belki sizin için çok büyük olmayan bu para bizim hayatımızı değiştirebiliyor" diye konuşuyor. 
     



 GÜNCEL 




















</TEXT>
</DOC>
