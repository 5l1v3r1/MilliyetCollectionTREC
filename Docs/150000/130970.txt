<DOC>
<DOCNO> 130970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/15/son/sondun20.html </URL>
<DATE> 2003/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikan gazetesi "Böyle bir yığınak, ABD'yi savaşa itmez mi " 
</HEADLINE>
<TEXT>

     ABD'de yayınlanan ''The Christian Science Monitor'' CSM gazetesi, ''ABD'nin Körfez'de mevcut askeri varlığının hızla artması, temel bir soruyu getiriyor Yığınak, ABD'yi savaşa itmez mi '' sorusuna yer verdi. 
     Gazetenin internet sitesinde yer alan ''Ann Scott Tyson'' imzalı haberde, askeri varlığın belli bir düzeye kadar krizin barışçı çözümüne yönelik çabaları güçlendirebileceği ve Irak lideri Saddam Hüseyin'in BM taleplerine uyması için zorlayıcı olacağı, ancak aynı zamanda ''bölgede çok fazla askerin bulunmasının, sonuçta ABD'nin savaşa gidip gitmeme kararını da etkileyeceği'' belirtildi. 
     
     KÖRFEZ'DEKİ AMERİKAN GÜCÜ 
     ABD Savunma Bakanı Donald Rumsfeld'in, 90 binden fazla askere Körfez bölgesine sevk emri verdiği hatırlatılan haberde, 3. Mekanize Piyade Birliği'nin 3 Ocak'ta Kuveyt'e gitmeye başladığı ve bir ay içinde 3 ya da 4 Amerikan birliğinin tank ve diğer araçlarla bölgede toplanmasının beklendiği aktarıldı. 
     Askeri uzmanların, bölgedeki Amerikan yığınağında 101. Hava Birliği'nin saldırı helikopterli askerleri gibi yeni birimlerin de yer alabileceğini söyledikleri belirtildi. 
     Haberde, California'daki Pendleton ve Lejeune kamplarından binlerce denizcinin hafta sonunda Körfez'e doğru yola çıktığı ve 3-4 hafta içinde bölgede olmalarının beklendiği, halen bir Amerikan uçak gemisi filosunun Körfez'de olduğu, 2'sinin de önümüzdeki günlerde ulaşacağı kaydedildi. 
     Amerikan askeri gücünün hava kuvvetleri açısından da bölgede arttığına dikkat çekilen haberde, yüzlerce savaş uçağı, bombardıman uçağı, helikopter ve kurtarma uçaklarının halihazırda mevzilerinde bulundukları aktarıldı. 
     Bu durumu, ABD Genelkurmay Başkanı General Richard Myers'in, ''Pentagon, Bush'a, ihtiyacı olduğunu düşündüğü şeyi yapması için gereken esnekliği sağlayacak sağlam ve temkinli bir yığınak yapıyor'' şeklinde açıkladığı dikkat çekildi. 
     
     HAREKAT ZAMANLAMASI VE DİPLOMASİ 
     CSM'ün haberinde, Irak'ta BM denetçilerinin kitle imha silahı arama hızı ve denetçilerin faaliyet sürecine ilişkin diplomatik tartışmaların, olası bir harekatın zamanlamasını güçleştirdiği belirtildi. 
     BM silah denetçileri şefi Hans Blix'in denetimler için en az Mart ayına kadar zaman gerektiği açıklamasının ve Uluslararası Atom Enerji Ajansı yetkililerinin denetim takviminin 6 ay daha uzatılarak 12 aya çıkarılması talebinin olası bir harekatı erteleyebileceği, bunun da Pentagon açısından sorun yaratacağı kaydedildi. 
     Haberde, askerlere yapılan ödemenin ya da gıda harcamasının çok önemli olmasa da, büyük askeri yığınakların saatler süren uçuşların ve seferdeki gemilerin maliyeti çok artırdığına dikkat çekildi. 
     Uzun süreli bekleyişin maliyet dışında insan faktörü açısından da güçlükleri ele alınan haberde, askeri uzmanların, askerlerin 2 ya da 3 aydan fazla formda tutmanın zorluğuna değindikleri kaydedildi. 
     Uzmanlar, Körfez'deki yığınağın uzun sürmesi halinde, Pentagon'un Amerikan askerleri arasında rotasyona gitmesi ve bölgeye yeni birlikler sevk etmesi gerekebileceğini söyledi. Haberde, ancak bu süreçte askeri yığınak miktarının rotasyonu güç kılacak bir noktaya hızla yaklaştığı, Amerikalı komutanların Irak'ta yaz sıcağında bir çatışmaya girmek istemediği hatırlatıldı. 
     Haberde, bu nedenle ''askeri güçlerin çeşitliliğinin, Bush'u Körfez'de ''ya kullan ya da kaybet'' noktasına ittiği ifade edildi. 
     
     SAVAŞ VE ENFORMASYON 
     CSM'ün haberinde, askeri uzmanların görüşlerine dayanarak, Irak savaşının, önce ön hava saldırılarını, yerdeki seçkin Operasyonel Birlikler'in silah tesislerine ve önemli yerlere hızla saldırmasını içereceği belirtildi. Uzmanlar, bu tip harekatların Irak çölünde hareket edebilecek geniş çaplı zırhlı güçle desteklenmesi gerektiğini kaydetti. 
     Amerikan Deniz Kuvvetleri'nin doğu, kara kuvvetlerinin batı ve güney kesimde yer alarak Bağdat ve diğer kentlere yakın konuşlanacağı, bunun da Irak yönetiminin yıkılması için gereken gücü sağlayacağı belirtildi. 
     Haberde, hepsine karşın, askeri yığınağa ilişkin haberlerin düşmanı caydırma eğilimi taşıyabileceği de hatırlatıldı. 
     Bu konudaki görüşleri aktarılan savunma kuruluşu GlobalSecurity.org'dan Patrick Garret, şunları belirtti 
     ''Konuşlanma tartışmalarıyla bizi boğuyorlar, ne olduğunu izlemek çok zor... Yedek asker ve ulusal muhafız birliğine, bir ton göreve çağrı var. Kanaatim, çoğu gitmeyecek.'' 
     





</TEXT>
</DOC>
