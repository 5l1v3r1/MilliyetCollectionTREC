<DOC>
<DOCNO> 145306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/25/son/soneko29.html </URL>
<DATE> 2003/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa günü 295 puanlık yükselişle tamamladı... 
</HEADLINE>
<TEXT>

     İMKB Bileşik Endeksi, 2. seansta 114.89 puan artarak 9,187.88 puandan kapandı. 
     Hisse senetleri, ikinci seansta ortalama yüzde 1.27 oranında değer kazandı. 
     İlk seanstaki 180.34 puanlık artış dikkate alındığında, borsa endeksi günün tamamında 295.23 puan yükseldi. Hisse senetlerindeki günlük artış ise yüzde 3.32 oldu. 
     Seansa 25.37 puan artışla 9,098.36 puandan başlayan endeks, ilk yarıyı 85.58 puan artışla 9,158.57 puandan geçti. Endeks, seans içinde en düşük 8,949.04, en yüksek 9,333.54 puanı gördü. 
     2. seansta işlem gören toplam 298 hisse senedinden 189'u değer kazandı, 28'i değer yitirdi, 81'inin fiyatında değişiklik olmadı. 
     Seansta, 312 trilyon 951 milyar 789 milyon liralık işlem hacmi kaydedildi. İki seanstaki toplam işlem hacmi 438 trilyon 835 milyar 279 milyon lira olarak belirlendi. 
     2. seansta, İş Bankası C , Turkcell, Garanti Bankası, Yapı Kredi Bankası ve Tüpraş en yoğun işlem gören hisse senetleri olarak belirlendi. 
     
     YORUMLAR 

     Meksa Yatırım Araştırma Müdürü Ahmet Uğurlu, Irak savaşı gündemde olduğu için piyasalarda tahmin yapmanın zor olacağını, ayrıca, piyasanın iç dinamiklerinin de henüz netleşmediğini kaydetti. 
     Uğurlu, ''Fiyatın düşük olması nedeniyle haberlere de kısmen duyarlı olmayan bir piyasa var. Fitch'in not düşürmesine rağmen piyasalarda dünkü düşüşe tepki denecek bir yükseliş vardı'' dedi. 
     Borsa'daki dalgalanmanın bir süre daha devam edeceğini ifade eden Uğurlu, Borsa'da gündemin savaş olduğunu vurguladı. 
     Bumerang Yatırım Genel Müdürü Emin Özer de piyasanın genel olarak Türkiye'nin ABD ile ilişkilerinin daha normalleştiği düşüncesi ile olumlu açıldığını ve tepki alımları geldiğini söyledi. 
     2. seansta Fitch'in Türkiye'nin notunu düşürmesine ilişkin haberin bir miktar satış getirdiğini dile getiren Özer, ancak, bunların yeni alımlarla karşılandığını kaydetti. 
     Özer, ''Endeks, 9,000 seviyesinin üzerinde tutunuyor. Yukarı areketin artan işlem hacmi ile birlikte gerçekleşmesi olumlu. Endeksin 9,000-9,500 puan arasındaki yeni bantta dengelenmesi bekleniyor'' diye konuştu. 
     




</TEXT>
</DOC>
