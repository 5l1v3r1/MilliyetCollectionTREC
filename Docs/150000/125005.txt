<DOC>
<DOCNO> 125005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/16/son/sonspo03.html </URL>
<DATE> 2002/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol... Ülkerspor yenilgisiz liderliğini sürdürdü... 
</HEADLINE>
<TEXT>

     Türkiye Basketbol Ligi'nde TBL Ülkerspor, Türkiye Bayanlar Basketbol Ligi'nde TBBL de Erdemirspor'un yenilgisiz liderlikleri, geride bırakılan haftada da sürdü. 
     Erkeklerde lider Ülkerspor, 9. haftada İTÜ'yü zorlanmadan 94-73 yenerek liderliğini sürdürdü ve yenilmezlik unvanını korudu. 
     2. sıradaki Efes Pilsen, zaman zaman oldukça zorlandığı güçlü rakibi Türk Telekomspor önünde sahasında deneyimiyle sonuca gitti ve üst üste 8. galibiyetini alarak Ülkerspor'un peşinden ayrılmadı. 
     Efes Pilsen ile aynı puana sahip 3. sıradaki Galatasaray'da Muratcan'ın son 2 saniyedeki 1 serbest atış ve 1 adet 2 sayılık basketiyle Ankara Büyük Kolej önünde son anda galip gelerek, zirve yarışından kopmadı. 
     Üst sıraları yakından ilgilendiren maçta, sahasında Pınar Karşıyaka'ya şans tanımayan OYAK Renault, haftalar sonra yeniden 4. sıraya çıkmayı başardı. 
     Bayanlarda ise haftanın en önemli maçında lider Erdemirspor, şampiyonluk adaylarından, haftaya 2. sırada giren BOTAŞ Spor'u deplasmanda 75-70 yenerek yenilmezliğini ve liderliğini sürdürdü. BOTAŞ Spor, bu yenilgiyle 2. yenilgisini alıp 3. sıraya düşerken, ligde henüz galibiyeti olmayan ve son sırada bulunan Yıldırım Bosnaspor'a 79-62'lik skorla üstünlük sağlayan geçen sezonun şampiyonu 1 yenilgili Fenerbahçe de 2. sıraya çıktı. 
     





</TEXT>
</DOC>
