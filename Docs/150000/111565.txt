<DOC>
<DOCNO> 111565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/07/spor/ydilmen.html </URL>
<DATE> 2002/10/07/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Ortega resitali 
</HEADLINE>
<TEXT>

     Son üç maçtır çok iyi mücadele ederek taraftarının yeniden güvenini kazanan Fenerbahçe dün sanki İzmir’de değil de, Şükrü Saracoğlu Stadı’nda gibiydi. Sarı - Lacivertliler takımlarını yalnız bırakmadı ve muhteşem bir Ortega seyretmenin keyfiyle evlerine döndüler. 
     Uzun yıllardır böyle bir maç görmemiştim. Topu ayağına alan her oyuncu 30 - 40 metre gitti ve pozisyona girdi. Altay Teknik Direktörü Ümit Turmuş ilk yarıda resmen Rus ruleti oynadı. Takımına 4-3-3, zaman zaman da 4-2-4 sistemini uygulattı. Fenerbahçe’nin işini kolaylaştırdı. Öne geçtiler ama galibiyeti koruyamadılar. Hele Ogün’ün Ortega’nın tek pası ile attığı ikinci gol tamamen taktiksel bir hatanın ürünüydü. 
     Eğer ikinci yarı Ümit Turmuş sistemi değiştirerek orta sahayı kalabalık tutmasa, dün gece Atatürk Stadı’nda tarihe geçecek bir karşılaşma izlerdik. 
     Teknik Direktör Lorant, Mirkoviç’in sakatlığı nedeniyle doğal olarak yine Johnson’u defansa çekti, Ogün’ü orta sahaya monte etti. Fenerbahçe iyi futbol oynamasa da, oyuncuların istekli ve arzulu futbolları sonuç için yetiyor. Herkes çok koşuyor. Takımın temposu gözle görülür şekilde arttı. Genç oyuncuların da girmesiyle pres gücü çoğaldı. Tüm bunların kanıtı son 20 dakikada yakalanan sayısız gol fırsatıydı. 
     Malatyaspor yenilgisinden sonra bence yanlış olsa da Abdullah, Yusuf ve Oktay gibi isimlerin kadro dışı kalması diğer oyuncuları tedirgin etti. Sıra bize de geliyor endişesiyle toparlandılar ve büyük bir efor sarfediyorlar. Bu da Fenerbahçe’nin kendine gelmesini sağladı. 
     Ortega geldiği günden bu yana iyi maçlar çıkardı ancak dün gece inanılmazdı. Tam bir futbol resitali verdi. Her şey onun istediği gibiydi. Rakip savunma ağır adamlardan kuruluydu. İyi toplar aldı, hepsini çok iyi değerlendirdi. Arkadaşlarına inanılmaz asistler yaptı. Ortega’nın giderek performansı artıyor. Biraz daha fizik olarak güçlenirse çok daha mükemmel maçlarını seyrederiz. Serhat özellikle ikiye bir pozisyonlarda Ortega’yı görebilse Fenerbahçe çok daha farklı kazanabilirdi. Eğer bir takımda Johnson gibi bir adamınız varsa zor gol yersiniz, Ortega gibi bir yıldızınız varsa da kolay galip gelirsiniz. 
     Ali Aydın iyi bir maç yönetti. Ancak Teknik Direktör Lorant’ı saha dışına göndermesi bana abartılı geldi. Aydın hala dört kırmızı kart gösterdiği geçen seneki Galatasaray maçını kafasından çıkaramamış. Bu kez de "Lorant’ı atayım" dedi. 
     
     
     



 SPOR 






























</TEXT>
</DOC>
