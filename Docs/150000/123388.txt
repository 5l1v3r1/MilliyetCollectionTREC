<DOC>
<DOCNO> 123388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/08/son/sontur26.html </URL>
<DATE> 2002/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İlhan Kesici Amacım merkez sağı birleştirmek 
</HEADLINE>
<TEXT>

     DYP Genel Başkan Adayı İlhan Kesici, 14-15 Aralık tarihlerinde yapılacak DYP Genel Kongresi'ne katılmaktaki amacının merkez sağı birleştirmek olduğunu söyledi. 
     DYP Samsun İl Teşkilatı'nda partililerle biraraya gelen Kesici, 3 Kasım seçimlerinden dünya siyaset tarihi için çok önemli dersler çıktığını ifade ederek, ''Ülkemizde yapılan 3 Kasım seçimleri sonuçlarıyla ilgili Türkiye ve dünya üniversitelerinde çok sayıda doktora ve master tezleri hazırlanacaktır'' dedi. 
     Hükümet ortağı 3 partinin 1999 yılında yapılan seçimlerde Meclis'e yüzde oy alarak girdiklerini, 3 Kasım seçimlerinde ise yüzde 15 oy alarak siyaset sahnesinden silinme noktasına geldiklerini dile getiren Kesici, bunun siyaset tarihinde eşine az rastlanılır bir olay olduğunu belirterek, alınan sonuçların nedeninin ekonomideki yokluk, yolsuzluk ve yoksulluk olduğunu savundu. 
     Kesici, Türkiye'de milli gelirin 2 yıl içinde yüzde 16 daraldığını kaydederek, ''Dünyanın hangi ülkesinde olursa olsun 2 yıl içinde milli gelir yüzde 17 daralırsa orada bazen sistem değişir, bazen düzen değişir, hatta rejimler değişir. Türkiye'deki seçimlerin öne alınması bu çapta rejim ve düzen değişikliği olmadan, normal yollarla hükümetin el değiştirmesine neden oldu'' diye konuştu. 
     DYP Genel Kongresi'ne katılmaktaki amacının sadece partinin genel başkanlığı olmadığını ifade eden Kesici, sözlerini şöyle sürdürdü 
     ''Eğer DYP kendisine genel kongrede sadece DYP Genel Başkanı gibi bir başkan seçecekse, irade onun oy da onun. 22-23 tane siyasi parti var, onların genel başkanlarına benzer bir başkan seçecekse, bu DYP'nin bileceği bir iştir, hürmetle karşılanacak bir iştir. Benim, huzurunuzdaki İlhan Kesici'nin böyle bir derdi yoktur. Herhangi bir genel başkan olmak gibi ne bir niyetim ne de derdim var. Eğer DYP'liler buradan bir DYP Genel Başkanlığı ile beraber bir merkez sağ liderliği çıksın, bir Türkiye liderliği çıksın, hatta bölgemizdeki İslam ve Türk coğrafyası için bir büyük Türkiye liderliği çıksın isterlerse inşallah bizim talip olduğumuz hal de odur.'' 
     
     ÇÖZÜMÜN ADRESİ MERKEZ SAĞ 
     AK Parti'ye çalışmalarında başarılar da dileyen Kesici, AK Parti'nin başarılı olmasının diğer partilerin siyasetten çekilmeleri anlamına gelmeyeceğini savunarak, daha sonra şunları dile getirdi 
     ''Türkiye Ak Parti ile CHP arasına sıkışabilecek bir ülke değildir. Bu iki partinin oylarının toplamı 16.5 milyon, Türkiye'deki toplam seçmen sayısı ise 41 milyon. Demek ki Türkiye'deki 41 milyon seçmenin yaklaşık 17 milyonu TBMM'de temsil ediliyor. Her ne kadar parlamentoda AK Parti'nin muhalefeti CHP görünüyorsa da, Türkiye'de hiçbir zaman sağın alternatifi sol olmamıştır. Bizim iddiamıza göre, bu alternatif biz olmalıyız.'' Kesici, Ak Parti'nin tepki oyları ile iktidara geldiğini ileri sürerek, ''Ak Parti tepki oyları ile iktidara geldi. Tepki oyları adresini buldu, peki çözümün adresi nerede Çözümün adresi bize göre AK Parti olmaz. Çözümün adresi merkez sağ'' dedi. 
     





</TEXT>
</DOC>
