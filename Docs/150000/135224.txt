<DOC>
<DOCNO> 135224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/05/son/sondun24.html </URL>
<DATE> 2003/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell Irak'la ilgili kanıtları açıkladı 
</HEADLINE>
<TEXT>

     ABD Dışişleri Bakanı Colin Powell, dün Birleşmiş Milletler Güvenlik Konseyi'nde tüm dünyanın merakla beklediği konuşmasını yaparak sesli ve görsel kanıtlar eşliğinde Irak'ın kitle imha silahlarını, bu silahların üretildiği tesisleri, belgeleri ve bilim adamlarının konuşmalarını önleyerek BM'nin 1441 sayılı kararını ihlal ettiğini iddia etti. Irak yönetiminin BM silah denetçileriyle işbirliği yapmadığını söyleyen Powell, ABD istihbaratının elde ettiği ses kayıtlarını ve uydu görüntülerini de içeren kanıtları Güvenlik Konseyi'ne açıkladı. 
     Irak'ın gerektiği şekilde silahsızlanma çabası göstermediğini söyleyen Powell, Amerikan istihbaratlarının, Irak'ın BM denetçilerinden silahları sakladığı bulgusuna ulaştığını belirtti. Irak'ın uluslararası denetçilerden bir şeyleri gizlemek için "sistem" kurduğunu açıklayan Powell, "Irak kitle imha silahlarıyla ilgili belgeleri de yok etti" dedi. 
     Konsey'e, Iraklı yetkililer arasında, yasak araçların BM denetçilerinden saklanmasıyla ilgili konuşmaların yer aldığı kasetleri dinleten Powell, "Irak en üst düzeyde yanıltma ve aldatma politikası izledi" şeklinde konuştu. 
     Powell, iki Iraklı askeri yetkili arasında Amerikan istihbaratı tarafından saptanmış telsiz konuşmalarını da delegelere dinletti. Bu konuşmalarda Iraklı bir subay diğerine "değiştirilmiş bir araçtan" bahsediyor ve bu aracın silah denetçilerinden kesinlikle saklanması gerektiğini söylüyor. Karşıdaki ses ise "Her şeyi boşalttık, bir şey kalmadı" diyor. 
     Bir başka konuşmada ise bir Iraklı subay niteliği açıklanmayan "gizli bir mühimmattan" bahsediyor ve denetçiler gelmeden önce "her şeyin ortadan kaldırılmasını" istiyor. 
     Powell bu konuşmaları "Demek ki ellerinde göstermek istemedikleri bir şeyler var" diye yorumladı. Powell "Saddam rejimi tüm çabasını denetçilerin hiçbir şey bulamamaları için sarfetmişir" dedi. 
     
     Başlıklar palmiyelerle gizlendi 

     Powell, Irak'ın yasak silahlar konusunda dünyayı aldattığını gösteren uydu fotoğraflarını da gösterdi. Powell, bu fotoğraflarda tespit edilen tesislerin kimyasal silahların üretildiği yerler olduğunu söyledi. Irak'ın belli bölgelerine füzeler yerleştirildiğini açıklayan Powell, kimyasal silah taşıma kapasitesine sahip savaş başlıklarının palmiyelerle gizlendiğini öne sürdü. Powell, kimyasal silah üretilen 18 mobil tesis tespit ettiklerini, Irak'ta kimyasal silahlarla donatabilecek 30 bin boş savaş başlığı olduğunu açıkladı. 
     
     Bilim adamları ölümle tehdit edildi 

     ABD Dışişleri Bakanı, Irak Devlet Başkanı Saddam Hüseyin'in, Iraklı bilim adamlarının BM ile işbirlği yapmasını bizzat engellediğini de söyledi. Saddam rejiminin Iraklı bilim adamlarını denetçilere bilgi vermeleri durumunda ölümle tehdit ettiğini açıklayan Powell, kasım ayında bilim adamlarına "denetçilerin oyuna gelip" gizli bilgileri açıklamamalarını sağlamak için özel bir eğitim verildiğini de bildirdi. 
     





</TEXT>
</DOC>
