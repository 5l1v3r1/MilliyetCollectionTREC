<DOC>
<DOCNO> 129223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/07/yasam/yas03.html </URL>
<DATE> 2003/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkücü ile ağanın’ kavgasına polis engeli 
</HEADLINE>
<TEXT>

İsminaz Bozkurt’un aşiret reisi Bedrettin Ekdi’ye verip geri alamadığı paraları tahsil etmek isteyen’ Ferhat Güzel ile adamları yakalandı... 
     SERHAT ÜNAL İstanbul 

     Anlaşmalı boşandığı eşinden aldığı 1 milyon 250 bin markı aşiret reisi Bedrettin Ekdi’ye kaptırdığı öne sürerek türkücü Ferhat Güzel’den yardım isteyen İsminaz Bozkurt, iki grup arasında anlaşmazlığa neden oldu. Gruplar arasındaki muhtemel bir çatışmaya engel olan polis, Güzel ve Bozkurt’un da aralarında bulunduğu 8 kişiyi gözaltına aldı. 
     
     Yardım et Ferhat’ 
     Almanya’da ayrıldığı eşinden 1 milyon 250 bin mark alan İsminaz Bozkurt, iki yıl önce Türkiye’ye geldi. Parasını değerlendirmek isteyen Bozkurt, tanıştığı bir kişi aracılığıyla, o dönemde cezaevinde olan Bedrettin Ekdi’yle telefonla bağlantı kurdu. İddiaya göre parasını yıllık 250 bin mark faiz geliri karşılığında Ekdi’ye teslim etti. Ancak iki yılda faizini ya da ana parasını alamayan Bozkurt, yakın arkadaşı Ferhat Güzel’den yardım istedi. 
     Güzel’in, Bozkurt’la birlikte, organize suç örgütü lideri olduğu kaydedilen Oğuz Korukır’a giderek olayı anlattıkları kaydedildi. Bunun üzerine devreye giren Korukır, Ekdi’yi arayarak parayı istedi. 
     
     Tahsil ederiz’ dedi 
     Durumu haber alan Organize Suçlar Şube Müdürlüğü ekipleri, Korukır’ın adamlarını Ekdi’nin işyerini basmaya giderken yakaladı. Operasyonu genişleten ekipler, Korukır, Güzel ve Bozkurt’un da aralarında bulunduğu sekiz kişiyi, beş tabancayla ele geçirdi. Bozkurt’un ifadesinde "Paramı alamayınca Güzel bana komisyon karşılığında tahsil edebileceklerini söyledi. Ben de kabul ettim" dediği belirtildi. 
     Daha önce de gözaltına alınan Güzel’in bir süredir tahsilat işlerine aracılık ettiği öne sürüldü. Polisin aradığı aşiret reisi Ekdi’nin adı, yarı açık cezaevinde yattığı dönemde, izinli olarak geldiği İstanbul’da oğlu için düzenlediği sünnet düğünüyle gündeme gelmişti. Ekdi’nin oğluna altın kaplama bir tabanca hediye edilmişti. 
     



 YAŞAM 























</TEXT>
</DOC>
