<DOC>
<DOCNO> 122723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/04/son/sontur05.html </URL>
<DATE> 2002/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Sahura alevlerle uyandılar... 
</HEADLINE>
<TEXT>

     Bolu'da, sahurda çıkan yangında, 3'er katlı 3 evden 2'si tamamen, biri de kısmen yandı. 
     İhsaniye Mahallesi Çukurçeşme Sokak'taki, Mehmet Kuyupınar'a ait evde yangın çıktı. Olayı fark eden bir kiracının durumu bildirmesi üzerine, olay yerine gelen polis ve itfaiye ekipleri, 3 katlı evde yaşayan 12 kişiyi tahliye ettiler. 
     Ancak itfaiye ekipleri, 3 katlı ahşap binayı saran alevlere, kopan elektrik telleri tehlike oluşturduğu için bir süre müdahale edemedi. Polis ekiplerinin, olay yerine çağırdığı SEDAŞ Sakarya Elektrik Dağıtım A.Ş. ekipleri geldiği sırada yangın, yan tarafta bulunan 3'er katlı 2 binaya daha sıçradı. Bu evlerde yaşayanlar da polis tarafından tahliye edildi. Elektriklerin kesilmesinin ardından sokağa girebilen itfaiye ekiplerinin 3 saat süren çalışması sonucu, yangın tamamen söndürüldü. 
     İtfaiye Müdürü Namık Bakanakoğlu, yangın mahalline zamanında gelmelerine rağmen, kopan elektrik tellerinin yarattığı tehlike nedeniyle yeterince müdahalede bulunamadıklarını belirterek, ''Yangında 3'er katlı 3 evden 2'si tamamen, biri ise kısmen yandı. Elektrikler zamanında kesilse, yangın bu kadar büyümezdi'' dedi. 
     Tamamen yanan 3 katlı evin ikinci katında kiracı olan Sabri Kiraz ise olayı anlatırken, ''Sahurda uyandığımda, evin her tarafı dumandı. Yangını fark edince, evdekileri uyandırıp polis ve itfaiyeyi aradım'' diye konuştu. 
     Bu arada, SEDAŞ ekiplerinin yangın yerine geç gelmesinin nedeninin, ekiplerin fazla mesai isteklerinin yerine getirilmemesi olduğu öne sürüldü. 
     Bir SEDAŞ görevlisi, fazla mesai verilmediği için gece çalışan personel bulunmadığını belirterek, ''Nöbetçi personel ise evinde nöbet tutuyor. Olayı haber alıp evden gelmek zaman alıyor'' dedi. 
     Bu arada, Bolu Belediye Başkanı Yüksel Ceylan ve Emniyet Müdürü Uğur Gür, yangın mahalline gelerek yetkililerden bilgi aldılar. 
     





</TEXT>
</DOC>
