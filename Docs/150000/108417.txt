<DOC>
<DOCNO> 108417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/19/spor/ybilgic.html </URL>
<DATE> 2002/09/19/ </DATE>
<TIME>  </TIME>
<AUTHOR> GÜRCAN BİLGİÇ  </AUTHOR>
<HEADLINE>
Terim sürpriz sever 
</HEADLINE>
<TEXT>

     İlk on birin sekizi belliydi zaten. Maçın dünü ya da dünün bir önceki günü, belki de çok öncenin, çok çok öncenin birçok günü. Ayhan, Kocaeli maçıyla dokuzuncu olmuş, Arif formayı formuyla kapmış, Terim de ilk on birin on birincisi olarak Meksikalı ile sürpriz yapmıştı. Maçtan 24.5 saat önceydi. "Bu grubu geçersek, hiç korkmayacağız" demişti Terim basın toplantısında. Korkuyor muydu acaba Sanki düşüncemizi okumuş gibi ilave etmişti. "Şimdi de korkmuyoruz da... Daha çok çalışacağız, birbirimize daha çok alışacağız. Maçlar zorlaşacak ama işimiz kolaylaşacak". Ve bir cümle de Arif için demişti. "Arif’in kağıt üzerinde ileride tek olması, çim üstünde tek kalması anlamına gelmez". 
     Evet, herkesin kafasındaki on bir farklıydı. Ama sahaya çıkan yine onların değil, Terim’in on biriydi. Galatasaray orta sahası ya da Galatasaray’ın sahasının ortası her neyse, oraya dolanlar ya da Terim tarafından doldurulanlar, Ayhan - Batista ile canlı canlı, Ergün ile soğukkanlı, Şaş ile de heyecanlı olacaklardı. Felipe yine joker, Hasan ile de değişerek Arif’e döper olacaklardı. İyileşen Ergün’le, Ayhan - Batista ikilisi üçlenmiş, orta saha da güçlenmişti. Mesela Ergün’ün Felipevari pası, Arif’in Arifvari vuruşu ve üst direk. Neredeyse Galatasaray golle başlıyordu. 20’lerde Ruslar durmuş, Galatasaray tecrübesiyle oyunda üstünlük kurmuştu. 
     Sonra çok koşan Arif dinleniyor ya da yoruluyor. Hasan bir coşup bir duruyor. Terim de yanındakilerden hepsine değil, ama Christian, Pinto ve Senegalli’ye hadi ısının diyordu. Sonra az kullanılmış sağı ve yine Ergün ve yine direk. 
     İkinci 45’te ikinci sürprizini yaptı Galatasaray Teknik Direktörü. Ayhan’ı dışarı aldı. Giren Pinto hem süratiyle kontrataklarda Arif’in yanına gidecek, hem de karşı ataklarda orta sahanın imdadına yetişecekti. Santrforsuz, ama santrforları varmış gibi oynuyorlardı. Veya Arif ve Pinto ile sanki çift santrformuş gibi oynuyorlardı. Sonra Sarr girdi. Hani ilk devre Terim’in ısıttığı üçlüden ikincisi. O üçlünün birincisi Pinto ortaladı ve saniyeler önce oyuna giren Senegalli’nin kafası ile 1 - 0 olmuştu bile. Ve sonra Ergün’an Felhipevari pası ve yine Galatasaray’ın Arif’i. 
     Şöyle bağlayalım. Moskova’da sanki şöyle dediler Biz bu lige çok kaldık. Aramıza Meksika’dan, Brezilya’dan gelen arkadaşlar aldık. Kaldığımız yerden devam ediyoruz. Bakmayın kalemizde çok pozisyon var, ama kalemizde de Mondragon var. Veya son bir cümle, İşte Terim farkı derim. 
     



 SPOR 




























</TEXT>
</DOC>
