<DOC>
<DOCNO> 106663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/10/siyaset/siy01.html </URL>
<DATE> 2002/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP’de İstanbul yoklaması iptal 
</HEADLINE>
<TEXT>

Bahçeli, beyin takımındaki isimler yerine, İpekçi cinayeti sanığı Ceylan’ın 1. sırada çıktığı İstanbul yoklaması sonuçlarını iptal etti. İstanbul teşkilatı da feshediliyor... 
     ÖNDER YILMAZ Ankara 

     MHP lideri Devlet Bahçeli, İstanbul’daki eğilim yoklamasında Genel Başkan Yardımcısı Esat Öz gibi partinin beyni konumundaki isimlerin elenip Abdi İpekçi cinayeti sanığı Yavuz Ceylan’ın birinci sırada çıkmasına sinirlenerek, İstanbul yoklama sonuçlarını iptal etti. 
     74 ilde yapılan önseçim niteliğindeki eğilim yoklamasında teşkilatın bakan ve milletvekillerini tırpanlamasına kızan ve sonuçları kurmaylarıyla değerlendiren Bahçeli, "Kendilerini uyarmama rağmen, çıkan isimler tamamen hayal kırıklığı, şaşkınlık verici" değerlendirmesini yaptı. Bahçeli, DSP’den istifa eden Ertuğrul Kumcuoğlu’nun partiye katılım törenindeki konuşmasında, "MHP’yi lekeleyecek eylem ve kişilere izin verilmeyecek. İstanbul’da ülkücü hareketten MHP’nin İstanbul çıkartmasına uygun bir liste beklerdim" dedi. 
     İstanbul İl Başkanı İhsan Barutçu’yu Ankara’ya çağırarak, "Bu nasıl liste Bu seçimi neye göre yaptınız Liyakatlı isimler demiştin. İptal ediyorum, isimleri ben belirleyeceğim" diyen Bahçeli’nin İstanbul teşkilatını da feshedeceği öğrenildi. Konya’da da sonuçların geçersiz sayılacağı ama durumun henüz netleşmediği bildirildi. 
     MHP Genel Başkan Yardımcısı Şefkat Çetin ise, listelerdeki isimler için spekülasyonlar yapıldığını belirterek, "Herkesin görüşünü alıyoruz. Sorunlu isimler olabilir ama onlar temizlenir" dedi. Devlet Bakanı Faruk Bal da sonucun delege tercihi olduğunu, bakan ve vekillerin son sıralara düşmesinin MHP’de küskünler hareketine dönüşmeyeceğini söyledi. 
     
Çiftçi Liyakati teşkilat verdi      MHP’deki temayül yoklamasında Ankara birinci bölge 3. sırada yer bulan Bahçelievler Katliamı sanıklarından İbrahim Çiftçi, gösterilen tepkilere, "MHP’nin geçmişinde ben varım ve yarın da olacağım" yanıtını verdi. Aday gösterilmeyecek-lerine ilişkin haberler üzerine Çiftçi, şunları söyledi "MHP’de mazisi olan atiyiz biz. Bize bu liyakati teşkilat verdi. Lider ve teşkilat neye karar verirse biz buna saygı duyarız. Genel Merkez’in bize haksızlık edeceğini sanmıyorum." 
     
Korumalar tartıştı      Türk Tarih Kurumu’nun bu yıl 14’üncüsü düzenlediği "Türk Tarih Kongresi"nin açılış törenine katılan Cumhurbaşkanı Sezer ve Bahçeli sohbet ederken korumaları da neredeyse kavga ediyordu. Sezer’in korumaları, tanımayıp geri çekilmelerini istedikleri Bahçeli’nin korumalarıyla tartıştı. Yanlış anlaşılınca olay tatlıya bağlandı. 
     



 SİYASET 



















</TEXT>
</DOC>
