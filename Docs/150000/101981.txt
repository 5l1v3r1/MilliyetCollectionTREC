<DOC>
<DOCNO> 101981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/15/spor/spo04.html </URL>
<DATE> 2002/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
SÜMER BOMBALADI 
</HEADLINE>
<TEXT>

Trabzonspor Başkanı, Fenerbahçe maçı öncesinde tribünlerden gelen protestolara yaylım ateşle karşılık verdi, "Kendine taraftar adını koyan bir kısım insanın davranışlarında sakatlık var" dedi 
     "Taraftar olamazlar" 
     BORDO - Mavili Kulübün Başkanı Özkan Sümer, taraftarlara sert mesajlar gönderdi. Tesislerde bir basın toplantısı düzenleyen ve Fenerbahçe maçı öncesinde tribünlerde bir grup taraftarın yönetime yönelik olumsuz tezahüratlarına tepki gösteren Sümer, "Kendine taraftar adını koyan bir kısım insanın davranışlarında sakatlığın olduğunun ve taraftar özelliğinin ise hiç olmadığının altını çizmek istiyorum" açıklamasını yaptı. 
     
     Çarpıcı mesajlar 
     TARAFTARLARDAN kulübe sadakat ve özveri isteyen Trabzonspor Başkanı, sözlerini şöyle sürdürdü "Eğer, bunlar yoksa taraftar da yok demektir. Bize yönetim taraftara sahip çık’ diyorlar. Bu sahip çıktan anlatılmak istenen nedir Yani yönetimin slogan atan taraftarlara sahip çıkması, onları beslemesi, onlara bilet alması... Bu insanların ihtiyaçlarını karşılamak, gerçek taraftarlara yapılacak en büyük saygısızlıktır." 
     
     Tehlike sinyali 
     ÖZKAN Sümer, yönetim olarak sadakat ve özveriden yoksun olan grubu ciddi bir tehlike olarak gösterdi. Sümer, "Artık sahamızda yasal engel olmadığı sürece ticari pankartlar dışında hiçbir pankart yer almayacak" açıklamasını yaptı. İki yabancı oyuncu transfer edeceklerini belirten Bordo - Mavililer’in Başkanı, aralıktaki olağan kongrede daha seçkin, genel, arayışçı bir yönetim biçimi oluşacağına inandığını ifade etti. 
     
     Aybaba hız kesti 
     ELAZIĞSPOR maçına hazırlanan Trabzonspor’da Teknik Direktör Samet Aybaba dün sabahki çalışmayı iptal etti. Önceki gün toplam dört saate yakın idman yaptıklarını hatırlatan Aybaba, yorgunluk nedeniyle takıma izin verdi. Akşamki tek çalışmayla günü tamamlayan futbolcular, yarın Elazığ’a hareket edecekler. 
     
     Yong Ahn’ın gözü yüksekte 
     TRABZONSPOR’UN Güney Koreli futbolcusu Yong, transfer listesindeki Ahn için, "Onun gözü yukarılarda, Türkiye’ye gelmesi yüzde bir ihtimal" dedi. Ahn’la konuştuğunu ve kendisinin futbol hayatını İngiltere’de sürdürmek istediğini belirten Yong, "Ahn, Türkiye’de futbolun çok alt düzeyde oynandığını düşünüyor. Bunun sebebi de İtalya’da oynamış olması. Oysa Türkiye’de futbol çok üst düzeyde. Son tercihi Türkiye olacak" diye konuştu. 
     
     Prim sistemi belirlendi 
     KARADENİZ ekibinde yeni prim sistemi hayata geçirildi. İç saha galibiyetine 2.5’ar milyar lira prim verecek olan yönetim, yenilgiye de 2.5’ar milyar lira ceza kesecek. Beraberlik durumunda ise herhangi bir işlem yapılmayacak. Deplasman galibiyetlerinde 4’er milyar lira, beraberliğe ise 1’er milyar lira prim ödenecek. 
     



 SPOR 




























</TEXT>
</DOC>
