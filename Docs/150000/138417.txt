<DOC>
<DOCNO> 138417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/22/son/soneko06.html </URL>
<DATE> 2003/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüzmen "Ulaşabildiğimiz her yere mal satmak istiyoruz" 
</HEADLINE>
<TEXT>

     Türkiye, yeni dönemde ihracatta dünyanın dört bir yanında söz sahibi ülke olmak istiyor. Devlet Bakanı Kürşad Tüzmen, ''Avrupa, ABD, Afrika, Uzakdoğu... Ulaşabildiğimiz her yere mal satmak istiyoruz'' dedi. 
     Türk Günleri etkinlikleri çerçevesinde Cezayir'de bulunan Bakan Tüzmen A.A muhabirinin sorularını yanıtladı. Tüzmen, önümüzdeki süreçte bilinen pazarların yanı sıra, yeni ülkelerin de Türkiye'nin ihracatında ağırlıkta olacağını ifade etti. 
     2005 yılında Türkiye'nin ihracatını 50 milyar dolara yükseltmeyi hedeflediklerine dikkat çeken Tüzmen, ihracat stratejileri konusunda şu açıklamalarda bulundu 
     ''Kendimizi 2005'e hazırlamaya çalışıyoruz. Bunu yaparken özellikle Çin pazarını ihmal etmiyoruz. Çin, dış pazarlar için bir tehdit ama ben Çin'in iç pazarını bizim için çok önemli fırsat olarak görüyorum. Ürünlerimizle bu pazarda yer alabiliriz. 
     ABD de Türkiye için her zaman ideal bir pazar. Bu arada Güney Amerika'yı ihmal etmiş gözüküyoruz. Ama şu aşamada bu pazarların biraz daha uygun hale gelmesini beklemek zorundayız. 
     Avrupa ise zaten ülkemiz açısından vazgeçilmez bir pazar. Son dönem örneğin İngiltere'ye özellikle elektrik-elektronik ihracatta belirgin bir artış yaşandı. Fransa, Almanya ve İtalya gibi ülkelere yönelik otomotiv, otomotiv yan sanayi ürün ihracatında belirgin bir artış olacağını gözlemliyorum. Bunu bekliyoruz.'' 
     
     ATAĞA GEÇEN SEKTÖRLER 
     Devlet Bakanı Tüzmen, ihracatta Afrika kıtasına da önem verdiklerini belirtti ve Orta Afrika'yı kapsayacak şekilde gezilere devam edeceğini söyledi. 
     Cezayir gibi Türkiye'ye 2-3 saatlik ulaşma mesafesindeki ülkelerle bu alanda çok rahat çalıştıklarını kaydeden Tüzmen, bu ülkelerle ortak paydalara sahip bulunmalarının da ayrı bir avantaj olduğuna işaret etti. Tüzmen, ''Dolayısıyla bu pazara biraz daha ağırlık vererek, ölçeği yakaladıktan sonra iç ve dış piyasada diğer pazarlara, diğer Afrika ülkelerine daha rahatlıkla sıçramamız mümkün'' diye konuştu. 
     Sektörlerin durumu hakkında değerlendirmeler de yapan Tüzmen, önümüzdeki dönemde kimya sektörünün bir atak yapacağını düşündüğünü, toprak ürünleri sanayiinde de ciddi bir ihracat artışı yaşanmasını beklediklerini vurguladı. 
     Uzakdoğu'da artan gelir seviyesine paralel olarak toprak ürünleri ve mermer gibi ürünlerin ihracatında ciddi bir artış sağlanacağını belirten Tüzmen, Avustralya gibi pazarlar için de, ''Bizim için hem fazla gün kaybı oluyor, hem de harcadığımız emeğin karşılığını tam olarak alamıyoruz'' yorumunda bulundu. 
     
     YENİ YATIRIM VE KALİTE ŞART 
     Türkiye'nin bu yıl 40 milyar dolarlık bir ihracat hedeflediğini de vurgulayan Kürşad Tüzmen, ''Eğer bu artış hızı ile devam edersek, 2005 yılında, yani 3 yıl sonra 50 milyar dolarlık ihracat hedefimize de ulaşmış olacağız'' dedi. 
     İhracatta 50 milyar doların da üzerine çıkmak istediklerini, fakat Türkiye'nin mevcut imkanlarla ancak 45 milyar dolarlık bir ihracata erişebileceğini belirten Devlet Bakanı Tüzmen, ''Burada mevcut kapasiteler zorlanır. Biraz da yeni yatırımlara ihtiyaç var. Bu yeni yatırımların da yabancı sermaye ya da yerli sermaye olarak bir şekilde yapılması gerekir. Türkiye, bunları yapacak ve bu süreçte 50 milyar dolara ulaşacak'' dedi. 
     Yeni yatırımların yanı sıra ürün kalitesinin ve girdi maliyetlerinin aşağı çekilmesinin önemine de işaret eden Bakan Tüzmen, önümüzdeki dönemde ekonominin istikrara kavuşmasına paralel maliyetlerin de düşeceğini söyledi. Tüzmen, bunun da ihracatta çok daha yüksek bir artışı beraberinde getireceğini sözlerine ekledi. 
     





</TEXT>
</DOC>
