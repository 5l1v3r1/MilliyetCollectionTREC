<DOC>
<DOCNO> 121944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/30/yazar/altan.html </URL>
<DATE> 2002/11/30/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Melih Cevdet Anday 
</HEADLINE>
<TEXT>

     Saat gecenin 23’ü... Beşiktaş, enerjik bir oyunla Dinamo Kiev’i 3 - 1 yenmiş... Benim de iyice uykum gelmiş... TV kanallarındaki 23 haberlerine, yatağa uzanarak bakmaya hazırlanırken... 
     Melih Cevdet’in yaşam serüvenini noktaladığı haberi... 
     50 yılı aşkın bir film geriye doğru dönmeye başladı... 
     
     Yıl 1946... Ankara... Ankara’da Postane Caddesi’nin hemen başında Şükran Lokantası... 
     Şükran Lokantası’nın caddeye bakan camekanında tülden perdeler... Masalarında küçük, kırmızımtrak masa lambaları... 
     Cahit Sıtkı her akşam Şükran Lokantası’na gelir bir bebe rakı söylerdi... 
     Orhan Veli, Şükran Lokantası’nın hemen dibindeki Kürdün Meyhanesi’ni yeğlerdi Fethi Giray, Şahap Sıtkı, Suphi Taşhan, Fahir Aksoy, Mehmet Kemal de öyle... 
     Bazen Ahmet Muhip de uğrardı Kürdün Meyhanesi’ne, Samet Ağaoğlu da... Melih Cevdet pek görünmezdi... 
     
     Sonra yavaş yavaş Kürdün Meyhanesi’nden Şükran Lokantası’na doğru bir değişim oldu... Her akşam, bittikçe yenisi söylenen, uzun bardaklarda veresiye beyaz şarap... Meze olarak, lokantanın sahibi Çelebi tarafından ikram edilen iki dilim beyaz turp... 
     Her akşam dünya sorunlarını tartışma ve sık sık ağız çatışmaları bir daha aynı masada oturmamaya karar vermeler... 
     Melih Cevdet de, oldukça sık gelirdi Şükran Lokantası’na... Öfkelenince gider ayrı bir masaya otururdu... 
     
     Derken Şükran Lokantası’ndan da Karpiç’e kayıldı... Karpiç’in kışın içerde, yazın bahçedeki amerikanbarında her akşam sürüp giden buluşmalar... 
     Ne Orhan Veli, ne Cahit Sıtkı, ne Melih Cevdet vardı Karpiç akşamlarında. Eski kuşaktan yeni dostlar vardı artık, Nurettin Artam, Akagündüz... 
     
     Orhan Veli’yi çok erken kaybettik... Sonra Cahit Sıtkı’yı, Suphi Taşhan’ı... Çok daha sonra Fethi Giray’ı, Ahmet Muhip’i, Oktay Rıfat’ı... Ve Mehmet Kemal’i... 
     O eski Ankara gecelerinden kala kala bir Melih Cevdet kalmıştı. 
     Ve Köyceğiz’de saat 23’te, TV’lerin verdiği haber... Artık Melih de yoktu. 
     
     Melih Cevdet’le İstanbul’da sık sık buluştuğumuz dönemler oldu... Bir gün baş başa öğle rakısına oturmuştuk Kainat’ın niçin var olduğunu, neden anlayamadığımız üstünde yoğunlaşmıştık... O gün ilk kez yazıyı çok geç yazdım galiba... 
     Melih’in, konuşurken keskin ve kendine özgü yerici bir mizahı vardı. Çok da çabuk hırçınlaşırdı. 
     Şiiri, şiirsellikten arıtma çabalarının ortak belleklerde yeterli bir iz düşümü bırakmamasına neden olmasını da şöyle açıklardı 
     - Şiir, herkesin kolayca tekrarladığı malum şiir kalıplarının dışında olmalı sadece anlayanlar tadına varmalı o şiirin... 
     Aynı akım önce Fransa’da baş göstermişti. Değişik ve orijinal olma tutkusu o hale gelmişti ki, bir torbadan çekilen rastlantı harflerle şiir yazma modasına kadar varmıştı yeni arantılar... 
     Türkiye’de de "Garip" akımıyla Orhan Veli, Oktay Rıfat, Melih Cevdet alışılmış kalıplar içindeki "şiirselöliğe karşı çıkma dönemini başlatmışlardı. 
     Melih, "Mezarlık dönüşü..." şiirinde, son iki dizeyi şöyle bitiriyordu 
     "Masamız çıtırtılar içindeydi 
     Eski yaşamından" 
     Bir zaman sonra "Eski yaşamından" dizesini silip atmıştı. Kendisine nedenini sorduğumda 
     - Şiirsellik kokuyordu. "Masamız çıtırtılar içindeydi" yeterli anlayan anlar, demişti. 
     
     Bir gün Basınköy’deki eve Ruhi Su gelmiş, bir de paket bırakmıştı evin vestiyerine. Ruhi evden ayrılınca ben peşinden koşturmuştum paketi. Ruhi 
     - Onu size getirdim, demişti. 
     Bir süre sonra Melih geldi eve. O da evden çıkınca, vestiyerde bıraktığı bir paketi gördüm ve "o da hediye getirmiş" diye açtım paketi... 
     Derken kapı çalındı, Melih 
     - Paketi unutmuşum, almaya geldim, dedi. 
     Kimbilir daha böyle ne anılar kendimize göre icat ettiğimiz bir galaksinin kaybolup gitmiş evreninde... 
     
     Köyceğiz’de bizim bahçenin önündeki yüksek elektrik tellerine, yazdan bir uçurtma takılıp kalmış kırılmış çıtaları ve bir karışlık kopuk kuyruğuyla öyle sallanıp duruyor sallanıp duruyor öyle işte... 
     
     







Liberal tarafsızlık 


Melih Cevdet Anday 


Yeni kimliğimiz 


Askerlerin sitemi ve dikkati 


Tarih içinde tarih ayıbı 


Kopenhag Formula 1'i 


Noel baba mı, Nasrettin Hoca mı 


Öğrenci affı ve rektörlük seçimleri 


Bir öğrenegörsün aşkı Ağacı o vakit seyredin... 


Zorunlu tasarruf açmazı 


Melih Cevdet 


Almanya formül arıyor 1 


Arjantin’e biraz bereket gönderelim 


Başka yol yok 


Fitre ve zekat 


</TEXT>
</DOC>
