<DOC>
<DOCNO> 140162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/02/son/sontur31.html </URL>
<DATE> 2003/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'li heyet, NATO finansmanıyla yapılan Taşucu'ndaki limanı gezdi 
</HEADLINE>
<TEXT>

     Mersin'in Silifke İlçesi'ne bağlı Taşucu Beldesi yakınlarında, NATO finansmanıyla yaptırılan limanda öğleden sonra hareketlilik yaşandı. 
     Türk Silahlı Kuvvetleri'nin yabancı ülkelere gönderilmesine, yabancı silahlı kuvvetler unsurlarının Türkiye'de bulunmasına izin verilmesine ilişkin Başbakanlık Tezkeresi'nin, dün TBMM Genel Kurulu'nda reddedilmesinin ardından üs ve limanlar günü sakin geçirirken, Taşucu yakınlarında NATO finansmanıyla yaptırılan limanda hareketlilik gözlendi. 
     Alınan bilgiye göre, Güney Deniz Saha Komutanı Koramiral Yener Karahanoğlu, öğle saatlerinde limanı ziyaret ederek, incelemelerde bulundu. Oramiral Karahanoğlu, daha sonra SEKA Limanı'na geçerek, incelemelerini sürdürdü ve yetkililerden bilgi aldı. 
     NATO finansmanıyla yaptırılan limanda, öğleden sonra ise İskenderun Limanı'ndan geldikleri bildirilen Amerikalı askeri teknik personel incelemelerde bulundu. Amerikalı personel, buradaki çalışmalarının ardından SEKA Limanı'na geçerek, daha önce boşaltılan depolarda inceleme yaptı. 
     





</TEXT>
</DOC>
