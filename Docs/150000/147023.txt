<DOC>
<DOCNO> 147023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/02/son/soneko08.html </URL>
<DATE> 2003/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kredi kartı borçlularına taahhütname imzalatılmayacak... 
</HEADLINE>
<TEXT>

     İcra takibine konu edilen kredi kartı borçlarının yeni ödeme takvimine bağlanması sırasında, tüketicilere peşin ödeme için taahhütname, daha önce yapılan ödemeler için ibraname imzalatılmayacak. 
     Sanayi ve Ticaret Bakanlığı, Tüketicinin Korunması Hakkında Kanun'da yapılan değişiklik uyarınca, 14 Mart 2003'te Resmi Gazete'de yayımlanan kanun değişikliğinden önce borçlunun temerrüdü nedeniyle ödenmeyerek icra takibi aşamasına gelen veya icra takibine konu edilen kredi kartı borçlarına getirilen ödeme kolaylığının uygulanmasına açıklık getirdi. 
     Kanun uyarınca, kanunun yayımından önce borçlunun temerrüdü nedeniyle ödenmeyerek icra takibi aşamasına gelen veya icra takibine konu edilen kredi kartı borçları, temerrüt tarihindeki ana paraya, yıllık yüzde 50'yi geçmemek üzere gecikme faizi uygulanmak suretiyle 12 eşit taksitte ödenecek. Bu kolaylıktan yararlanmak için, tüketicilerin 14 Mart'tan itibaren 30 gün içinde bankalara yazılı olarak başvurmaları gerekiyor. 
     Resmi Gazete'nin bugünkü sayısında yayımlanan tebliğe göre, bu uygulamadan yararlanmak üzere, tüketicilerin, kredi veren kuruma veya şubelerine yaptığı yazılı başvurular kabul edilecek. Yazılı olarak kredi veren kuruma başvuran tüketicilere, kanuna aykırı biçimde peşin ödeme için taahhütname imzalatılmayacak. Başvuru öncesinde, icra takibi aşamasında ve-veya icra takibi öncesinde dosya borcuna istinaden yapılan ödemeleri için ibraname imzalatılmayacak. 
     Kanunda gösterilen hesaplama tekniği ile belirlenen yeni borç miktarına, her bir taksit için ayrıca yüzde 50 faiz işletilmeyecek. 
     
     İKİ UYGULAMA ÖRNEĞİ 
     Tebliğde, uygulamaya ilişkin 2 tane de örneğe yer verildi. 
     İlk örneğe göre, bir yıl önce temerrüde düşülmüş ve bu tarihteki anapara borcu 800 milyon lira olan kredi kartı borcu için, yıllık yüzde 50 faiz uygulanarak, 800 milyon 400 milyon lira 1 milyar 200 milyon lira tutarında yeni borç çıkarılacak. Yeni hesaplanan toplam 1.2 milyar liralık borç, aylık 100 milyon liralık taksitler halinde, 12 eşit taksitte ödenecek. 
     İkinci örneğe göre, 2 yıl önce temerrüde düşülmüş ve bu tarihteki anapara borcu 600 milyon lira olan kredi kartı borcu için, yıllık yüzde 50 faiz uygulanarak, 600 milyon 600 milyon 2 yıllık yüzde 50 faiz borcu 1.2 milyar liralık yeni borç miktarı hesaplanacak. Bu borç tutarı da aylık 100 milyon liralık taksitler halinde 12 eşit taksitte ödenecek. 
     Kanun uyarınca, kredi kartı borçları nedeniyle gerçekleştirilen her türlü takip, ilk taksitin ödenmesiyle duracak ve son taksitin ödenmesiyle birlikte tüm sonuçlarıyla ortadan kalkacak. 
     





</TEXT>
</DOC>
