<DOC>
<DOCNO> 115482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/27/son/sontur09.html </URL>
<DATE> 2002/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Hilton'daki tekno müzik partisine uyuşturucu gölgesi... 
</HEADLINE>
<TEXT>

     İstanbul Narkotik Şube Müdürlüğü'ne bağlı sivil ekipler, Hilton Convention Center'da düzenlenen bir tekno müzik partisinde denetim yaptı. 
     Kentteki eğlence merkezlerinde sık sık uygulama yapan İstanbul Narkotik Şube Müdürlüğü ekipleri, Hilton Oteli'nde toplantı ve sergi salonu olarak hizmet veren, zaman zaman da çeşitli gösteri ve eğlenceler için kullanılan Hilton Convention Center'da denetim yapmak için, Şişli Cumhuriyet Savcılığı'na başvurdu. 
     Savcılıktan alınan izin doğrultusunda Hilton Convention Center'a gelen ve aralarında bayan memurların da bulunduğu 30 sivil polis, Hip Productions tarafından organize edilen tekno müzik partisine, kendilerini müzikseverlere tanıtmadan katıldı. 
     Polisin burada yaptığı gözlem ve denetimler sonucu, uyuşturucu madde kullandıkları anlaşılan ya da durumları şüpheli görülen bazı kişiler, eğlenenleri rahatsız etmeden eğlence merkezinin bir başka bölümüne alındı. 
     Burada yapılan üst aramasında üzerlerinde uyuşturucu madde bulunan ve durumları şüpheli görülen bazı gençler, gözlem altına alındı. Diğer kişiler ise serbest bırakıldı. 
     Öte yandan, Hilton Convention Center'daki partide, dans müziğinde önemli yere sahip olan ve geçen yıl düzenlenen bir ankette ''dünyanın en iyi DJ'si'' seçildiği bildirilen John Digweed ve Phil Thompson tekno müzik meraklılarını coşturdu. 
     





</TEXT>
</DOC>
