<DOC>
<DOCNO> 145569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/26/son/sontur07.html </URL>
<DATE> 2003/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
MİT, üç saat boyunca Başbakan Erdoğan'a şunları anlattı... 
</HEADLINE>
<TEXT>

     Milli İstihbarat Teşkilatı MİT , Başbakan Recep Tayyip Erdoğan ve hükümet üyelerine bölgedeki gelişmelere ilişkin bir brifing verdi ve KADEK uyarısında bulundu. Brifingte Irak operasyonu sırasında Türkiye'ye yapılacak göçlerle birlikte KADEK'in uygun bir zemin bulacağı ve tekrar canlanabileceği istihbaratının alındığı bildirildi. 
     MİT tesislerindeki brifingte göç hareketlerine yönelik tedbirlerin alınması gerektiği üzerinde duruldu. KADEK'in Irak operasyonu sırasında tekrar örgütlenebileceği ve gelişen olayların onlar için uygun bir zemin olacağının üzerinde durulduğu brifingte bölgede gerekli tedbirlerin alındığının ve sürekli istihbarat çalışmalarının yapıldığı vurgulandı. 
     
     YOKSULLUK EN ÖNEMLİ SORUN 

     Ekonomiden sorumlu Devlet Bakanı Ali Babacan ile Maliye Bakanı Kemal Unakıtan'ın hazır bulunduğu brifingte, en önemli sorunun yoksulluk ve yolsuzluk olduğu belirtildi. Gelir dağılımı arasındaki uçurumların insanları suça yönelttiğinin ifade edildiği brifingte, bu çerçevede uyuşturucuya yönelenlerin de olduğu vurgulandı. Bu uyuşturucu ve kara paranın da terör örgütlerine aktarıldığı belirtildi. Terör örgütlerinin önünü tıkayabilmek için de uyuşturucuyu önlemeye yönelik tedbirlerin alınması gerektiği üzerinde duruldu. 
     PKK - KADEK'in Irak savaşına paralel olarak hareketlenmelerinin yanında şu andaki stratejisine ilişkin bilgiler de hükümete verildi. Ayrıca Hizbullah'ın çökertilmesiyle ilgili operasyonlar da anlatıldı. Brifingde Kuzey Irak'taki Kürt grupların yürüttüğü faaliyetler değerlendirilirken savaşın ardından Irak'ın yeniden yapılandırılması da ele alındı ve Irak'taki savaş sonrasında toprak bütünlüğünün korunması konusundaki hassasiyetler masaya yatırıldı. 
     Brifinge Erdoğan'ın yanı sıra Başbakan Yardımcıları Abdullah Gül, Abdüllatif Şener, Mehmet Ali Şahin, Adalet Bakanı Cemil Çicek, Maliye Bakanı Kemal Unakıtan, Milli Savunma Bakanı Vecdi Gönül ve Devlet Bakanı Ali Babacan katıldı. 
     




</TEXT>
</DOC>
