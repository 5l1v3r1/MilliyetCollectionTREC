<DOC>
<DOCNO> 120553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/23/spor/aspo.html </URL>
<DATE> 2002/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
TERİM'DEN SON FERMAN 
</HEADLINE>
<TEXT>

Florya’da takımı karşısına alan tecrübeli hoca, yapılması gerekenleri ve uyarılarını tek tek sıraladı, korkulu rüya görmek istemediğini söyledi 
     CÜNEYT KARAKAYA 

     1- Koşmayana forma yok. Takımın 1 numaralı futbolcusu olsanız bile mesaj çok açık Oynamayan alır çantasını gider. 
     
     2- Takım oyunu oynayın. Kişisel becerilerinizi bir kenara bırakın. Blok halinde hücum, blok halinde defans yapın. 
     
     3- Yan toplardan kaliteli orta gelmiyor. Gelene de forvet arkasını dönüyor. Topu görmeyen oyuncu pozisyonunu kaybeder. 
     
     4- Orta alana büyük iş düşüyor. Kilit bölge burası. Burada rakibi durdurup, forvetinizi burada atağa kaldıracaksınız. 
     
     5- Yabancılar da bize ayak uyduracak. Bir an önce Türkçe öğrenerek bizimle aynı duyguları paylaşmayı bilecek. 
     
     Oyuncuları ateşliyor 
     TRABZONSPOR galibiyetiyle morali düzelen Galatasaray Teknik Direktörü Fatih Terim, içinde oluşan kıvılcımla Gençlerbirliği maçı öncesinde takımını ateşlemeye çalıştı. Milliler’in dönmesiyle oyuncularını motive etmeye çalışan Fatih hocanın ilk düşüncesi, takım ruhunun yeniden ortaya çıkması... Bu nedenle idmanlarda sürekli konuşan Terim, "Şahsi beceri yok, birlik var" dedi. 
     
     Gözünün yaşına bakmam’ 
     KOŞANIN, çalışanın formayı kapacağına dikkat çeken Cim - Bom çalıştırıcısı, çalışmalar sırasında herkesin hareketli olmasını isteyerek, "Kim olursa olsun gözünün yaşına bakmam. Takımın bir numaralı oyuncusu bile olsa, oynamayan çantasını alır gider" mesajını futbolcularına aktardı. Fatih Terim, tercüman Mustafa Turgun aracılığıyla yabancılara da uyarıda bulundu. 
     
     Yan ortalara dikkat 
     TERİM ayrıca kilit ve sorunlu bölgenin orta alan olduğuna da dikkat çekerek, şunları söyledi "Burada kaybettiğimiz toplar kalemize tehlike olarak dönüyor. Birbirinizi görün, boşlukları kapatın. Verdiğim taktikleri de benimseyin. Ayrıca yan ortalar da kaliteli değil. Olanlara da zaten forvet arkasını dönüyor. Topu görmeyen oyuncu pozisyon kaybeder." 
     
     



 SPOR 




























</TEXT>
</DOC>
