<DOC>
<DOCNO> 120238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/21/son/sonspo20.html </URL>
<DATE> 2002/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da amatör branşlara destek... 
</HEADLINE>
<TEXT>

     1905 Galatasaraylı Yönetici ve İşadamları Derneği, sarı-kırmızılı kulübün amatör branşlarına maddi ve manevi destek sağlayacağını açıkladı. 
     Dernek başkanı Ulvi Süvarioğlu ile yönetim kurulu üyeleri, erkek basketbol takımının antrenmanlarını yaptığı Florya Metin Oktay Tesisleri'nde bulunan spor salonunda, teknik heyet ve oyuncuları ziyaret etti. 
     Süvarioğlu, dernek olarak basketbol, voleybol ve sutopu şubelerine destek olacaklarını ifade ederek, ''Ayrıca, her branşta bayan ve erkek olmak üzere 1'er sporcuya eğitim bursu vermeye başladık. Bu burs, milli olmuş sporcular için 300, olmamışlar içinse aylık 200 milyon lira olarak belirlendi. Gelecek yıllarda eğitim fonu oluşturarak bu desteği artırmayı hedefliyoruz'' dedi. 
     Voleybol branşının diğer büyük kulüpler Beşiktaş ve Fenerbahçe gibi zor durumda olduğunu kaydeden Süvarioğlu, bu branşta sporcuların yolculuk giderlerini kendilerinin karşılayarak destek vermeye çalıştıkları anlattı. 
     Süvarioğlu, ayrıca amatör branşlarda oyuncu takviye ihtiyacı olması durumunda maddi olanak sağlayabileceklerini bildirdi. 
     Orta ve uzun vadeli planlarının bulunduğunu kaydeden dernek başkanı Süvarioğlu, ''Florya Metin Oktay Tesisleri'nde, tribünleri olan ve kombine bilet satılabilecek, basketbol ve voleybol salonu yapmayı hedefliyoruz. Bunun maliyeti özelliklerine göre 500 bin dolar ile 1 milyon dolar arasında değişiyor. Salon yapıldığında bu branşlara ekonomik kaynak da sağlanacak'' diyerek sözlerini tamamladı. 
     
     KUNTER ''ŞAMPİYONLUĞU HEDEFLİYORUZ'' 
     Galatasaray Erkek Basketbol Takımı Antrenörü Erman Kunter ise, 1905 Galatasaraylı Yönetici ve İşadamları Derneği'nin verdiği desteğin oyuncular için önemli olduğunu dile getirdi. 
     Sporcuların böyle bir desteği arkalarında hissetmekle moral bulacağını ifade eden Kunter, ''Bu sezon kendi yağımızla kavrulmaya çalışıyoruz. Sadece maddi değil, manevi desteği de hissetmek çok önemli. Oyuncularımız artık çok daha iyi çalışacaklar'' dedi. 
     Kunter, Galatasaray Basketbol Takımı'nda görev yapan her antrenör ve oyuncunun hedefinin şampiyonluk olduğunu vurgulayarak, şöyle devam etti 
     ''Biz de şampiyonluğu hedefliyoruz. Ancak, bu yarışta bizden oran olarak daha şanslı takımlar var. Bizim ise şansımızın yüzde sıfır olmadığını söyleyebilirim.'' Lige verilen arayı çok iyi çalışarak değerlendirmeye çalıştıklarını ifade eden Kunter, ''Önümüzde İTÜ, Göztepe ve Büyük Kolej ile yapacağımız maçlar var. Önce bunları kazanıp, daha sonra Efes Pilsen, Türk Telekomspor ve Ülkerspor maçlarını düşünmeye başlayacağız. Amacımız bütün maçlarımızı da kazanmak'' diye konuştu. 
     





</TEXT>
</DOC>
