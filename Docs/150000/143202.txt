<DOC>
<DOCNO> 143202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/17/son/soneko22.html </URL>
<DATE> 2003/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Toyota üretimde çifte vardiyaya geçti... 
</HEADLINE>
<TEXT>

     Toyota Otomotiv Sanayii Türkiye A.Ş, yıl sonu için hedeflediği 73 bin adetlik araç üretimini gerçekleştirebilmek amacıyla çift vardiyaya geçti. 
     Toyota Otomotiv Sanayii Türkiye A.Ş'den yapılan açıklamada, çift vardiya uygulamasının 2003 yılı ve sonrasına ait büyüme hedefleri doğrultusunda atılan bir adım olduğu kaydedildi. 
     Açıklamaya göre, Toyota Türkiye, üretime başladığı 1994 yılından bu yana tarihinde ilk kez çift vardiya çalışıyor. Toyota'nın Adapazarı'ndaki fabrikasında bugün başlanan uygulama öncesinde, istihdam artışı ile uzun bir hazırlık ve eğitim süreci de yaşandı. 
     Toyota'nın Avrupa'daki üretim üslerinden biri olan Toyota Türkiye, bu yıl geçen yıla göre üretimde yaklaşık yüzde 87 artış gerçekleştirecek. 2003 yılı için üretimi hedeflenen 73 bin aracın büyük bir bölümü ihraç edilecek ve yaklaşık 600 milyon Euro'luk ihracat geliri elde edilecek. 
     Fabrikada yıl sonunda 2 bin 500 kişinin üzerinde istihdama ulaşılacak ve yıl içinde gerçekleştirilecek yatırım tutarı da 180 milyon Euro'yu bulacak. 
     Toyota Türkiye, Corolla'nın Sedan ve station wagon modellerinin üretim ve ihracatını gerçekleştiriyor, ayrıca, 3. bir modelin üretim hazırlıklarına da devam ediliyor. 2004'den itibaren sadece Türkiye'de üretilecek olan bu yeni model de Avrupa pazarına ihraç edilecek. 
     Açıklamada, geçen yıl Avrupa'da 755 bin adet araç ihracatı gerçekleştiren Toyota'nın Avrupa'da bu yıl için öngördüğü satış hedefinin 790 bin adet olduğu belirtilerek, Toyota Türkiye'nin de Avrupa'daki başarılara paralel olarak büyüdüğü vurgulandı. 
     





</TEXT>
</DOC>
