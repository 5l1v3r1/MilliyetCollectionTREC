<DOC>
<DOCNO> 108982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/22/son/sondun09.html </URL>
<DATE> 2002/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Slovakya'da seçimlerde merkez sağ önde... 
</HEADLINE>
<TEXT>

     Slovakya'da yapılan genel seçimlerin ilk sonuçlarına göre, iktidardaki merkez sağ partileri, yeni kurulan ANO'yu da koalisyona katmaları durumunda AB yanlısı yeni bir hükümet kurabilecek. 
     Seçime katılan bir partinin bir yetkilisinden edinilen ilk resmi sonuçlara göre, daha önce 3 kez başbakan olan Vladimir Meciar'ın HZDS partisi oyların yüzde 19.5'ini aldı. 
     Ancak Meciar'ın 1990'lı yıllardaki sert yönetimi nedeniyle çoğunluk hükümeti kuramayacağı belirtiliyor. Meciar'ın iktidara gelmesini engellemek için tecrit edileceği ve yeni geniş tabanlı bir sağ koalisyonun kurulacağı kaydediliyor. 
     Bu koalisyonun Batı ile ilişkileri geliştirmesi ve Slovakya'yı bu yılın sonunda NATO, 2 yıl içinde de AB'ye üyelik yoluna döndürmesi bekleniyor. 
     İlk seçim sonuçlarına göre, Başbakan Mikulas Dzurinda'nın SDKU partisi oyların yüzde 15.1'ini alırken, bugünkü hükümetin koalisyon ortakları Hıristiyan Demokratlar yüzde 8.2 ve etnik Macar SMK partisi yüzde 11.2 oy aldı. 
     Bu 3 partinin, yüzde 8 oy oranına ulaşan ve medya devi Pavol Rusko tarafından geçen yıl kurulan ANO partisi ile AB yanlısı yeni bir hükümet oluşturabilecekleri belirtiliyor. Böylece bu partiler 150 sandalyeli parlamentoda 78 sandalyeye sahip olacak. 
     





</TEXT>
</DOC>
