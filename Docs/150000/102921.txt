<DOC>
<DOCNO> 102921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/20/son/sondun35.html </URL>
<DATE> 2002/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Iraklı muhalifler büyükelçilik bastı 
</HEADLINE>
<TEXT>

     Irak muhalefetinin, Almanya'nın başkenti Berlin'deki Irak Büyükelçiliği'ni işgali devam ediyor. 
     Eylemi düzenleyen "Almanya'nın Demokratik Irak Muhalefeti"ne bağlı bir grup, yayımladığı bildiride, eylemin barışçı bir şekilde sürdürüldüğünü ve geçici olduğunu ifade etti. 
     Bildiride, amacın Irak Devlet Başkanı Saddam Hüseyin'in devrilmesi ve bu eylemin ülkenin bağımsızlığı yönünde atılan ilk adım olduğu belirtildi. 
     Berlin polisi, büyükelçilik binasından silah sesleri duyulduğunu, ancak gerçek mermiyle ateş edilip edilmediğinin henüz bilinmediğini açıkladı. 
     Polis, binada 4 ila 6 kişinin rehin tutulduğunu da belirtti. 
     Diğer yandan, Irak lideri Saddam Hüseyin yönetimine karşı muhalefetin önemli kesimini bünyesinde toplayan Irak Ulusal Kongresi INC , Berlin'deki Irak Büyükelçiliği'nin işgal edilmesini kınadı. 
     İşgalciler henüz bir talepte bulunmadı Almanya'daki Irak Büyükelçiliği'ni işgal eylemi sırasında meydana gelen çatışma sırasında binanın dışında yaralanan 2 kişinin hastaneye kaldırıldığı bildirildi. 
     Yaklaşık 200 polisin binayı kuşattığı, ancak Irak hükümetinin izni olmadan müdahele edemediği belirtildi. 
     Büyükelçilik binasında rehin alınan kişiler arasında maslahatgüzar Şamir Muhammed'in de olduğu, eylemcilerin henüz hiçbir talepte bulunmadığı bildirildi. 
     Almanya'daki muhalif gruplardan "Demokratik Irak Koalisyonu"nun temsilcisi Hans Branscheidt, eylemi gerçekleştirenlerin muhtemelen BAAS partisinin eski üyeleri olduğunu ifade ederek, bu kişilerin, Irak Devlet Başkanı Saddam Hüseyin'in düşürülmesi konusunda yapılan müzakerelerde dikkate alınmadığını kaydetti. 
     İşgalciler, Deutsche Welle DW adlı televizyonu telefonla arayarak, yaklaşık 20 kişi olduklarını ve büyükelçilik görevlileri ile "barışçı şekilde oturup tartıştıklarını" belirttiler. 
     Eylemlerini "Irak'ın bir parçasının diktatörlükten kurtarılması" olarak nitelendiren işgalciler, "Irak'ta her gün hükümet tarafından öldürülen ve işkence gören 20 milyon Iraklı adına sembolik olarak hareket ettiklerini" kaydettiler. 
     





</TEXT>
</DOC>
