<DOC>
<DOCNO> 148710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/10/siyaset/siy01.html </URL>
<DATE> 2003/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Yardıma evet, K.Irak’a hayır 
</HEADLINE>
<TEXT>

Ankara, 1 milyar dolarlık hibe ya da 8.5 milyar dolarlık kredi yardımının, TSK’nın Kuzey Irak’a girmemesi koşuluna bağlanmasının kabul edilemeyeceğini Washington’a bildirdi 
     UTKU ÇAKIRÖZER Ankara 

     Türkiye ABD’ye, 1 milyar dolarlık hibe ya da 8.5 milyar dolarlık kredi yardımını, Türk askerinin Kuzey Irak’a girmemesi koşuluna bağlamasının kabul edilemez olduğunu bildirdi. 
     Washington Büyükelçisi Faruk Loğoğlu ve Türk Dışişleri Bakanlığı kanalıyla yapılan uyarılarda, mali yardım için Amerikan Kongresi’nin iki kanadında ayrı şartlar getirildiği anımsatıldı. 
     
     FARKLI METİNLER BİRLEŞTİRİLDİ 
     Bu uyarılarda, Senato’dan geçen "Türkiye, Kuzey Irak’a tek taraflı birlik sevk ederse bu fonların hiçbiri verilmeyebilir" ifadelerinin kabul edilemez olduğu vurgulandı. 
     Temsilciler, Meclisi’nden gelen Türkiye’ye yardımın, "Irak’a insani yardım ve ABD ile işbirliği" koşuluna bağlanmasıysa Ankara’da "makul" karşılandı. Ankara, Türkiye’nin zaten Kuzey Irak’taki ABD birliklerine lojistik yardımı sürdürdüğünü ve bölgeye insani yardım girişine katkıda bulunduğunu kaydetti. 
     Senato ve Temsilciler Meclisi’nde ortaya çıkan farklı metinlerin uzlaşmazlık komitesinde birleştirildiğini anımsatan Dışişleri kaynakları, bu toplantı öncesi Senato’nun "asker sokmama" şartının kesinlikle kabul edilmeyeceğinin ABD’ye iletildiğini bildirdi. 
     
     POWELL’A SÖYLEDİK 
     Cumhurbaşkanı Ahmet Necdet Sezer ve Başbakan Recep Tayyip Erdoğan, ABD Dışişleri Bakanı Colin Powell’a, "8.5 milyar dolarlık kredi Türkiye’nin isteği değil. Bu yardımı siz yapmaya karar verdiğinize göre, Türk ve ABD kamuoyunda yeni pazarlık havası veren koşullara bağlanmasından kaçınmanız gerekir. Yardıma şart konması rencide edici olur" mesajı vermişti. 
     


SİYASET 


















</TEXT>
</DOC>
