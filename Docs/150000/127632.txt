<DOC>
<DOCNO> 127632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/29/son/sontur05.html </URL>
<DATE> 2002/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Para, aşktan üstün geldi 
</HEADLINE>
<TEXT>

     Uludağ Üniversitesi'nce UÜ yapılan araştırma, şans oyunlarında büyük ikramiye kazanma tutkusunun, aşktan dahi üstün tutulduğunu ortaya çıkardı. Milli Piyango'nun yılbaşı büyük ikramiyesini 8 trilyon lira olarak açıklamasının ardından başlayan yoğun talebin ardındaki nedenler, UÜ İktisadi ve İdari Bilimler Fakültesi öğretim üyesi Doç. Dr. Erkan Işığıçok tarafından gerçekleştirilen araştırmada ortaya konuldu. 
     Ayda en az 1 kez herhangi bir şans oyunu oynayan 1520 kişi üzerinde yapılan araştırmaya göre, şans oyunu oynayan her 3 kişiden biri, ''günün birinde bir sihirli değneğin tüm yaşamanı değiştireceğine'' inanıyor. 
     Araştırmaya katılan kişilere yöneltilen ''bir şans perdesi olduğunu ve bu perdeyi açmanız durumunda ölüm de dahil olmak üzere çok kötü olaylar olabileceği veya hayal edemeyecekleri kadar zenginlikler olabileceği gibi bir durum varsa ve şanslar eşit olsa, perdeyi açar mısınız'' sorusuna verilen yanıt ise insanların ne kadar ''gözü kara'' hale geldiğini ortaya koyuyor. Araştırmaya katılanlardan yüzde 42,5'lilk kesimi, soruya ''açarım'' yanıtı verirken, ''açmam'' yanıtı verenlerin oranı yüzde 41,78'de kaldı. Yüzde 15,72'lik kesim ise bu büyük risk konusunda kararsız kalacağını ifade etti. 
     Şans perdesini açma eğiliminde olanların büyük çoğunluğunu at yarışı oynayanların oluşturması, bu kişilerin şans oyunu meraklıları arasında en ''güzü karalar'' olduğunu ortaya çıkardı. 
     
     TAKIMLARINA FAYDALARI OLMAYACAK 
     Şans oyunu oynayanların yüzde 68.95'lik kısmı, büyük ikramiye çıkması halinde yaşamlarını tamamen değiştirme eğilimi taşıyor. 
     ''Büyük ikramiyeyi kazanmaları halinde yapacakları ilk şey'' sorulan kişilerin yüzde 25,26'sı lüks bir ev satın almayı hedeflerken, yüzde 22,37'sinin son model otomobil hayali kurduğu saptandı. Ankete katılanların yüzde 21,45'lik kısmı ilk iş olarak akrabalarına ve yakın çevresine yardımı düşünürken, tuttuğu futbol takımına bağış yapmayı planlayanların sadece yüzde 0,86'lık bir dilimi oluşturması dikkati çekti. 
     
     AŞKTAN DA ÜSTÜN 
     Ankete katılanlara yöneltilen ''hayatta gerçekleşmesini en çok istediğiniz olay'' sorusuna, yüzde 33,88'lik kısmı ''şans oyunlarında büyük ikramiyeyi kazanmak'' yanıtını verdi. ''Etkisi uzun yıllar sürecek kalıcı bir aşk veya mutlu bir evlilik'' yanıtı verenlerin oranının, yüzde 25,86 ile büyük ikramiye tutkusunun gerisinde kalması dikkati çekti. Ankete katılanların yüzde 9,14'ü ünlü sanatçı ya da sporcu olmayı, yüzde 5,79'u ise milletvekili olmayı her şeyin üstünde tuttuğunu ifade etti. Mutlu olmasa da 10 trilyonu olan zengin biriyle evlenmeyi tercih edenlerin oranı ise yüzde 3,16'da kaldı. 
     
     BASININ İŞİ ZOR OLACAK 
     Araştırma, özellikle 8 trilyonluk Milli Piyango'nun yılbaşı ikramiyesini kimin kazandığını bilmek isteyecek meraklılar ile bu kişiyi ortaya çıkarmaya çalışacak gazetecileri üzecek bir sonucu da ortaya çıkardı. 
     Şans oyunu oynayanların yüzde 66,84'ü, kimliğini gizleme eğilimi taşırken, sadece yüzde 25,74'ü Ankara'ya gidip, büyük ikramiyenin çekini kimseden gizlenmeden almayı planlıyor. 
     





</TEXT>
</DOC>
