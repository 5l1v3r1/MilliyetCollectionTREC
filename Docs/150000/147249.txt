<DOC>
<DOCNO> 147249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/03/son/sondun46.html </URL>
<DATE> 2003/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kimyasal korkusu... Ölü Irak askerlerinde gaz maskesi görüldü 
</HEADLINE>
<TEXT>

     Bağdat'a 10 km uzaklıkta oldukları bildirilen koalisyon güçleri, Irak ordusunun kimyasal silah saldırısından endişe ediyor. 
     CNN televizyonunun haberine göre, koalisyonun Avustralyalı güçlerinin komutanı Tuğgeneral Maurie McNarn, Bağdat ve dışında meydana gelecek çarpışmalarda kimyasal silah kullanılabileceği yönünde bazı işaretler bulunduğunu belirtti. 
     Savaşın asıl zorlu kısmının bundan sonra olduğuna inandıklarını söyleyen Avustralyalı komutan, Bağdat'a yaklaştıkça Irak rejiminin daha umutsuz hale geldiğini ve kimyasal silah kullanma riskinin arttığını kaydetti. 
     CNN'in cepheden savaşı aktaran muhabiri de Bağdat yolunda ilerlerken, öldürülen bazı Irak askerlerinin gaz maskesi taktıklarının görüldüğünü bildirdi. 
     CNN muhabiri, Amerikan askerlerinin ciddi bir direnişle karşılaşmadıklarını, yolun iki tarafından zaman zaman hafif silahlarla ateş açıldığını belirtti. 
     Askeri uzmanlar, kimyasal saldırı endişesiyle birlikte giderek artan hava sıcaklığının da koalisyon güçleri için sıkıntı olduğunu belirtiyorlar. 
     Hafta sonunda 39-40 dereceye ulaşması beklenen hava sıcaklığında, kısa adı MOPP Mission Oriented Person Protection olan ve kimyasal saldırıdan koruyan kıyafetleri giymenin büyük sorun oluşturacağı kaydediliyor. 
     Uzmanlar, yaklaşık 30 derece sıcaklıkta bu kıyafeti giyen askerin sıcaklığı 60 derece hissettiğini ifade ediyorlar. 
     Bu arada, CNN televizyonu, Ebu El Hasib bölgesinde koalisyon güçlerince ortaya çıkarılan işkence odalarının görüntülerini yayınladı. 
     Görüntülerde, kurbanlara elektrik verildiği anlaşılan bir oda ile kancaların asılı durduğu ve yastık ile döşeklerin bulunduğu başka odalar yer alıyor. 
     





</TEXT>
</DOC>
