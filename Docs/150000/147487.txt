<DOC>
<DOCNO> 147487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/04/son/sondun35.html </URL>
<DATE> 2003/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
"Sarhoş" papağanlar ayılınca... 
</HEADLINE>
<TEXT>

     Bulgaristan-Türkiye sınırındaki Kaptan Andreevo kapısında, Bulgaristan'a kaçak olarak sokulmaya çalışılan 20 ''sarhoş'' papağan gümrük kontrolü sırasında kafesten kaçınca ortalık karıştı. 
     Gümrük görevlileri, bir yolcu otobüsünün bagajında kafes içinde kaçak olarak Bulgaristan'a sokulmaya çalışılan 20 papağan ele geçirdi. Gümrük kontrolü sırasında sesleri çıkmasın diye sularına rakı katılarak uyuşturulan papağanlar, işlemlerin uzaması üzerine ayıldı. Papağanlar, kapısı açık unutulduğu için de gümrük görevlilerinin el koyduğu kafesten kaçmayı başardı. 
     Kaçışın ardından ise Kaptan Adreevo gümrük kapısında tam bir şamata başladı. Gümrük görevlileri, polisler ve yolcular papağanları yakalayabilmek için seferber oldu. Yaklaşık iki saat süren kovalamaca sonunda, 20 papağandan sadece ikisi yakalanabildi. 18 papağan ise Türk-Bulgar sınırında özgürlüğüne kavuştu. 
     Papağan krizi yüzünden kontrol işlemleri bir süre askıya alındığı için Türk-Bulgar sınırında uzun bir kuyruk oluştu... Sınır kapısı, sadece iki papağanın yakalanmasının ardından normale döndü. 
     





</TEXT>
</DOC>
