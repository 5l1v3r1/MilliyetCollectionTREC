<DOC>
<DOCNO> 136408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/12/spor/spo04.html </URL>
<DATE> 2003/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kasetli başvuru 
</HEADLINE>
<TEXT>

Trabzonspor, Elazığ maçının görüntülerini hem Futbol Federasyonu, hem de MHK Başkanı Bülent Yavuz’a göndererek hakem Cem Papila’yı şikayet etti 
     Kollar sıvandı 
     ELAZIĞSPOR maçında kaybedilen iki puanın faturasını hakem Cem Papila’ya çıkaran Trabzonspor hakkını aramak için kolları sıvadı. Başkan Özkan Sümer, "Biz masaya yumruğumuzu vurmayı değil, ilişki kurmayı uygun gören bir yönetimiz. Puan kaybetmemizin tek nedeni olarak hakemi görmek de bizi yanılgıya düşürür" demesine rağmen, federasyon nezdinde girişimlere başlandı. 
     
     Sümer uyardı 
     KARŞILAŞMANIN görüntüleri Federasyon Başkanı Haluk Ulusoy ile MHK Başkanı Bülent Yavuz’a gönderildi ve Cem Papila resmen şikayet edildi. Başkan Sümer’in ise yöneticileri uyararak, "Hakemlerle ilgili kamuoyunda fazla konuşmayın. Biz hakkımızı arar, gerekli yerlerde mücadelemizi veririz. Unutmayın aynı hakem 4-5 hafta sonra yeniden bizim maçımıza verilebilir" dediği öğrenildi. 
     
Aurelio sıkıntısı      BORDO - Mavili takımda bir türlü sözleşme yenilemeyen ve form grafiği giderek düşen Aurelio, Teknik Direktör Samet Aybaba’yı kara kara düşündürmeye başladı. Brezilyalı oyuncuyu spekülasyona girmemek için yedeğe de çekemeyen tecrübeli hocanın yakın çevresine "Bu sefer de yönetim istemiyor, Aurelio’yu harcıyor" eleştirileri başlayacak diye dert yakındığı ifade edildi. 
     
Basınla özel sohbet      TEKNİK Direktör Samet Aybaba dün ilk kez evinin kapılarını basına açtı. Bayram nedeniyle gazetecileri ağırlayan ve bir süre sohbet eden tecrübeli hocanın sekerek yürümesi dikkat çekti. Aybaba durumu soran gazetecilere gülerek, "Elazığ maçında kulübede sevinenlerden biri ayağımın üzerine düştü. Sağ ayak küçük parmağım kırıldı" yanıtını verdi. 
     



 SPOR 


























</TEXT>
</DOC>
