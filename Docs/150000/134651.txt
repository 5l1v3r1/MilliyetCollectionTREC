<DOC>
<DOCNO> 134651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/02/son/sontur15.html </URL>
<DATE> 2003/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağlık Bakanlığı muayenehaneler kapatılmayacak 
</HEADLINE>
<TEXT>

     Sağlık Bakanlığı Müsteşarı Necdet Ünüvar, kamuda çalışan doktorların özel muayenehanelerinin kapatılmasının söz konusu olmadığını bildirdi. 
     Bolu Koru Otel'de, Sağlık Bakanı Recep Akdağ ve bakanlık bürokratlarının katıldığı çalışma toplantısında, soruları yanıtlayan Ünüvar, toplantıda, Bakan ile birlikte, kamuda çalışan hekimlerin meslek onurlarını zedelemeden kişisel performanslarına dayalı çalışmalar ile gelirlerin artmasına yönelik birtakım düzenlemeler yapmayı konuştuklarını belirtti. 
     Ünüvar, toplantıda kamuoyu nezdinde kanayan bir yara olan olumsuzlukların da ortadan kaldırılmasına yönelik çalışmalar yapıldığına işaret ederek ''Hekimler kamuda çalışma performanslarına göre daha çok kazanacak. Bu çalışma hekimler arasında eşitliği getirecek. Çalışan hekim emeğinin karşılığını alacak. Hastalar kendi hekimlerini kendileri seçecek, hekimlerini seçerken de hekimlerin başarısını göz önünde bulunduracak'' diye konuştu. 
     
     ÖZEL MUAYENEHANELER 
     Sağlık Bakanı Recep Akdağ'ın yaptığı çalışmaların kamuoyunda bazıları tarafından yanlış anlaşıldığını anlatan Ünüvar, ''Bakanlığımızın yaptığı çalışma kapsamında kamuda çalışan doktorlara ait özel muayenehanelerin kapatılması söz konusu değil. Yapılan çalışma tamamen hekimlerin kişisel performanslarının ve hasta memnuniyetinin sağlanmasına yönelik'' dedi. 
     





</TEXT>
</DOC>
