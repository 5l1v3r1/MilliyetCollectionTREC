<DOC>
<DOCNO> 101481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/12/son/sonspo16.html </URL>
<DATE> 2002/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Özhan Canaydın "Kötü tezahüratı önlemeye kararlıyız" 
</HEADLINE>
<TEXT>

     Galatasaray Kulübü Başkanı Özhan Canaydın, 3 büyük ve kardeş kulüp olarak statlarda kötü tezahüratı önlemek için kararlı olduklarını söyledi. 
     Özhan Canaydın, yaptığı açıklamada, daha önce medya aracılığıyla belirttikleri gibi 3 kardeş kulübün, bu yıl ''Fair Play''i her anlamda gerçekleştirmek ve statlardaki küfürü ve kötü tezahüratı tamamıyla yok etmek amacıyla elinden gelen herşeyi yapacağını vurguladı. 
     Tüm telkinlere ve çabalara karşın münferit bazı çirkin tezahüratların yapıldığının görüldüğünü anlatan Canaydın, açıklamasını şöyle tamamladı 
     ''Galatasaray Kulübü olarak bu konudaki tutumumuzdan ve kararlılığımızdan ödün vermeden beraberce koyduğumuz hedefe ulaşmak üzere tüm çalışma ve gayretlerimize devam edeceğimizi belirtmek isterim. 3 kardeş kulüp olarak statlardaki kötü tezahüratı önlemek için kararlıyız.'' 
     





</TEXT>
</DOC>
