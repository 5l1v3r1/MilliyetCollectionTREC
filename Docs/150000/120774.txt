<DOC>
<DOCNO> 120774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/24/son/sondun23.html </URL>
<DATE> 2002/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Annan'ın planı Rum Kesimi'ni karıştırdı... 
</HEADLINE>
<TEXT>

     BM Genel Sekreteri Kofi Annan'ın Kıbrıs sorununun çözümü amacıyla 11 Kasım'da taraflara sunduğu belgenin içeriğinin, Avrupa Birliği, Yunanistan ve Kıbrıs Rum Yönetimi'nce önceden bilindiği yönünde Rum basınında çıkan haberler, Rum kesiminde yoğun tartışmalara yol açtı. 
     Komünist AKEL Partisi'nin Genel Sekreteri ve Meclis Başkanı Dimitris Hristofyas, Rum Yönetimi Sözcüsü Mihalis Papapetru ve Rum Yönetimi lideri Glafkos Klerides'in Müsteşarı Pandelis Korus'a bu konuda yöneltilen suçlamaların ''doğru olmaması'' dileğinde bulundu. 
     ''Aksi halde büyük bir sorun meydana gelecek'' diyen Hristofyas, ''Papapetru ile Kuros, Klerides'in onayı ile mi hareket ediyor '' diye sordu. 
     Rum kesiminde Şubat ayında yapılacak ''başkanlık'' seçimlerinin en güçlü adayı olan Demokratik Parti DİKO Başkanı Tasos Papadopulos da, olayı yalanlayan açıklamaların tatmin edici olmadığını, basında çıkan belgelerin yapılan açıklamaları yalanladığını kaydetti. 
     Konuyla ilgili Ulusal Konsey'e bilgi verilmemesini eleştiren Papadopulos, ''Bu durumda Ulusal Konsey'in rolüne gölge düşürüldü'' dedi. 
     Yunanistan'ın Rum kesimindeki Büyükelçisi Hristos Panagapolus ise planın içeriğini ve ne zaman sunulacağını ne Atina'nın, ne de Rum tarafının bildiğini savundu. 
     Rum basınında dün çıkan haberlerde, AB Komisyonu'nun 16 Ekim 2002 tarihli bir belgesinde, Annan planının Kopenhag zirvesi öncesinde sunulması yönünde, Hristofyas ve Kuros'un Avrupa Birliği yetkililerine onay verdiği, AB belgesinde yer alan önerilerin Annan planının bazı bölümleriyle aynı olduğuna dikkat çekilmişti. 
     





</TEXT>
</DOC>
