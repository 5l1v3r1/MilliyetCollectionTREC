<DOC>
<DOCNO> 144487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/22/son/sondun10.html </URL>
<DATE> 2003/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaş nedeniyle bazı ünlüler Oscar törenine katılmayacak 
</HEADLINE>
<TEXT>

     Irak savaşı, her yıl Hollywood ünlülerinin geçit töreni gibi geçen Oscar gecesini "yıldızsız" bıraktı. Savaş nedeniyle törene gelmeyecek ünlüler kervanına Tom Hanks, Will Smith ve Cate Blanchett da katılırken, Oscar adaylarından Meryl Streep'in de gecede yer almayacağı tahmin ediliyor. 
     Savaş devam ederken "eğlenceyi içine sindiremeyen" ünlüler, birer birer açıklamalarda bulunuyor. 
     Oscar ödülünü iki kez kucaklayan Tom Hanks, törene katılmaktan vazgeçtiğini duyurdu. Hollywood'un en güçlü ve önemli isimlerinden Hanks'in bu açıklamayı yapması dikkat çekici bulunurken, başka oyuncuların da Hanks'i izleyebileceği ifade edildi. Hanks, aktris eşi Rita Wilson'ın da törene katılmayacağını belirtti. 
     Londra'da bulunan "Yüzüklerin Efendisi" filminin oyuncularından Cate Blanchett ile törende bir ödülü sunacak olan Will Smith de geceye katılmayacaklarını açıkladılar. Oscar adaylarından Meryl Streep'in de törene katılmayabileceği ifade edildi. 
     Savaş olursa törenlere katılıp katılmamayı düşüneceğini açıklayan Nicole Kidman'ın basın sözcüsü ise yıldızın törende yer alacağını bildirdi. 
     Bu arada, aralarında Dustin Hoffman, Ben Affleck ve Julianne Moore'un da bulunduğu bir grup ünlü, üzerinde barış sembolü bulunan rozetlerle geceye gelecek. 
     Oscar törenlerinden sonra yıldızlara evsahipliği yapan görkemli partiler de bu yıl basına kapatıldı. Parti organizatörleri, yıldızların basından rahatsız olabileceği için bu karara vardıklarını belirterek, "Eğer, sanatçılardan biri kameralara gülerken ya da eğlenirken yakalanırsa duyarsızlıkla suçlanabilir" açıklamasında bulundular. 
     Öte yandan, Oscar ödüllü aktris Angelina Jolie'nin Oscar töreninde giyeceği kıyafet Londra'da çalındı. 
     Yıldızın 4 bin 500 dolarlık kırmızı elbisesinin İngiliz modacı Scott Henshall'ın arabasından çalındığı belirtilirken, modacı Henshall kıyafeti getirene ödül vereceğini söyledi. 
     Aktris Halle Berry ise törende giyeceği kıyafetin göz kamaştırıcı olmasını istediğini kaydetti. Yıldızın, bu kıyafetin Irak'ta savaşa ABD'li askerler için moral kaynağı olabileceğini düşündüğü belirtildi. 
     





</TEXT>
</DOC>
