<DOC>
<DOCNO> 120755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/24/son/sondun04.html </URL>
<DATE> 2002/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin, Irak'ta 3 aşamalı yönetim planı hazırladığı iddia edildi 
</HEADLINE>
<TEXT>

     ABD'de yayınlanan haftalık haber dergisi US News and World Report, Başkan George Bush yönetiminin, Irak'ta Devlet Başkanı Saddam Hüseyin rejimini devirmesinin ardından 3 aşamalı yönetim planı üzerinde çalıştığını yazdı. 
     Dergi, adlarını açıklamadığı Amerikalı yetkililere dayanarak verdiği haberde, bu planın yönetimin üst kademelerinde destek bulduğunu ve yakın zamanda onay için Bush'a sunulabileceğini belirtti. 
     Dergiye göre, ABD, Saddam rejiminin devrilmesinin ardından ilk olarak Irak'ın Amerikalı bir general tarafından yönetilmesini planlıyor. Bu kişinin, Orgeneral Tommy Franks olabileceği kaydediliyor. 
     Askeri idarenin 6 ay ile 1 yıl arasında sürmesi ümit ediliyor. 2. aşamada ise Irak'ın uluslararası ağırlıklı bir yönetim tarafından idare edilmesi ve Iraklı yetkililerin giderek bu yönetimdeki ağırlıkları artarken ABD askerlerinin sayısının azaltılması öngörülüyor. 
     Planın 3. aşamasında ise yönetimin, Irak nüfusunun her kesimini temsil edecek hükümete devredilmesi planlanıyor. Dergiye göre işler yolunda giderse bu aşamaya 2 yıl içinde ulaşılması hedefleniyor. 
     US News and World Report dergisi, ABD bu plan çerçevesinde yönetimi hemen şimdiki Iraklı muhaliflerden oluşacak bir yönetime devretmeyi düşünmüyor. ABD, şu sıralarda sürgünde Irak hükümeti kurulmasına da karşı çıkıyor. Bu kararlara Iraklı muhalifler arasında bitmek bilmeyen kavga ve çekişmelerin yol açtığı kaydediliyor. 
     





</TEXT>
</DOC>
