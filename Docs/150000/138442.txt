<DOC>
<DOCNO> 138442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/22/son/sontur03.html </URL>
<DATE> 2003/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da kar fırtınası var... 
</HEADLINE>
<TEXT>

     İstanbul’da sabaha karşı etkisini artıran kar yağışı kentte yaşamı olumsuz etkiliyor. 
     Özel Dersaneler Birliği, İstanbul’daki dersanenelerin bir günlüğüne tatil edildiğini açıkladı. 
     Yetkililer, İstanbullu’lara zorunlu olmadıkça dışarı çıkmamaları konusunda bir kez daha uyarıyor. 
     Vapur seferleri gecikmeli yapılırken, yolların kapanmaması için çalışmalar aralıksız sürüyor. TDİ Şehir Hatları İşletmesi yetkilileri, yoğun kar yağışının görüşmesafesini düşürmesi nedeniyle, Üsküdar-Kabataş ve Üsküdar-Beşiktaş vapur seferlerinin gecikmeli yapıldığını belirttiler. 
     Yağış sabah saatlerinde trafikte de yoğunluk yaşanmasına neden olurken, Gaziosmanpaşa Hoca Ahmet Yasevi Bulvarı'nda 8 aracın karıştığı bir zincirleme trafik kazası meydana geldi. Kazada, araçlarda maddi hasar oluştu. 
     İstanbul Büyükşehir Belediyesi yetkilileri, Yol Bakım Müdürlüğü'nebağlı ekiplerin sürekli çalıştığını ve kapalı yol bulunmadığını belirterek, sorunlu bölgelere anında müdahale edildiğini kaydettiler. 
     4 gündür aralıklarla devam eden kar yağışı İstanbul’da bu sabaha karşı etkisini artırdı. İstanbul Büyükşehir Belediyesinin yüksek yoğunluklu c planına geçtiği tuzlama çalışmaları 24 saat devam ediyor. 
     Tipiye çeviren kar yağışı tüm çalışmalara rağmen trafikte yaşanan sorunları engelleyemiyor. Günlerdir devam eden ikazlara karşın zincirsiz yola çıkan araçlar, onlarca kazaya neden oldu. 
     Gece boyunca süren tuzlama çalışmaları sonucu ana arterlerde trafik akışı kesintisiz sürüyor, ancak özellikle İstanbul’un yüksek kesimlerindeki ara yolların büyük bölümü karla kaplı. 
     
     BOĞAZ, TANKER GEÇİŞİNE KAPATILDI 

     İstanbul'daki olumsuz hava koşulları nedeniyle boğaz transit tanker geçişine kapatıldı. 
     Denizcilik yetkilileri, kentteki olumsuz hava koşulları ve yoğun kar yağışı nedeniyle görüş mesafesinin düşmesi üzerine İstanbul Boğazı'nın iki yönlü olarak tankerlerin transit geçişlerine kapatıldığını bildirdiler. 
     Yetkililer, radarı faal olan küçük kuru yük gemilerinin ise geçiş yapabildiğini kaydettiler. 
     
</TEXT>
</DOC>
