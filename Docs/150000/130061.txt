<DOC>
<DOCNO> 130061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/10/son/sontur08.html </URL>
<DATE> 2003/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakim ve savcı "rüşvet almaktan" mahkeme önünde... 
</HEADLINE>
<TEXT>

     Kayseri'nin Yeşilhisar İlçesi'nde, rüşvet aldıkları iddiasıyla Hakimler ve Savcılar Yüksek Kurulu kararıyla meslekten atılan eski Cumhuriyet Savcısı İsmet Tuncer ile eski hakim Turhan Uysal'ın yargılanmasına devam edildi. 
     Kayseri'nin Develi İlçesi Ağır Ceza Mahkemesi'nde yapılan duruşmada, tutuklu sanık Turhan Uysal ile tutuksuz yargılanan İsmet Tuncer hazır bulunurken, tutuksuz sanıklar Celal Yıl, Aytaç Saraçel, Mustafa Sedat Dezgahçı, Ömer İkbal Ayar, Ali Han Ün ve İbrahim Sönmez ile gıyabi tutuklu sanıklar Hüseyin Kılıç ve Muharrem Kılıç, duruşmaya gelmedi. 
     İsmet Tuncer, 3 yıldır süren davaya İstanbul'dan geldiğini, bunun kendisine maddi külfeti olduğunu belirterek, ''3 yıldır süren davada 8 ay tutuklu kaldıktan sonra, 2 milyar lira kefaletle tahliye edilmiştim. Kefalet bedelinin iadesini ya da duruşmalardan vareste tutulmamı, bunlar olmadığı takdirde Mart ayındaki celsede tutuklanmamı talep ediyorum'' dedi. 
     Tutuklu sanık Turhan Uysal'ın avukatı da delillerin toplandığını, gıyabi tutuklu sanıkların hala yakalanamadığını ifade ederek, müvekkilinin tahliye edilmesini istedi. 
     Mahkeme heyeti, İsmet Tuncer'in duruşmalardan vareste tutulmasına, Turhan Uysal'ın tutukluluk halinin devamına karar vererek, gıyabi tutuklu sanıkların bugüne kadar yakalanamayışının nedenlerinin emniyet birimlerinden sorulması için duruşmayı erteledi. 
     Eski savcı İsmet Tuncer, duruşmanın ardından gazetecilere yaptığı açıklamada, Avrupa İnsan Hakları Sözleşmesi'nin 6. maddesinin, yargılamanın makul zamanda bitirilmesini, Hakimler ve Savcılar Yasası'nın 95. maddesinde de hakim ve savcı yargılamalarının 3 ayda bitirilmesini öngördüğünü belirterek, ceza yargılaması bittikten sonra disiplin dosyasının ele alınması gerektiğini, ancak acele davranılıp ''hukuk faciasına'' yol açıldığını savundu. 
     
     ''KURUL KARARI BASKI YARATIYOR'' 
     Hakimler ve Savcılar Yüksek Kurulu'nun, ceza yargılamasının bitmesini beklemeden kendisini meslekten ihraç ettiğini öne süren Tuncer, şunları söyledi 
     ''Hakimler, isteyerek ya da istemeyerek disiplin yargılamasından etkileniyorlar. Hakimler ve Savcılar Yüksek Kurulu'nun bu tip kararları, zaman zaman adalet üzerinde baskı yaratıyor. Benim üzerimdeki iddia, rüşvet alıp hakimi azmettirdiğim yönündeydi. Umarım kurul, yargılandığım ceza dosyasını inceler ve benim suçsuzluğumu, bir sanığın gıyabi tutuklu olduğu halde cezaevinden elini, kolunu sallayarak çıktığını, bir cumhuriyet savcısının 10 ay davayı Yeşilhisar Adliyesi'nde kasıtlı olarak beklettiğini görür. Bu dava, kesinlikle bir tez konusu. Yargılamanın nasıl yapılmaması gerektiği, bu davada bütün yönleriyle görülebilir.'' 
     
     ''KURUL KARARLARI YARGI DENETİMİNE AÇILMALI'' 
     Türkiye'deki bazı kurul kararlarının yargının üzerinde olduğunu ifade eden İsmet Tuncer, şöyle konuştu 
     ''AKP hükümetinden, Askeri Şura kararları da dahil olmak üzere İnsan Hakları Mahkemesi'nin içtihatları doğrultusunda, Hakimler ve Savcılar Yasası'nda değişiklik yapılması, tüm eylem ve işlemlerin yargı denetimine açılması yönünde girişimlerde bulunmasını talep ediyorum.'' 
     
     TUTUKLANMASINI TALEP ETTİ 
     Eski savcı Tuncer, duruşma sırasında tutuklanmasını talep etmesiyle ilgili olarak, 3 yıldan beri hayatını kazanacak bir işle uğraşamadığını, avukatlık dahi yapamadığını belirterek şöyle devam etti 
     ''İstanbul'dan Kayseri'ye gelip gitmenin maddi külfeti var. Kefaletle tahliye edildiğim için, duruşmalara gelmediğim takdirde kefalet ücretim yanacak. Sırf kefalet ücretimi elde edebilmek için Mart ayından sonra tutuklanmamı talep ettim. Mahkeme heyeti bu isteğimi reddetti, ancak duruşmalardan vareste tutulmama karar verdi. Bu sayede iş bulup çalışabileceğim.'' İsmet Tuncer, davanın bugüne kadar sonuçlanamamasında, gıyabi tutuklu sanıkların yakalanamayışının payının önemli rol oynadığını öne sürerek, Muharrem Kılıç'ın, davaya başlandığı sırada başka bir suçtan Bursa'da cezaevinde tutukluyken, Yeşilhisar Sulh Ceza Mahkemesi tarafından hakkında verilmiş gıyabi tutuklama kararı olduğu halde tahliye edildiğini söyledi. Tuncer, ''Bu konuda bir müfettiş tayin edilerek, duruşma safahatı incelenmeli. Müfettiş, bu yargılamanın neden 3 yıldır sürdüğünü 1 günlük incelemesinde ortaya çıkarabilir'' diye konuştu. 
     Tuncer, ''adil şekilde yargılanmadığı'' gerekçesiyle, geçen yıl Avrupa İnsan Hakları Mahkemesi'ne başvurmuştu. 
     Yeşilhisar eski savcılarından İsmet Tuncer ile Yeşilhisar Adliyesi'nde görev yapan eski hakim Turhan Uysal hakkında, Bursa'da bulunan bir araziyle ilgili olarak açılan davada, rüşvet alarak sahte mahkeme kararı çıkardıkları, resmi evrakta sahtecilik yaptıkları iddiasıyla Adalet Bakanlığı müfettişlerince soruşturma açılmış, Hakimler ve Savcılar Yüksek kurulu da Tuncer ve Uysal'ı meslekten atmıştı. 
     





</TEXT>
</DOC>
