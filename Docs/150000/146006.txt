<DOC>
<DOCNO> 146006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/28/son/sonspo03.html </URL>
<DATE> 2003/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaraylı Mehmet Polat, 3 aydır forma giyemiyor... 
</HEADLINE>
<TEXT>

     Galatasaray'a sezon başında Gaziantepspor'dan, Murat Erdoğan ile takas edilerek kiralık olarak alınan Mehmet Polat, son dönemde oynama şansı bulamıyor. 
     Gaziantepspor'da oynadığı futbolla göze çarpan ve Galatasaray'a gelen savunma oyuncusu, uzun süren sakatlığı sonrasında teknik direktör Fatih Terim tarafından ilk kez Diyarbakırspor ile İstanbul'da yapılan lig maçında oynatıldı. 
     Mehmet Polat, ilk yarı boyunca ligde yalnızca 7 maçta oynayıp toplam 343 dakika forma giyebildi. 
     Mehmet, bu maçların 3'ünde 90 dakika sahada kalmayı başarırken, henüz ligde gol atamadı. Mehmet Polat, Galatasaray forması altında tek golünü, Rapid Bükreş ile yapılan ve 5-2'i kazanılan hazırlık karşılaşmasında attı. 
     
     3 AYDIR RESMİ MAÇ OYNAMADI 

     Geçmişte A milli formayı da giyen Mehmet Polat, Galatasaray'da 3 aydır resmi maç oynamadı. 
     Ligde son olarak Samsunspor ile 22 Aralık 2002 tarihinde deplasmanda yapılan karşılaşmada yalnızca 1 dakika oynama şansı bulan Mehmet Polat, ikinci yarıda şimdiye dek yapılan 7 karşılaşmada hiç görev almadı. 
     Mehmet, ligde ilk yarıdaki Diyarbakırspor, Altay, Trabzonspor, Gençlerbirliği, Ankaragücü, Gaziantepspor ve Samsunspor maçlarında forma giyşmişti. 
     
     HAZIRLIK MAÇLARINDA YER ALDI 

     Mehmet Polat, ikinci yarı hazırlıkları çerçevesinde yapılan özel karşılaşmalarda ise görev almıştı. 
     Mehmet, FC Bayern Münih, Germinal Ekeren, FC Volendam, Mısır Milli Takımı, Rapid Bükreş, Kryla ve Plovdiv'le yapılan özel karşılaşmalarda forma giydi. 
     




</TEXT>
</DOC>
