<DOC>
<DOCNO> 129888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/10/guncel/gun00.html </URL>
<DATE> 2003/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Pilot alçalma planına uymadı kuşkusu var 
</HEADLINE>
<TEXT>

Konya uçağının tekerleklerinin, yaklaşma hattının soluna kaydığı, kaptanın manevra yaparken sol ana iniş takımının tepeye çarptığı, uçağın minimum irtifanın altına indiği iddiası ileri sürüldü 
     Diyarbakır’daki kazayla ilgili bazı ayrıntılar belirmeye başladı. TK 634 sefer sayılı Konya uçağının tekerleklerinin, yaklaşma hattının soluna kaydığı, ancak kaptanın uçağı düzeltme manevrası yaparken sol ana iniş takımının tepeye çarptığı ve pist başına yakın bir noktada parçalandığı ileri sürüldü. Uçağın son yaklaşma sırasında, alçalma planında yayımlanmış minimum irtifa olan "deniz seviyesine göre 853 metre"nin altına indiği de iddia edildi. 
     Yoğun siste uçak piste doğru gelirken pilota "Yaklaşma hattının solunda kaldın" uyarısı yapıldığı, bunun üzerine pilotun uçağı düzeltmeye çalıştığı, ancak sol dikmenin ana iniş takımı solu tepeye çarptığı ifade edildi. 
     
     Kara kutular incelenecek 
     Düşen uçağa ait olan iki kara kutunun da, incelenmek üzere, Ankara’dan gelen uzman ekip tarafından İstanbul’a götürüleceği, kokpit içinde sesleri kaydeden CVR Cockpit Voice Recorder ile uçağın durumuyla ilgili tüm teknik bilgileri veren FDR’nin Flight Data Recorder üretici firma temsilcileriyle birlikte inceleneceği kaydedildi. 
     Ulaştırma Bakanı Binali Yıldırım da, kazayla ilgili beşi bakanlık, biri THY görevlisi altı kişiden oluşan kaza - kırım ekibi oluşturduklarını ve kaza yerinde incelemelerini sürdüreceklerini kaydetti. 
     
Uçağa son kez bindiler...      SERHAT OĞUZ 

     Diyarbakır’daki uçak kazasında yaşamını yitiren 50 kişinin cesedi teşhis edildi. 25 cesedin kimliğinin ise DNA incelemesiyle belirleneceği bildirildi. Kimliği belirlenen 16 kişinin cenazesi de, uçağın kargo bölümünde İstanbul’a getirildi. Mürettebatın cenazelerinin alanda bekletileceği öğrenilirken, yolcular Kurmay Binbaşı Aktan Tuncer, Abdülbaki Dalar, Nurullah Eren, Şemsi Araç, Behzat Kulur, Erol Şimşek, Servet Karadağ, Sevinç Karadağ, Cavit Erkut, Özgür Kırlıoğlu ve Halit Tunaoğlu’nun cenazeleri ailelerine teslim edildi. 
     
Başbakan Gül’ün uçağı da pas geçti      Diyarbakır’a gelen Başbakan Abdullah Gül, Konya uçağının düştüğü yerde incelemeler yaparken, "Buradan sağ çıkmak mucize" dedi. Gül, Ulucami önünde aracından inerken vatandaşların kendisini alkışlaması üzerine, "Bugün acı gündeyiz. Bugün alkış günü değil" dedi. Daha sonra, uçağın düştüğü 2. Taktik Hava Kuvvet Komutanlığı’na gelerek Korgeneral Aydoğan Baboğlu’ndan bilgi alan Gül, şöyle konuştu "Kara kutular incelendikten sonra kaza nedeni açıklanacaktır. Şu an için açık olan, uçağın sis nedeniyle düştüğüdür." 
     Kendisini Diyarbakır’a getiren uçağın hava şartları nedeniyle havaalanını iki kez pas geçtiğini ve Mardin’e iniş yapmak zorunda kaldığını kaydeden Gül, "Uçağın en büyük parçası kuyruk kesimi, uçak tamamen dağılmış. Bu da gösteriyor ki, uçak pist yerine toprağa vurmuştur" diye konuştu. 
     
     
     
     Yaşa, eğitime göre tazminat 
     KADİFE ŞAHİN 

     Diyarbakır’da yaşanan uçak kazasında yaşamlarını yitiren insanların yolcu sorumluluk sigorta tazminatları yaş, eğitim, gelir düzeyi ve sosyal statüko gibi özelliklere göre belirlenecek. Uçağın gövde tekne sigortasının tüm riskinin Türk Hava Yolları THY tarafından yabancı reasürans şirketlerine sigorta ettirildiğini bildiren Ray Sigorta Genel Müdürü Ercüment Çetin Alanya, yolcu mali mesuliyeti sigortalarının kendilerinde olduğunu söyledi. 
     Sigorta risklerinin yurtdışı şirketlerine reasüre edildiğini kaydeden Alanya, yaşamlarını kaybeden insanların varislerine verilecek poliçe tazminatlarının aynı olmayacağını, yaş, eğitim, meslek, gelir düzeyi gibi aktüeryel kriterlere göre hesaplanacağını söyledi. 
     
     18 havaalanında ILS bulunmuyor 
     OKTAY ENSARİ Kayseri DHA 

     Tüm kötü hava şartlarında uçakların güvenle iniş yapmasını sağlayan ILS sisteminin 18 havaalanında olmadığı, sistemin kurulu olduğu havaalanı sayısının 15’te kaldığı ortaya çıktı. 
     Konya uçağının Diyarbakır’da düşmesiyle gündeme gelen ILS, başta sis olmak üzere tüm kötü hava koşullarında pilotlara büyük avantaj sağlıyor. İstanbul, Ankara, İzmir, Antalya, Dalaman, Adana, Trabzon, Bodrum Milas, Bursa’da ILS bulunuyor. 
     Diyarbakır’ın yanı sıra Kayseri, Gaziantep, Van, Adıyaman, Ağrı, Balıkesir, Çanakkale, Elazığ, Erzincan, Kahramanmaraş, Konya, Malatya, Mardin, Muş, Siirt, Şanlıurfa ve Denizli Çardak havalimanlarında ILS bulunmadığından, pilotlar "VOR" adı verilen yaklaştırma cihazıyla iniş - kalkış yapabiliyor. Norveç’ten ithal edilen ILS cihazının maliyeti 350 bin doları yaklaşık 550 milyar lira buluyor. 
     
     Pilotlarımız riski sever’ 
     ÖNAY YILMAZ İstanbul 

     Türk Hava Kuvvetleri’nde savaş pilotluğu da yapan emekli kaptan pilot Zeki Kılıç, bazı pilotların riskli inişler sırasında "delikanlılık yapma isteği" içinde olduğunu belirterek, "Bizdeki pilotlar limiti biraz zorlar" dedi. Diyarbakır’a 1970’lerde dört yıl uçtuğunu anlatan Kılıç, "Bu limiti zorlama isteği, itiraf etmek gerekirse bende de vardı. Diyelim ki, meydanın minimum alçalma irtifası 300 metre. Bizim pilotlar, belki pisti görürüm’ diye 200 metreye kadar iner. Sonuna kadar değil ama 100 metreyi zorlar. Eğer inemezse bir daha deneyebilir" dedi. Kılıç, bazı pilotların yolcuyu, aşağıda bekleyenleri, bazılarının da şirketinin göreceği zararı düşündüğünü de ifade etti. 
     
     



 GÜNCEL 




















</TEXT>
</DOC>
