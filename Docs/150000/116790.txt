<DOC>
<DOCNO> 116790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/03/son/sontur54.html </URL>
<DATE> 2002/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "Kendi kendimize intihar ettik " 
</HEADLINE>
<TEXT>

     Ecevit, seçim sonuçlarının belli olmasından sonra düzenlediği basın toplantısında seçim kararı alarak intihar ettiklerini söyleyerek, "Bu kadarını beklemiyordum ama çok da yadırgamıyorum" dedi. 
     Ecevit'in konuşması şöyle 
     "Seçim sonuçlarından memnun değiliz. Son bir yıl içinde çok ağır darbelerle karşı karşıya geldi. 
     Geride bıraktığımız 3,5 yıl içinde Türkiye'nin geleceğini kurtarmak için zorunlu olan ancak halka büyük zorluk çıkartan yasama çalışmaları yaptık. Tam bunların olumlu sonuçlarını almaya başladıktan sonra koalisyon ortaklarımız Nisan 2004 yerine bugün için seçime karar verdiler. Bu büyük bir hata oldu. Kendi kendimize intihar oldu. Ben çok uğraştım ama dinletemedim. 
     Önümüzdeki 1,5 yılı daha kullanabilse idik çok şey değişebilirdi. Türkiye'nin uzun yıllardan beri beklediği ekonomik reformları yapmaya başlamıştık. Hatta bu yılın ikinci yarısından itibaren somut sonuçları görülmeye başlamıştı. Enflasyon hızla düştü. Tarımda, sanayide, turizmde çok ciddi atılımlar oldu. Seçim atmosferi içinde bile bu çalışmaları sürdürdük. 
     Bunları kamuoyuna yansıtmakta büyük zorluklarla karşılaştık. Bu kadarını beklemiyordum ama çok da yadırgamıyorum. DSP çok ağır olaylarla karşılaşmıştır. 
     Ak Parti'nin iktidara gelmesinden kaygı taşıyorum. Bu parti iktidara gelirse ne yapacağına dair somut açıklamalarda bulunmadı. Şimdiden bir iyimserlik belirtecek durumda değilim. Umarım ki bu parti bu sonucun değerini bilsin." 
     





</TEXT>
</DOC>
