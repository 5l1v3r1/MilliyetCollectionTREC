<DOC>
<DOCNO> 140346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/03/son/sonspo02.html </URL>
<DATE> 2003/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol... Avrupa kupalarında heyecan yarın başlıyor... 
</HEADLINE>
<TEXT>

     Basketbolda Türkiye'yi Avrupa kupalarında temsil eden 3 erkek takım, kupalardaki mücadelelerini yarından itibaren sürdürecek. 
     Avrupa Şampiyonlar Kupası 2. tur A Grubu'nda, ilk 3 maçını da yitirerek 3 puanla son sırada bulunan Türk Telekomspor, 4. maçında yarın deplasmanda, 4 puanla 3. sıradaki Ukrayna ekibi MBC Odessa ile karşılaşacak. Odessa kentindeki maç, TSİ 18.30'da başlayacak. Ankara'da yapılan ilk maçı, MBC Odessa 104-85 kazanmıştı. 
     Avrupa Ligi'nin 2. tur gruplarında ise Türk ekipleri D Grubu'ndaki Efes Pilsen ve E Grubu'ndaki Ülkerspor, gruplardaki 2. maçlarını 5 Mart Çarşamba günü yapacak. 
     D Grubu'ndaki ilk maçında Hırvat rakibi KK Cibona VIP Zagreb'i İstanbul'da yenen Efes Pilsen, ilk maçını yitiren İspanyol ekibi Unicaja Malaga ile Malaga kentinde mücadele edecek. TSİ 21.30'da başlayacak maç, CİNE 5'ten şifresiz olarak naklen yayınlanacak. 
     E Grubu'ndaki ilk maçında deplasmanda İtalyan rakibi Montepaschi Siena'ya yenilen Ülkerspor ise kendisi gibi ilk maçından yenilgiyle dönen grubun diğer İtalyan temsilcisi Skipper Bologna'yı İstanbul'da ağırlayacak. Abdi İpekçi Spor Salonu'nda saat 19.30'da başlayacak maç, TV8'den canlı olarak ekrana gelecek. 
     





</TEXT>
</DOC>
