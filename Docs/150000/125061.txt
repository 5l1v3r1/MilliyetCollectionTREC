<DOC>
<DOCNO> 125061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/16/son/sontur29.html </URL>
<DATE> 2002/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğretim görevlisini kaldırımda ezip öldüren sürücüye 1 yıl hapis 
</HEADLINE>
<TEXT>

     Yıldız Teknik Üniversitesi YTÜ öğretim görevlisi Dr. Hatice Kansu'ya kaldırımda çarparak ölümüne neden olduğu iddiasıyla yargılanan kamyonet sürücüsü, 1 yıl 3 ay hapis cezasına çarptırıldı. 
     İstanbul 9. Asliye Ceza Mahkemesi'ndeki duruşmaya, tutuksuz sanık İsmail Turan katıldı. 
     Davayı karara bağlayan hakim, İsmail Turan'ı ''Tedbirsizlik ve dikkatsizlik sonucu ölüme sebebiyet vermek'' suçundan 2 yıl hapis ve 142 milyon 265 bin lira ağır para cezasına çarptırdı. 
     Sanığın bilirkişi raporunda 8'de 6 oranında kusurlu bulunması ve duruşmalardaki iyi halini dikkate alarak cezayı 1 yıl 3 ay hapis ve 88 milyon 9 bin lira ağır para cezasına indiren hakim, hapis cezasının paraya çevrilmesine veya cezanın ertelenmesine ise gerek görmedi. 
     İstanbul Cumhuriyet Başsavcılığı'nca hazırlanan iddianamede, sanık İsmail Turan'ın, 31 Mart 2001 tarihinde 34 HF 941 plakalı eşya yüklü kamyonetinin direksiyon hakimiyetini kaybederek, Beşiktaş'ta kaldırımda yürüyen Dr. Hatice Kansu'ya çarptığı ve hayatını kaybetmesine sebebiyet verdiği belirtiliyordu. 
     





</TEXT>
</DOC>
