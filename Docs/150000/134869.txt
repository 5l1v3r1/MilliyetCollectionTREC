<DOC>
<DOCNO> 134869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/03/son/sontur07.html </URL>
<DATE> 2003/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Karadeniz'de yük gemisi battı... 
</HEADLINE>
<TEXT>

     Rus bandıralı ''Strelets'' adlı kuru yük gemisi, Zonguldak'ın Ereğli İlçesi açıklarında, ambar çatlaması sonucunda su alarak battı. 
     Gemideki 14 mürettebattan 3'ü kurtarıldı, ancak bunlardan durumu ağır olan bir kişi yaşamını yitirdi. Kazada yaşamını yitiren mürettebattan 7'sinin de cesedi bulundu. 
     Alınan bilgiye göre, İzmit'ten Kherson Limanı'na gitmek üzere hareket eden ve 1 Şubat'ta İstanbul Boğazı'ndan Karadeniz'e çıkan 132 metre boyundaki Rus bandıralı ''Strelets'' adlı boş kuru yük gemisi, saat 04.30 sıralarında, olumsuz hava koşulları nedeniyle ambar çatlaması sonucunda su alarak Ereğli'nin yaklaşık 50 mil açığında battı. 
     Aynı bölgeden geçen Liberya bandıralı ''Altai'' adlı tanker ile Bulgaristan bandıralı ''Victor Vesletz'' adlı kuru yük gemisi, su yüzeyinde görülen mürettebatı kurtarmak amacıyla çalışma başlattı. 
     Türk Telekom'un deniz haberleşmesini yürüttüğü Türk Radyo da, bölgeye yakın gemilerin kurtarma çalışmalarına katılması yönünde telsizle sık sık Türkçe ve İngilizce anons yaptı. 
     
     2 PERSONEL KURTULDU 

     Yürütülen çalışmalar sonucunda, batan ''Strelets''in 14 mürettebatından makine mühendisi Sergei Lukoyanov ile 2 mürettebat kurtarılarak, ''Altai'' adlı tankere alındı. 
     Sağ kurtarılan 3 kişiden durumu ağır olan 1'i yaşamını yitirdi. Kurtarma çalışmalarında denizden de 7 kişinin cesedi çıkarıldı. 
     
     ELVERİŞSİZ HAVA KOŞULLARI 

     Batan geminin mürettebatını arama çalışmalarına katılmak amacıyla bölgeye hareket eden Genelkurmay Başkanlığı'na ait 1 helikopter ile uçak, elverişsiz hava koşulları yüzünden bölgeye ulaşamayarak geri döndü. 
     ''Strelets'' adlı boş kuru yük gemisinin mürettebatını kurtarma çalışmalarına katılan ticari gemiler, sağ olan 2 kişiyle 8 kişinin cesedini alarak bölgeden ayrıldı. 
     Kurtarma çalışmasına katılan gemilerce kurtarılan mürettebat ile cesetlerin, yarın sabaha karşı İstanbul'a getirilmesi bekleniyor. 
     Bu arada, Liberya bandıralı ''Altai'' adlı tankerin filikasından denize düşenin kişinin gemi mürettebatı değil, denizden çıkarılan cesetlerden biri olduğu belirtildi. 
     Geminin 4 mürettebatını arama çalışmaları, Karadeniz Sahil Güvenlik Komutanlığı'nın Gökova firkateyni tarafından yürütülüyor. 
     





</TEXT>
</DOC>
