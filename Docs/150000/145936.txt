<DOC>
<DOCNO> 145936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/28/son/sondun29.html </URL>
<DATE> 2003/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Blix "Silah denetçileri savaştan sonra Irak'a dönmek istiyor" 
</HEADLINE>
<TEXT>

     BM silah denetçilerinin şefi Hans Blix, savaştan sonra Bağdat yönetiminin kitle imha silahına sahip olup olmadığını tespit etmek amacıyla Irak'a dönmek istediklerini söyledi. 
     Blix, Alman televizyonuna yaptığı açıklamada, normalde Washington değil BM Güvenlik Konseyi'nce görevlendirilmelerine rağmen, Amerikalı ve İngilizlerin, bu silahların varlığının bağımsız şekilde doğrulanmasıyla ilgileneceğini bildirdi. Hans Blix, ''Bu savaşın nedeni olan, Irak'ın kitle imha silahlarına sahip olduğu varsayımının haklı çıkıp çıkmayacağıyla biz de ilgileniyoruz'' dedi. 
     Irak'ın, dünya kamuoyunu karşısına alacağı gerekçesiyle müttefik askerlerine karşı kimyasal ve biyolojik silah kullanacağını sanmadığını belirten Blix, ''Bu konuda tahmin yürütmek istemiyorum, ancak kanımca Saddam, sahip olsa dahi bu silahları kullanmayacak'' diye konuştu. 
     Blix, Saddam'ın bu silahları kullanması halinde, dünyada Irak'a duyulan sempatiyi yitireceğini ve çok sayıda kişinin, savaşı haklı bulacağını da kaydetti. 
     Blix, kendilerine daha fazla süre tanınsaydı Irak'ta önemli bulgulara rastlayıp rastlamayacaklarına ilişkin bir soruya da, ''Gerçeği bulup bulmayacağımızı bilmiyorum. 3,5 ay az bir zaman. Sorunu barışçı yollardan çözme şansı vardı'' yanıtını verdi. 
     




</TEXT>
</DOC>
