<DOC>
<DOCNO> 125718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/19/son/sontur33.html </URL>
<DATE> 2002/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk-İş'in yeni Genel Başkanı Salih Kılıç... 
</HEADLINE>
<TEXT>

     CHP'den milletvekili seçilen Bayram Meral'den boşalan Türk-İş Genel Başkanlığı'na Genel Eğitim Sekreteri Salih Kılıç getirildi. 
     Yedek üye Demiryol-İş Sendikası Genel Başkanı Ergün Atalay'ın göreve çağrılması ile Türk-İş Yönetim Kurulu'nun sayısı beşe tamamlandı. 
     Yönetim Kurulu bugün yaptığı toplantıda, Türk-İş Genel Başkanlığı'na Genel Eğitim Sekreteri Salih Kılıç'ı getirdi. Kılıç'tan boşalan Genel Eğitim Sekreterliği'ne ise Ergün Atalay seçildi. 
     Kılıç'ın dışındaki diğer Konfederasyon Yönetim Kurulu'nun görev dağılımı şöyle 
     Genel Sekreter Hüseyin Karakoç, Genel Mali Sekreter Mustafa Kumru, Genel Eğitim Sekreteri Ergün Atalay, Genel Teşkilatlandırma Sekreteri Çetin Altun. 
     Türk-İş Genel Başkanlığı'na getirilen Salih Kılıç, A.A muhabirine yaptığı açıklamada, zor ama onurlu bir görev üstlendiğini, bundan önce olduğu gibi genel başkanlığı sırasında da tüm çalışanların hakları için mücadele edeceğini bildirdi. Konfederasyon içinde birlik ve bütünlüğünün sağlanması amacıyla uğraş vereceğini belirten Kılıç, çalışmalarında tüm sendikacılardan ve işçilerden destek beklediğini kaydetti. 
     Salih Kılıç, konfederasyonun 19'uncu Genel Kurulu'nun yapılacağı Aralık 2003 tarihine kadar görevini yürütecek. 
     
     KILIÇ'IN ÖZGEÇMİŞİ 

     1945 yılında Merzifon'da doğan Türk-İş'in yeni Genel Başkanı Salih Kılıç, 1958 yılında ilkokulu, daha sonra Sapanca Ortaokulu'nu bitirdi. Kılıç Adapazarı Merkez Lisesi ikinci sınıfından ayrıldı. 
     1963 yılında Adapazarı Şeker Fabrikası'nda işçi olarak çalışmaya başlayan Kılıç, çalışma yaşamını 1968 yılından itibaren Türkiye Zirai Donatım Kurumu Adapazarı işyerinde sürdürdü. 
     Sendika işyeri temsilciliğinin yanı sıra Türk Metal Sendikası Sakarya Şube Yönetim Kurulu üyeliği yapan Kılıç, 1 Ocak 1973 tarihinde Türk Metal Sendikası Sakarya Şube Sekreterliği'ne seçildi. 
     1979 yılında Türk Metal Sendikası Sakarya Şube Başkanı olan Kılıç, 1983 yılında yapılan Türk Metal Sendikası Genel Kurulu'nda Genel Sekreterliğe seçildi ve bu görevi dört dönem sürdürdü. 
     Türk-İş'in 16. Genel Kurulu'nda Konfederasyon Genel Eğitim Sekreteri olan Salih Kılıç, Türk-İş'in 17. ve 18. genel kurullarında da aynı göreve seçildi. 
     Kılıç, evli ve üç çocuk babası. 
     





</TEXT>
</DOC>
