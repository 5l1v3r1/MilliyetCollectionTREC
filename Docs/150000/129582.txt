<DOC>
<DOCNO> 129582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/08/son/sonspo37.html </URL>
<DATE> 2003/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de ikinci yarı hazırlıkları... 
</HEADLINE>
<TEXT>

     Birinci Süper Lig'in ikinci bölüm hazırlıklarının ilk bölümünü Antalya'nın Belek Beldesi'nde sürdüren Fenerbahçe, bu akşam kros çalışması yaptı. 
     Teknik sorumlu Oğuz Çetin yönetiminde kamp yapılan otelin karşısındaki ormanlık alanda gerçekleştirilen ve yaklaşık 1.5 saat süren antrenmanda sarı-laciverli futbolcular, kollarına takılan nabız ölçen özel saatlerle koştu. 
     Ali Güneş, kros çalışmasını ön sırada tamamlarken, sol kasığında çekme olan Fatih Akyel ise koşuyu yürüyerek tamamlamak zorunda kaldı. 
     Yorucu antrenmana karşın sarı-laciverli futbolcuların idman boyunca son derece neşeli oldukları gözlendi. 
     
     YUSUF'UN MR'I ÇEKİLDİ 
     Sol arka adalesinde sakatlığı bulunan Yusuf'un bugün Antalya'da MR'ı çekildi. Yusuf'un durumunun İstanbul'a giden ve yarın Belek'e dönecek olan kulüp doktoru İsmail Başöz'ün kontrolünden sonra netlik kazanacağı öğrenildi. 
     Öte yandan bu akşamki çalışmaya, Yusuf'un yanısıra, sakatlıkları bulunan İsmail, Serhat ve Steviç katılmadı. 
     Ayrıca, henüz kampa katılmayan Ortega için noter Doğan Küçük, bugünkü antrenmana da gelerek zabıt tuttu. 
     Sarı-lacivertliler, yarın yapacakları çift antrenmanla ikinci yarı hazırlıklarını sürdürecek. 
     
     ÇETİN ''SEMİH ŞIMARMAZ'' 
     Antrenman öncesi basın mensuplarıyla sohbet eden teknik sorumlu Oğuz Çetin, dün Antalya Kepezspor ile yapılan hazırlık maçında 5 gol atan genç futbolcu Semih ile ilgili görüşlerini, ''Semih, disiplinli bir futbolcudur ve şımaracağını sanmıyorum'' diyerek açıkladı. 
     Semih'in çok yetenekli bir oyuncu olduğunu kaydeden Çetin, bu oyuncusunun çok iyi çalışarak ve kendisini geliştirerek ileride hakettiği yerlere geleceğini bildirdi. 
     Ogün'ün kaptanlığıyla ilgili spekülasyonlara da değinen Çetin, ''Ogün'ün kaptanlığını tartışmaya gerek yok. Aramızda böyle bir konuda geçmedi'' diye konuştu. 
     Çetin, Ortega ile ilgili sorulara ise şu yanıtı verdi 
     ''Ortega'yı kazanmaya çalışacağım. Geçmiş dönemde yapılanların önemi yok. Biz önümüze bakıyoruz ve tek amacım tüm oyuncularımı yeniden kazanmak.'' 
     





</TEXT>
</DOC>
