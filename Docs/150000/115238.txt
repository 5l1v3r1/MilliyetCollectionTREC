<DOC>
<DOCNO> 115238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/26/son/sondun06.html </URL>
<DATE> 2002/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Parris ABD hiçbir zaman Kürt devleti fikrine destek vermeyecek 
</HEADLINE>
<TEXT>

     ABD'nin eski Ankara Büyükelçisi Mark Parris, bugüne kadar Kürt devletinin varlığına karşı çıkan ABD'nin, hiçbir zaman bağımsız Kürt devleti fikrine destek vermeyeceğini söyledi. 
     Mark Parris, Washington'da Türk Etütleri Enstitüsü tarafından düzenlenen ''Türkiye ve Irak'ın geleceği'' konulu bir panelde konuştu. 
     Parris konuşmasında, ABD'nin Irak'a karşı askeri operasyona karar vermesi halinde Amerikan yönetiminin Türkiye için bir ekonomik yardım paketi hazırlayacağını belirtirken, 1991 Körfez Savaşı sonrasında olanın tersine, bu kez Türkiye'nin ABD'den somut güvenceler alması gerektiğini ifade etti. 
     ABD'nin eski Ankara büyükelçisi Parris, uzun dönemde Irak meselesinin çözüme kavuşmasıyla, Türk-Amerikan ilişkilerinin stratejik öneminin azalabileceğini de savundu. 
     Panelde kendisine yöneltilen, ''Türkiye uzun dönemde Kürt devleti kurulması fikrine kendisini alıştırmalı mı '' sorusu üzerine Parris, ''10 yıldır Türkiye meseleleriyle ilgileniyorum. Bugüne kadar Amerikan tarafında hiçbir düzeyde Kürt devletini savunana rastlamadım. ABD, Irak'ı birleştirmek ve Ortadoğu'ya bir model yapmak istiyor. Washington'da hiç kimsenin Kürt devletini kaldıracak durumu veya bunda bir çıkarı yok. Irak'ı iki veya 3 ülke olarak görmeye hazırlanmadık. Ben Türkiye'nin ileri bir zamanda ABD'nin Kürt devleti fikrini destekleyeceği fikrine alışması gerektiğini düşünmüyorum. ABD bunu hiçbir zaman desteklemeyecektir'' dedi. 
     Irak'a savaşı ''kaçınılmaz'' görmediğini, savaşı önlemenin Irak lideri Saddam Hüseyin'e bağlı olduğunu belirten Parris, Irak'a askeri operasyon durumunda Türkiye'ye bir yardım paketinin geleceğini söyledi. Türkiye'nin savaş yüzünden ortaya çıkabilecek kayıplarını önleme amacıyla yapılacak bu yardımın, değişik şekillerde olabileceğini kaydeden Parris, ancak 1991 Körfez Savaşı'ndan sonra Türkiye'ye verilen bazı sözlerin, kongrede kabul edilememesi yüzünden tutulmadığını hatırlatarak, ''Ben Türk hükümetinin yerinde olsam, Amerikan yönetiminden somut güvenceler alırdım'' diye konuştu. 
     ABD'nin Irak'a olası askeri operasyonunda Türkiye'de hükümette kim olursa olsun ABD ile işbirliği yapacağını savunan Parris, seçimden sonraki yeni Türk hükümetinin önündeki en büyük sınavın, Irak konusunda ABD ile işbirliği meselesi olacağını söyledi. 
     Son 10 yılda Türk-Amerikan ilişkilerinin stratejik öneminin Irak meselesiyle arttığını anlatan Parris, Irak'ta rejim değişikliği durumunda, uzun dönemde bu ilişkilerin öneminin azalabileceği görüşünü savundu. 
     Parris, Irak konusu nedeniyle Türkiye'nin Washington'da pek çok konuda avantajlı konumda olduğunu, ancak Irak meselesi çözümlendikten sonra Türkiye'nin gelecek 10 yıl içinde ABD için öneminin azalabileceğini, ilişkilerin yeniden tanımlanmasının gerekebileceğini öne sürdü. 
     





</TEXT>
</DOC>
