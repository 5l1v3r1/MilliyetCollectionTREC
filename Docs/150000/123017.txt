<DOC>
<DOCNO> 123017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/06/son/sontur02.html </URL>
<DATE> 2002/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Bankası'ndan işsizlere destek... 
</HEADLINE>
<TEXT>

     Özelleştirme uygulamaları sonucu işini yitirenlerin yeniden istihdam edilmelerine yardımcı olmak amacıyla başlatılan''Özelleştirme Sosyal Destek Projesi''ne Dünya Bankası tarafından 250 milyon dolar yardım yapıldı. 
     Türkiye İş Kurumu aracılığı ile sürdürülen projeye Dünya Bankası'nın 250 milyon dolarlık yardımının yanı sıra, hükümet tarafından da 105.3 milyon dolar katkı sağlandı. Proje kapsamında özelleştirme işsizlerinin yanı sıra, Türkiye İş Kurumu'na kayıtlı diğer işsizlere de yeniden işe yerleştirme hizmetleri veriliyor. 
     Türkiye İş Kurumu tarafından Mart 2002'de başlatılan işe yerleştirme hizmetleri çerçevesinde, çeşitli illerde Kasım 2002 ayına kadar toplam 2 bin 512 kişiye eğitim ve danışmanlık programı verildi. 
     Kurum yetkilileri, özelleştirme işsizlerinin yanı sıra, kayıtlı diğer işsizlere 6 ay süre ile işe yerleştirme hizmetleri verildiğini belirterek, verilen bu hizmetler aracılığı ile işsizlere yeni beceriler kazandırıldığını ve yeni iş bulmalarının sağlanmaya çalışıldığını bildirdi. 
     Yetkililer, Dünya Bankası ve Türkiye Cumhuriyeti hükümetinin katkıları oluşan 355.3 milyon dolarlık ''Sosyal Destek Projesi'' bütçesinin büyük bir bölümünün tazminat ödemeleri için ayrıldığını kaydettiler. Kurum yetkilileri, Mart 2002'de başlayan işe yerleştirme hizmetlerinin 2004 yılı sonuna kadar süreceğini de ifade ettiler. 
     





</TEXT>
</DOC>
