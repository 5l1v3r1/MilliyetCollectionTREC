<DOC>
<DOCNO> 130891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/15/siyaset/asiy.html </URL>
<DATE> 2003/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir şiir de Çin Başbakanı’ndan 
</HEADLINE>
<TEXT>

Türkiye’nin Çin’den daha fazla turist beklediğini söyleyen Erdoğan, tanıtımdaki, "fındık enerji verir" sözleri gülüşmelere neden oldu 
     ABDULLAH KARAKUŞ Pekin 

     AKP Genel Başkanı Recep Tayyip Erdoğan’ın Çin gezisi renkli görüntülere sahne oldu. Çin Başbakanı Zhu Rongji, Türkiye ziyaretinde gerçekleştirdiği Boğaz gezisi turunda yazdığı şiiri okurken, fındık tanıtımına katılan Erdoğan’ın "Fındık enerji verir" sözleri gülüşmelere neden oldu. 
     Erdoğan, Türkiye’nin Çin’den daha fazla turist beklediğini ifade ederken, Rongji de geçen yılki İstanbul gezisini anlattı. Rongji, "Boğaz turunda Türkiye’nin çok güzel olduğunu farkettim, duygulu anlar yaşadım ve iki cümleden oluşan şu şiiri yazdım Boğaziçi Asya ve Avrupa’yı ayırıyor Doğu ve batı kültürünü kaynaştırıyor" dedi. Erdoğan da Rongji’ye, "Türkiye’ye her gelen şair olur" karşılığını verdi. 
     
     Fındık enerji verir 
     Erdoğan, Rongji ile görüşmeden önce de, TOBB ve DEİK’in düzenlediği fındık tanıtım toplantısına katıldı. Fındığın Türkiye için önemli bir gıda olduğuna işaret eden Erdoğan’ın, "Fındık enerji verir" sözleri, salonda uzun süre alkışlandı. Erdoğan daha sonra, fındığa Çince’de "vitamin değeri yüksek yemiş" anlamına gelen Wei Zhen Guo ismini bulan Çinli kıza, Türkiye’ye gidiş - dönüş ve konaklama bedelini kapsayan ödülünü verdi. 
     
     Olimpiyatlara yatırım 
     2008 Pekin Olimpiyatları için Türk işadamlarının Çin’de yatırım yapması gerektiğini de dile getiren Rongji, "Başta demiryolu ve müteahhitlik olmak üzere ekonomik açıdan geniş işbirliği istiyoruz’ dedi. Görüşmeden sonra yapılan açıklamada da, Erdoğan’ın 1998’de dönemin İstanbul valisinin izin vermemesi nedeniyle Çin’e yapacağı ziyaretin iptal edilmesi gündeme geldi. 
     
Erdoğan’ın yüzde 66 hesabı      Erdoğan Çin Başbakanı Rongji’ye, Doğu Türkistan özerk bölgesindeki faaliyetlere destek olmayacaklarını anlatırken, Milli Görüş çizgisinin tam aksi mesajlar verdi. Erdoğan, "Tek Çin anlayışını destekliyoruz, toprak bütünlüğüne saygımız var. Terörün her türlüsüne karşıyız" diye konuştu. Erdoğan’a teşekkür eden Rongji de, "Ziyaretiniz ilişkimizi ileri götürecektir. Türkiye ile aramızda siyasi sorun bulunmuyor" dedi. Rongji’nin "Önceden gelememiştiniz, şimdi memnun oldum" demesi üzerine Erdoğan, "O dönem elde olmayan nedenlerden dolayı gezimiz ertelenmişti. Bugün çok farklı şekilde ziyaret gerçekleştirildi" yanıtını verdi. "Yüzde 66 temsil oyu alan bir partinin genel başkanı olarak geldim" diyen Erdoğan’ın, aldığı oy yerine TBMM’deki sandalye sayısını hesaba katması da dikkati çekti 
     



 SİYASET 














</TEXT>
</DOC>
