<DOC>
<DOCNO> 147617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/04/son/sontur40.html </URL>
<DATE> 2003/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis El Kaide, Türkiye'de eylem hazırlığını tamamlamış olabilir 
</HEADLINE>
<TEXT>

     Emniyet Genel Müdürlüğü, il emniyet müdürlüklerine birer yazı göndererek, terör örgütü ''El Kaide'' mensuplarının, Türkiye'de, ABD ve İsrail'e ait binalara ve kişilere saldırı hazırlıklarını tamamlamış olabileceği uyarısında bulundu. 
     Emniyet Genel Müdürlüğü, il emniyet müdürlüklerine gönderdiği yazıda, ''El Kaide'' mensuplarının Türkiye'de henüz belirlenemeyen yerlerde gerçekleştirebilecekleri saldırı hazırlığını tamamlamış olabileceğini belirtti. Yazıda, şu uyarılarda bulunuldu 
     ''Söz konusu hazırlıkların İran orijinli bir örgüt mensubu tarafından 2002 yılının kasım ayından beri yürütülmekte olduğu, bu çerçevede mali destek ve eğitim çalışmalarının yapıldığı ve örgüte sağlanan maddi destek sayesinde çok geniş ve kapsamlı bir saldırı potansiyeline sahip oldukları, muhtemelen hedeflerin ülkemizdeki ABD ve İsrail'e ait büyükelçilik, konsolosluk ve bağlı ofisleri, İncirlik Hava Üssü ile Diyarbakır, Çorlu, Batman ve İskenderun'daki bu ülkelere ait tesisler olabileceği bildirilmiştir. 
     20 Mart'ta, ABD'nin Irak'a yönelik başlattığı askeri müdahale nedeniyle ilinize turist olarak gelen veya transit geçiş durumunda olan ABD ve İsrail vatandaşları ile araçlarına saldırı olabileceği de değerlendirilmiştir.'' 
     





</TEXT>
</DOC>
