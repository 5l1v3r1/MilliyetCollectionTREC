<DOC>
<DOCNO> 101610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/13/son/sondun22.html </URL>
<DATE> 2002/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Schröder ile Stoiber arasında "seçim düellosu" 
</HEADLINE>
<TEXT>

     Alman Die Welt ve Süddeutsche Zeitung gazeteleri, Başbakan Gerhard Schröder ile rakibi Birlik partilerinin CDU CSU başbakan adayı ve Bavyera Eyaleti Başbakanı Edmund Stoiber'i, seçimleri tartışmak üzere biraraya getirdiler. 
     Gazetelerde bugün yayınlanan tartışmanın ilk bölümünde, Schröder ve Stoiber, istihdam, emeklilik ve vergi konularına ilişkin görüşlerini dile getirdiler. 
     Başbakan Schröder, ''İyi çalıştığımız için seçimleri kazanacağız. Tabii ki 16 yıllık durgunluktan sonra iktidarda bulunduğumuz 4 yıl içerisinde istediğimiz tüm hedeflere ulaşamadık. Ancak kamuoyu yoklamaları da benim Başbakan olarak kalmamı isteyenlerin çoğunlukta olduğunu gösteriyor'' diye konuştu. 
     Birlik partilerinin 16 yıllık iktidarları boyunca bazı önemli reformları yapmayı ihmal ettiklerini savunan Schröder, ''Örneğin emeklilik kasasındaki açığı kapatmak için 16 yılları vardı. Bu açığı kapatmak için onlar değil, biz bir şeyler yaptık. Üstelik çok büyük zorluklar altında'' dedi. 
     Almanya'nın göçe ihtiyacı olduğunu da söyleyen Schröder, ''Uluslararası olabilmek için de göçe ihtiyacımız var. Ama göç, kalifiye yabancıların azalması anlamına gelmemeli'' şeklinde konuştu. 
     Stoiber ise en önemli ve uzun vadeli hedeflerinin işsizliğin azaltılması olduğunu vurgulayarak, ''İşsizliğe karşı mücadele bay Schröder ile yapılamaz. Çünkü son yıllarda çıkarttığı bir dizi yasa ile istihdam piyasasına girilmesini zorlaştıran bizzat kendisidir'' şeklinde görüş belirtti. 
     Schröder'in kamuoyu araştırmalarına göre daha çok sevilmesinin de önemli olmadığını savunan Stoiber, ''Seçmen, birisini sempatik bulduğu için değil, bazı önemli sorunları çözüp çözemeyeceğine inancı doğrultusunda oy kullanır'' dedi. 
     Schröder'in sosyal yardım kesintilerinin de sorumlusu olduğunu savunan Stoiber, Başbakan Schröder'in, büyük şirketlere daha fazla önem verdiğini, bu nedenle küçük ve orta ölçekli şirketlerin desteğini tümü ile kaybettiğini ileri sürdü. 
     Schröder hükümetinin 2006 yılına kadar yeniden borçlanmayı sıfıra düşürme planını da eleştiren Stoiber, bu plandan dolayı Maastricht kriterlerinin gelecekte de yerine getirilmesinde yeniden borçlanma imkanından istifade etme olasılığının kalmayacağını söyledi. 
     Schröder-Stoiber tartışmasının 2. bölümü, Die Welt ve Süddeutsche Zeitung gazetelerinde yarın yayınlanacak. 
     





</TEXT>
</DOC>
