<DOC>
<DOCNO> 104248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/27/son/sonspo16.html </URL>
<DATE> 2002/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Yoksulluk Nijer'de futbolu vurdu, hükümet maddi yardım istiyor 
</HEADLINE>
<TEXT>

     Afrika'nın yoksul ülkelerinden Nijer'de hükümet, parasızlıktan iki yıldır faaliyet gösteremeyen futbol liginin yeniden açılması ve milli takımın maçlara çıkabilmesi için halktan yardım istedi. 
     Milli takımın yeniden uluslararası maçlara katılabilmesi için kurulan hükümet komisyonunun başkanı Ousmane Cisse, televizyondan yaptığı yardım çağrısında ''ülkedeki tüm aile reislerinden futbol için en azından 100 Nijer Frangı yaklaşık 200 bin lira bağış yapmaları'' ricasında bulundu. 
     Nijer halkı duyarlı davranmadığı takdirde Nijer milli takımının parasızlıktan gelecek ay Etiyopya ile yapması gereken Afrika Kupası eleme maçına çıkamayacağı belirtiliyor. 
     Nijer milli takımı son maçını 2000 yılı Temmuz'unda Fildişi Sahili'ne karşı oynamış ve 6-0 yenilerek kupadan elenmişti. 
     Nijer'de parasızlıktan ulusal lig de iki yıldır tatilde bulunuyor. 
     Dünya'nın en yoksul ülkeleri arasında bulunan Nijer'in ekonomisi başlıca döviz kaynağı olan uranyum ihracatının 1980'lerden beri sürekli gerilemesinden zarar görüyor. 
     Ülkede kişi başına gelir ortalama yıllık 180 doları bile bulmuyor. 
     





</TEXT>
</DOC>
