<DOC>
<DOCNO> 129207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/07/spor/spo01.html </URL>
<DATE> 2003/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
KARTAL’A KÖTÜ HABER 
</HEADLINE>
<TEXT>

Boca Juniors Teknik Direktörü Carlos Bianchi, Kolombiyalı kalecinin bonservisini Beşiktaş’a vermeyeceklerini açıkladı, "Gelecek yıl takıma geri dönecek. Ona ihtiyacımız var" dedi 
     MEHMET ÇİFTÇİ 

     Vize çıkmadı 
     BEŞİKTAŞ yönetiminin uzun bir süredir bonservisini almak için büyük uğraş verdiği kaleci Cordoba’ya vize çıkmadı. Arjantin’in Boca Juniors Kulübü, Kolombiyalı kaleciye dön çağrısı yaptı. Takımın yeni teknik direktörü Carlos Bianchi, Cordoba’nın bu sezon çok iyi bir performans gösterdiğini söyledi, "Kendisini yeniden kiralamayı veya bonservisini vermeyi düşünmüyoruz" ifadesini kullandı. 
     
     Dönmek istiyor 
     BOCA Juniors Kulübü’nün yeni bir yapılanma içinde olduğunu söyleyen Bianhci, Cordoba’ya gelecek yıl büyük ihtiyaç duyduklarını açıkladı. Tecrübeli teknik adam, Kolombiyalı kaleci ile görüştüğünü de sözlerine ekledi ve "O da kulübüne geri dönmek istiyor" diye konuştu. Yıllardır kaleci konusunda büyük sıkıntılar çeken ve Cordoba ile bu sorununu gideren Beşiktaş yönetiminin sezon sonunda yine başı ağrıyacak. 
     
Zorunlu rötar      YÖNETİMİN dün Teknik Direktör Lucescu ile yapacağı transfer görüşmesi, Başkan Serdar Bilgili’nin Ankara’da bulunması ve Rumen hocanın da rahatsızlığı nedeniyle ertelendi. İstanbul’a akşam saatlerinde gelen Lucescu, havalimanında gazetecilerin sorularını yanıtladı, "Biz iyi bir takımız. Transfere ihtiyacımız yok" açıklamasını yaptı. 
     
Diskoya bir-iki      FRANSA’DA dün ailesiyle birlikte doğum gününü kutlayan Pascal Nouma, takım arkadaşlarını da unutmadı. Teknik Direktör Lucescu’dan izin alan ve 9 Ocak Perşembe günü İstanbul’a gelecek olan Fransız yıldız, aynı akşam ünlü gece kulübü Şamdan’da ikinci bir kutlama yapacak. Geceye teknik heyet, yönetici ve futbolcular da katılacaklar. 
     
Kartal sahaya iniyor      LİGİN ilk yarısını yenilgisiz lider kapayan Beşiktaş, ikinci yarı hazırlıklarına bugün başlayacak. Nevzat Demir Tesisleri’nde toplanacak futbolcular, günü çift idmanla geçirecek. 11 Ocak’a kadar çalışmalarını İstanbul’da sürdürecek Beşiktaş daha sonra Antalya’ya gidecek. Bu arada dün de Niyazi ve Kaan Dobra, İstanbul Memorial Hastanesi’nde dayanıklılık ve efor testinden geçti. 
     



 SPOR 


























</TEXT>
</DOC>
