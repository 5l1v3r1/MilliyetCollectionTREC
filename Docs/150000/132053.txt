<DOC>
<DOCNO> 132053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/20/son/sontur21.html </URL>
<DATE> 2003/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Marmaris'te sel... 
</HEADLINE>
<TEXT>

     Muğla'nın Marmaris İlçesi'nde iki gündür etkili olan şiddetli yağış nedeniyle, Turunç Beldesi'nde 20'den fazla ev ve işyeri su altında kalırken, bir keçi sürüsü ile çok sayıda kümes hayvanı telef oldu. 
     Dün akşam saatlerinde başlayan ve 7 saat aralıksız süren sağanak yağış, Turunç Beldesi'nde hayatı felç etti. 24 saatte metrekareye 137 kilogram yağışın düştüğü beldede, 20'den fazla ev ve işyeri su altında kaldı. Dere kenarındaki okaliptüs ağaçları devrilirken, bir keçi sürüsü ile çok sayıda kümes hayvanı sel sularına kapıldı. 
     Marmaris Kaymakamı İsa Küçük, Turunç'ta incelemelerde bulundu. Valiliği arayarak, zarar ziyan tespiti için Bayındırlık Müdürlüğü'nden ekip isteyen Küçük, yağışlardan en fazla zarar gören yerleşim yerinin Turunç olduğuna dikkat çekti. Marmaris'in diğer köylerinde de küçük ölçekte su baskınları olduğunu bildiren Küçük, jandarmanın bütün yerleşim yerlerini gezdiğini, kesin sonuçların henüz kendisine ulaşmadığını da bildirdi. 
     Turunç Belediye Başkanı Ali Rıza Can, yağışlarla beldede oluşturulmaya çalışılan altyapının tamamen kaybedildiğini belirterek, şu bilgileri verdi 
     ''Beldemizde 20'den fazla ev ve işyerini su bastı. Yeni yavrulamış bir keçi sürüsü ile çok sayıda kümes hayvanı sel sularına kapıldı. Beldeyi birleştiren köprü parçalandı. Ekili alanların 200 dönümü su altında kaldı. Islah amacıyla dere kenarına dikilen okaliptüs ağaçlarının tümü devrildi.'' 
     





</TEXT>
</DOC>
