<DOC>
<DOCNO> 118670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/13/son/sonspo05.html </URL>
<DATE> 2002/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş, Avrupa Kupalarındaki 82. maçına çıkıyor 
</HEADLINE>
<TEXT>

     Beşiktaş, Alaves ile yarın yapacağı UEFA Kupası 2. tur rövanş maçıyla birlikte, Avrupa kupalarındaki 82. karşılaşmasına çıkacak. 
     Beşiktaş, bugüne kadar Avrupa'da yaptığı 81 maçta, 22 galibiyet, 40 yenilgi, 19 da beraberlik aldı. Siyah-beyazlılar, 3 kupada toplam 86 gol atarken, kalesinde 133 gol gördü. 
     UEFA Kupası'na 6. kez katılan Beşiktaş, bugüne dek 4 kez ilk turda elenirken, 1996-97 sezonunda ise 3. tura kadar çıktı. Beşiktaş, UEFA'da yaptığı 19 maçın 6'sını kazandı. 7 maçtan sahadan yenilgiyle ayrılan Beşiktaş, 6 maçta da berabere kaldı. 
     UEFA Kupası'nda İstanbul'da başarılı bir grafik çizen Beşiktaş, UEFA Kupası'nda evinde oynadığı 9 maçta sadece 1 kez sahadan yenik ayrılırken, 5 karşılaşmada galip geldi, 3 maç ise berabere sonuçlandı. 
     Bu arada, İspanyol takımlarıyla bugüne dek 4 kez eşleşen, ancak bu eşleşmelerde turu geçemeyen Beşiktaş, Alaves'i elemesi durumunda tarihinde ilk kez bir İspanyol takımını kupa dışına atmış olacak. 
     Beşiktaş, İspanyol takımlarıyla bugüne dek yaptığı 9 maçın yalnızca 1'ini kazanırken, 5 kez yenildi, 3 karşılaşmada ise berabere kaldı. Bu karşılaşmalarda kalesinde toplam 19 gol gören "Kara Kartallar", rakip fileleri 9 kez havalandırdı. 
     





</TEXT>
</DOC>
