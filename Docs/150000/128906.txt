<DOC>
<DOCNO> 128906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/05/son/soneko08.html </URL>
<DATE> 2003/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
HES Kablo'dan 30 ülkeye kablo ihracatı... 
</HEADLINE>
<TEXT>

     Kayseri'nin Hacılar İlçesi'nde kurulu ve İstikbal Şirketler Topluluğu'na ait Hacılar Elektrik Sanayi ve Ticaret A.Ş. HES Kablo tarafından, geçen yıl, 30 ülkeye kablo ihraç edildi. 
     HES Kablo Genel Müdür Yardımcısı Adem Özcan Gündoğdu, yaptığı açıklamada, fabrikalarında ISO 9001 Kalite ve ISO 14001 Çevre Koruma Belgeli telefon, enerji, lan data ve fiber optik kablolar ile emaye bobin teli ürettiklerini kaydetti. 
     Ürünlerinin kaliteli olması nedeniyle dış pazarlarda tutulduğunu ifade eden Gündoğdu, ''Geçen yıl, Uzakdoğu'dan ABD'ye kadar yaklaşık 30 ülkeye 57 milyon dolarlık enerji, telefon, fiber optik ve lan data kabloları ile emaye bonin teli ihraç ettik'' dedi. 
     HES Kablo 2001 yılında da 60 milyon dolarlık çeşitli kablo ve emaye bobin teli ihracatı gerçekleştirmişti. 
     Gündoğdu, bu yıl da geçen yılki rakamların üzerinde ihracat yapmayı hedeflediklerini bildirdi. 
     





</TEXT>
</DOC>
