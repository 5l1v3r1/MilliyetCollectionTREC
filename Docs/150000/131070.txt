<DOC>
<DOCNO> 131070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/15/son/sontur09.html </URL>
<DATE> 2003/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Ülkü Ocakları, 11 ilde Kıbrıs'la ilgili mitingler düzenleyecek 
</HEADLINE>
<TEXT>

     Ülkü Ocakları Genel Merkezi, 11 ilde Kıbrıs'la ilgili mitingler düzenleyecek. 
     Ülkü Ocakları Eğitim Kültür Vakfı Genel Merkezi'nden yapılan yazılı açıklamada, bazı odakların Kıbrıs Türkünün bağımsızlık sembolü olan Rauf Denktaş'ın tavizsiz ve onurlu duruşundan rahatsız olduğu ifade edildi. 
     Denktaş'ın arkasında milyonlarca kişinin bulunduğu belirtilen açıklamada, şunlar kaydedildi 
     ''Rum parasıyla Lefkoşa'da miting yapan bir avuç soy özürlünün hezeyanlarına kulak vermenin zorunlu olduğunu iddia edenler, neyin bedelini ödemek zorunda kaldıklarını kamuoyuna açıklamak zorundadırlar. Ülkü Ocakları olarak, Kıbrıs'ı gözden çıkaranlara inat, Kıbrıs davasının ve Cumhurbaşkanı Rauf Denktaş'ın destekçisi olduğumuzu ifade ediyoruz.'' Açıklamada, Ülkü Ocakları Genel Merkezi'nin 18 Ocak Cumartesi günü, Niğde, Tekirdağ, Konya, Mersin ve Samsun'da 19 Ocak Pazar günü ise İzmir, Bursa, Tokat, Trabzon, Erzurum ve İstanbul'da Kıbrıs'la ilgili miting düzenleyeceği kaydedildi. 
     





</TEXT>
</DOC>
