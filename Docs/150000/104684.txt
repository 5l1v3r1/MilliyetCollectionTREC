<DOC>
<DOCNO> 104684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/29/son/sontur01.html </URL>
<DATE> 2002/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Yurt dışında yaşayanlar, 2 Ekim'den itibaren oy kullanacak... 
</HEADLINE>
<TEXT>

     Yüksek Seçim Kurulu YSK , 3 Kasım 2002'de yapılacak milletvekili genel seçimlerinde, yurtdışında yaşayan vatandaşların 6 gümrük kapısında oy kullanabileceklerine karar verdi. 
     A.A muhabirinin aldığı bilgiye göre YSK, yurtdışında yaşayan vatandaşların gümrük kapılarında nasıl oy kullanacaklarına ilişkin usul ve esasları belirledi. 
     Buna göre, gümrük kapılarında, Türkiye Cumhuriyeti pasaportuna sahip ve yalnızca bu pasaportuyla oy kullanacak yurtdışındaki vatandaşların oy verme işlemleri 2 Ekim Çarşamba günü YSK'nın o çevre için belirleyeceği saatte başlayacak ve bu oy verme işlemi, 3 Kasım 2002 Pazar günü YSK'ca o çevre için tespit edilecek seçimin bitiş saatine kadar devam edecek. 
     YSK, yurtdışında yaşayan vatandaşların Kapıkule ile Atatürk, Esenboğa, Adnan Menderes, Antalya ve Şakirpaşa hava limanı gümrük kapılarında oy kullanabileceklerini kararlaştırdı. Ancak, diğer gümrük kapılarından giriş çıkış yapan Türkiye Cumhuriyeti pasaportuna sahip vatandaşlar da kendilerine uygun gelen bu gümrük kapılarının herhangi birinde oylarını kullanabilecekler. 
     Belirlenen bu gümrük kapılarında tatil günleri de dahil 24 saat süreyle oy kullanılabilecek. 
     Oy verme işlemlerinde görev almak üzere, İstanbul'un Bakırköy ilçesinde 3, Edirne Merkez İlçede 1, Ankara'nın Çubuk ilçesinde 2, İzmir'in Gaziemir ilçesinde 1, Antalya merkez ilçede 1, Adana'nın Seyhan ilçesinde 1 olmak üzere gümrük kapısı ilçe seçim kurulu oluşturuldu. Oy verme süresince oyunu kullanacak seçmen sayısına göre, sayım ve döküm işlemlerini kolaylaştırmak amacıyla gerektiğinde bu kapılarda YSK kararıyla yeni gümrük kapısı ilçe seçim kurulları da oluşturulabilecek. 
     Kurulan her gümrük kapısı ilçe seçim kuruluna bağlı olarak yeteri kadar sandık kurulu oluşturulacak ve ilçe seçim kurulları ihtiyaca göre sandık kurulu sayılarını eksiltip arttırmaya yetkili olacaklar. 
     Gümrük kapılarındaki oy vermede, ''Türkiye Cumhuriyeti Yüksek Seçim Kurulu'' fligramlı sarı renkli oy zarfları ve ''Evet'' veya ''Tercih'' mühürleri kullanılacak. 
     Gümrük kapısı ilçe seçim kurulları 15 Eylül 2002 Pazar günü saat 17.00'ye, sandık kurulları da 17 Eylül 2002 Salı günü saat 17.00'ye kadar kurulmuş olacak. 
     





</TEXT>
</DOC>
