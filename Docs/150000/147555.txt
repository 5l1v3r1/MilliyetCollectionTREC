<DOC>
<DOCNO> 147555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/04/son/sonspo10.html </URL>
<DATE> 2003/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA'in yıldızlarından Ron Artest uslanmıyor... 
</HEADLINE>
<TEXT>

     ABD Profesyonel Basketbol Ligi NBA'de Doğu Konferansı Merkez Grubu takımlarından Indiana Pacers'ın savunma oyuncularından Ron Artest'a, Cleveland Cavaliers maçındaki hareketleri nedeniyle 20 bin dolar para cezası verildi. 
     Ligin önde gelen defans oyuncuları arasında bulunan Artest, bu sezon 8. kez cezalandırıldı. Ron Artest, centilmenliğe aykırı davranışları nedeniyle aldığı cezalar ve faul limitini aştığı için toplam 12 maçta yer alamadı. 
     Artest, çarşamba gecesi Cleveland Cavaliers ile yapılan ve 103-82 Pacers'ın galibiyetiyle tamamlanan maçta, bitime 7.27 dakika kala Ricky Davis'i çizgi dışına ittiği için teknik faul almış, kendisini yatıştırmaya çalışan takım arkadaşı Austin Croshere ile antrenör Isiah Thomas'ı hırpalamıştı. Ardından Cavaliers'in hücum oyuncusu Jumaine Jones'un teknik faul alması yüzünden sahaya atılan bozuk para üzerine Ron Artest, seyirciye kötü bir tepki göstermişti. 
     Ron Artest, son olarak 20 Mart'ta 2 maç, ocak ayının başında New York'ta yenildikleri maç sonrası televizyon monitörüne saldırdığı ve bir kameraya vurduğu için 3 maç, 35 bin dolar para cezasına çarptırılmıştı. 
     





</TEXT>
</DOC>
