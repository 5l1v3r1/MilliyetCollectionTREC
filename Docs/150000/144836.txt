<DOC>
<DOCNO> 144836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/23/son/sontur01.html </URL>
<DATE> 2003/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Erdoğan'dan Newsweek'e demeç 
</HEADLINE>
<TEXT>

     Başbakan Recep Tayyip Erdoğan, Amerikan Newsweek dergisine verdiği demeçte, Türk birliklerinin Irak içlerine yaklaşık 20 kilometre girmesinin, ABD tarafından kabul edildiğini söyledi. 
     Erdoğan, haftalık Newsweek dergisiyle röportajında, ABD ile yaşanan sıkıntılarda Amerikan medyasının büyük sorumluluğu olduğunu belirtirken, savaş sonrasında Türkiye'nin, Irak'ta görev yapması olası bir BM barış gücünde yer alabileceğine işaret etti. 
     Derginin yöneticilerinden Lally Weymouth'un sorularını yanıtlayan Erdoğan, savaşın önüne geçilemediği için üzgün olduğunu söyledi. 
     ''Türkiye'nin, koalisyonun tam bir parçası olmamasından üzgün müsünüz '' sorusuna, ''Türkiye, koalisyonun parçasıdır'' sözleriyle yanıt veren Erdoğan, ABD Dışişleri Bakanı Colin Powell'dan Türkiye'ye iletilen son talebin sadece hava sahasının kullanımına ilişkin olduğunu belirtti ve ''Bizden, uçuş hakkı istendiğinde, biz de, Türk birliklerinin Kuzey Irak'ta olmasını istediğimizi söyledik. ABD de bunu onayladı'' dedi. 
     Erdoğan, Weymouth'un bunun üzerine, ''Emin misiniz '' sorusuna, ''Dışişleri Bakanı Abdullah Gül, bu anlaşmayı Colin Powell ile bir görüşmesi sırasında yaptı'' yanıtını verdi. 
     Erdoğan, TBMM'de reddedilen ilk pakette, Türk askerlerinin Irak içinde 20 kilometre ilerlemesinin öngörüldüğünün hatırlatılmasının ve bu defa durumun ne olacağının sorulması üzerine, ''Sanırım aynısı olacak. Amaç, oradaki gruplarla herhangi bir sorunun önlenmesi'' dedi. 
     Erdoğan, Weymouth'un, ''Başkan George W. Bush ile telefon görüşmeniz neden kötü geçti Başkan'ın sizden sonra başka bir yolu deneyeceğiz dediği söyleniyor'' sözleri üzerine, ''Böyle birşey olmadı. Başkan'a, bir önceki oylamanın olumsuz atmosferinin değişmesi için zamana ihtiyacımız olduğunu söyledik'' diye konuştu. 
     Başbakan Erdoğan, ABD ile neden daha önce daha yakın işbirliğine gidilemediği yönündeki soruya, ''Görüşmeler, Ocak'ta başladı. Bu noktaya da, olumlu sonuç alamadığımız için geldik. Amerikan medyasının bunda büyük sorumluluğu var. Türkiye'yi, sadece parasal kazanım için bazı şeyleri yapan bir ülke gibi gösterdiler. Körfez Savaşı'ndan sonra çok zarara uğradık ve parlamento da bunu biliyor. Şimdi bu savaşa giriyoruz ve başka bir kaybımız daha olacak'' dedi. 
     Irak'ta Saddam Hüseyin sonrası dönemi nasıl gördüğü sorulan Başbakan Erdoğan, ''Amacımız Irak'ta tamamen demokratik yapı üzerine kurulu, toprak bütünlüğü korunan ve bütün doğal kaynakları vatandaşlarına ait olan bir ülkedir. Biz, Kürtler, Araplar ve Türkmenler'in çıkarlarına saygı gösterilen bir Irak görmek istiyoruz'' değerlendirmesinde bulundu. 
     ''Amerikan kuvvetlerinin, bu sonuçlara ulaşmak için bölgede kalması gerektiğine inanıyor musunuz '' sorusuna karşılık Erdoğan, ''Bu amaçları gerçekleştirmek için bazı güçlerin orada kalması gerektiği açık'' dedi. 
     Türkiye'nin, bölgede bir BM barış gücüne katılımına ilişkin soru üzerine Başbakan Erdoğan, ''Bir BM gücü bulundurmanın uygun olacağını düşünüyorum. Türkiye, bu tür operasyonlarda daima yer aldı'' yanıtını verdi. 
     Türk askerinin Kuzey Irak'a girmesi durumunda, Iraklı Kürtler'in direneceğine ilişkin bir soruya karşılık ise Erdoğan, bu konuların Amerikalı dostlarla görüşüldüğünü belirterek, ''Türkiye, orada işgalci olarak bulunmayacak'' dedi. 
     İran'ın, Saddam sonrası Irak'ta bir rol oynayıp oynamayacağına yönelik soru üzerine Başbakan Erdoğan, İran'ın, Şii gruplarla bağlantısı olduğunu ve bunların arasında da bazı fundamentalistlerin bulunduğunu söyledi. 
     





</TEXT>
</DOC>
