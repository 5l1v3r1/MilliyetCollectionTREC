<DOC>
<DOCNO> 143869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/20/son/sondun46.html </URL>
<DATE> 2003/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD ve İngiltere, NATO'ya bilgi verdi... 
</HEADLINE>
<TEXT>

     NATO Konseyi NAC bu sabah olağanüstü toplantı yaparak, Irak konusunda son gelişmeleri değerlendirdi. 
     İttifak kaynaklarından alınan bilgilere göre, Irak savaşına doğrudan katılan iki NATO üyesi olan ABD ve İngiltere, müttefikleri bilgilendirdiler. 
     NAC toplantısından sonra, Savunma Planlama Komitesi DPC toplandı. NATO'nun askeri kanadı dışında kalan Fransa'nın katılmadığı bu toplantıda, Türkiye'nin savunmasına ilişkin olarak NATO askeri makamlarının aldıkları önlemler incelendi ve ihtiyaç listesindeki eksikler ele alındı. 
     NATO bünyesinde yaşanan krizin ardından, Fransa'nın dışlanması, Almanya ve Belçika'nın ''ikna edilmesi'' yöntemiyle, DPC bünyesinde alınan kararlar sonunda, 16 Şubat'ta, İttifak'ın askeri kanadına, olası Irak savaşında Türkiye'nin korunması için gerekenlerin yapılması talimatı verilmişti. 
     Bu çerçevede, AWACS erken uyarı uçaklarının ve Patriot füzelerinin Türkiye'de konuşlandırılması, kitle imha silahlarına karşı alınacak önlemlere katkı sağlanması öngörülmüştü. DPC, düzenli toplantılarla, bu konuda yapılanları ve eksikleri inceliyor. 
     NATO Genel Sekreteri George Robertson'ın, söz konusu toplantılara ilişkin bilgi vermesi bekleniyor. 
     NATO üyesi 19 ülke ve İttifak ile işbirliği yapan 25 ülkenin temsilcilerinin de, bugün öğleden sonra, Brüksel'de biraraya gelmesi bekleniyor. 
     





</TEXT>
</DOC>
