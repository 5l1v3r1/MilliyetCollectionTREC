<DOC>
<DOCNO> 123911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/11/son/sondun09.html </URL>
<DATE> 2002/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
USA Today "Pentagon savaş için kara mayını stokluyor" 
</HEADLINE>
<TEXT>

     ABD Savunma Bakanlığı Pentagon , olası bir Irak savaşında anti-personel kara mayınları kullanmaya hazırlanıyor. 
     ABD'de yayınlanan ''USA Today'' gazetesinde bugün yer alan haberde, Savunma Bakanlığı verilerine göre, Pentagon'un Irak'ın civarında bulunan çeşitli ülkelerdeki Amerikan üslerinde kara mayını stokladığı belirtildi. 
     Haberde, bu ülkelerin Bahreyn, Katar, Umman, Kuveyt, Suudi Arabistan ile Hint Okyanusu'ndaki İngiliz adası Diego-Garcia olduğu kaydedildi. 
     Pentagon sözcüsü, askeri uzmanların askerlerin hayatını kurtardığını söylediği kara mayınlarının, düşmanın ilerlemesini engellemek ve Amerikan askerlerini korumak için savaşta ''hayati ve temel rol'' oynadığını belirtti. 
     Savaşlar bittikten sonra da uzun yıllar can kaybına yol açmaya devam eden mayınların kullanımının uluslararası tartışmaları canlandıracağı ifade edilen haberde, dünyada her yıl kara mayınları yüzünden ''yüzde 80'i sivil ve bunun da 3'te 1'i çocuk olmak üzere 15-20 bin kişinin öldüğü ya da sakat kaldığı'' hatırlatıldı. 
     Ottowa'da 1997'de yapılan uluslararası müzakerelerde karara bağlanan ''Anti-personel Mayınlarının Kullanımı, Depolanması, Üretimi ve Devredilmesinin Yasaklanması, Bunların İmhasıyla İlgili Sözleşme'', şu ana kadar 146 ülke tarafından imzalandı. 
     ABD, anlaşmayı henüz imzalamadı, ancak eski Başkan Bill Clinton ''2003'e kadar Kore dışında kara mayınları kullanımının aşamalı olarak durdurulması'' direktifini vermişti. Bush yönetimi bu politikayı gözden geçiriyor, ancak şimdilik Clinton'ın direktifi ABD için geçerliliğini koruyor. 
     





</TEXT>
</DOC>
