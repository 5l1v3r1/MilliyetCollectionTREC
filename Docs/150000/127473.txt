<DOC>
<DOCNO> 127473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/28/son/sontur12.html </URL>
<DATE> 2002/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışişleri Bakanı "Savaşsız çözümden yanayız" 
</HEADLINE>
<TEXT>

     Dışişleri Bakanı Yaşar Yakış, Irak sorununun savaşsız çözümlenmesinden yana olduklarını belirterek, ''Irak savaşı Türkiye'ye, Amerika'ya, Irak'a ve bölgeye hiçbir şey kazandırmaz. Savaş, mutlaka en son düşünülmesi gereken tercihtir'' dedi. 
     Dışişleri Bakanı Yakış, Irak savaşının Türkiye'ye, ABD'ye, Irak'a ve bölgeye hiçbir şey kazandırmayacağını vurgulayarak, şöyle devam etti 
     ''Savaş mutlaka en son düşünülmesi gereken tercihtir. Savaşın önlenmesi için her şey yapılması lazım. Eğer bir Iraklı, bir Türk, bir Amerikalı ölmüşse, sadece o adam öldüğü için bir kayıptır. Bunun karşısında ne aldığınıza bakmamak lazım. Bir insanın ölmesi dahi kayıptır. Dolayısıyla savaş bazen binlerce, onbinlerce, yüzbinlerce insanın ölmesine neden oluyor. Onun için bütün çabamız, Irak sorununun savaşsız çözümlenmesinden yanayız.'' Basında yer alan ''20 milyar dolar, 80 milyar dolar pazarlığı'' haberlerinin doğru olmadığını bildiren Yakış, sözlerini şöyle sürdürdü 
     ''Bu medya tarafından yaratılmış yanlış bir izlenimdir. Türkiye ABD ile görüşürken 'siz bize şu kadar para verirseniz, biz size şu kadar kolaylık sağlarız, onu vermezseniz sağlamayız. 60 milyar verirseniz bu kadar, 40 milyar verirseniz bu kadar...' Böyle bir şey yok. Türkiye'nin gündeminde, müzakere masasında böyle bir şey yok. 
     Müzakere kağıdında olan şey şu Önce savaştan vazgeçirmeye çalışmalıyız ABD'yi. 'Biz bölgeyi tanıyoruz. Burada savaş yapmayın. Burada insanlar ölmesin.' Birinci hedefimiz bu. ABD bu tavsiyelerimize rağmen savaşa girerse, biz o zaman ABD'nin işini kolaylaştırmak için değil, burada bizim irademiz dışında bir savaş başlamış, bu savaş koşulları altında Türkiye'nin ulusal çıkarlarını korumamız için ne şekilde hareket etmeliyiz, bunu belirleyeceğiz. Bunun belirlerken de ABD'lilerle 'Bakın sizin işinize şöyle geliyor, biz size şurada yardım edelim' şeklinde değil, tamamen bağımsız...'' Dışişleri Bakanı Yakış, ''Türkiye'nin ulusal çıkarları ne gerektiriyorsa onu yapacağız'' diyerek, şöyle konuştu 
     ''Bu savaş sırasında bir ekonomik kayıp olacak. Önce biz kendimize güveniyoruz. Müttefikimiz ABD olduğu için ve eğer ekonomik sıkıntılardan kurtulamazsak, ABD ile işbirliğimiz zarar göreceği için ABD'ye diyoruz ki 'Sizin yüzünden biz ekonomik kayıp gördük. Bu sıkıntıları aşmamız için sizin de bize destek olmanız lazım.' Yoksa bu bir at pazarlığı değil.'' 
     
     ''ABD İLE YAKIN İŞBİRLİĞİ HALİNDEYİZ''- 
     Dışişleri Bakanı Yakış, Türkiye'nin AB'ye girmesi konusunda ABD'den destek beklediklerini de bildirdi. Yakış, şunları kaydetti 
     ''Eğer ABD, 'Siz Irak konusunda bizimle tam bizim isteğimiz kadar işbirliği yapmıyorsunuz. O zaman sizi yolda bırakırım' diyorsa bu ABD açısından, benim kanımca son derece vahim bir hata olur. Çünkü, ABD ile ilişkimiz ne Irak'la başladı, ne de Irak'la bitecek. 52 yıl önce Kore'de işbirliğimiz başladı. NATO'da devam etti, teröre karşı işbirliği altında devam etti. Yani şimdi şöyle bir senaryo düşünelim ABD ile Irak konusunda hiç işbirliği yapmasak, yine ABD ile yakın işbirliği halindeyiz.'' 
     
     KIBRIS KONUSUNDA REFERANDUM- 
     Bakan Yaşar Yakış, Kıbrıs konusunda da, Annan Planı denilen BM planının referandum öngördüğünü belirtti. 
     Yakış, ''Şubat sonuna kadar eğer bir anlaşmaya varılırsa, o anlaşma gereği, Mart'ta, Kıbrıs'ın her iki kesiminde referandum olmak zorunda'' dedi. 
     





</TEXT>
</DOC>
