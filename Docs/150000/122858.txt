<DOC>
<DOCNO> 122858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/05/son/soneko05.html </URL>
<DATE> 2002/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Sahtekarlık dizboyu... 
</HEADLINE>
<TEXT>

     Sanayi ve Ticaret Bakanlığı'nın gerçekleştirdiği denetimler, sadece yediklerimiz ve içtiklerimiz değil, kullandığımız benzine ve kalorifer yakıtına kadar hemen her konuda vatandaşın aldatıldığını, daha da önemlisi can ve mal güvenliğinin tehlikeye atıldığını ortaya koydu. 
     Sanayi ve Ticaret Bakanlığı Tüketicinin ve Rekabetin Korunması Genel Müdürlüğü verilerine göre, alınan bütün önlemlere rağmen tüketiciyi mağdur edici tutumlar devam ediyor. Bunların bir bölümü, vatandaşın sağlığını da olumsuz etkiliyor. 
     Geçen yıl Petrol Araştırma Merkezi'nin kontrolleri, taşıtlarda ya da evde kullandığımız akaryakıt ürünlerinin dahi kullanıma uygun olmadığını gözler önüne serdi. Merkez, 2001 yılında 2 bin 485 numune akaryakıt ürününe ilişkin tahlilde bulundu ve bu ürünlerin yüzde 16'sında standarda aykırılık tespit etti. 
     Aykırılık oranı, kurşunsuz benzinde yüzde 10, süper benzinde yüzde 5, motorinde yüzde 19, fuel-oilde yüzde 15 olarak belirlendi. 
     Kontrollerde benzinde kurşun ve kükürt miktarlarının standartların üzerinde olduğu, benzine solvent karıştırıldığı, motorinde parlama noktası ve kükürt miktarının yanı sıra bozuk distilasyon ve yüksek viskozite görüldüğü, yağlama yağları gibi ağır hidrokarbonların da motorine eklendiği belirtildi. 
     Kalorifer yakıtı ve fuel oil'de karşılaşılan sorunlar ise düşük parlama noktası, yüksek kükürt ve yüksek viskozite olarak verildi. 
     
     MUTFAK TÜPLERİ DE TEHLİKE SAÇIYOR 
     Denetim birimlerinin LPG tüpleri üzerindeki incelemeleri de, özellikle mutfaklarda ne kadar büyük bir tehlike ile karşı karşıya olduğumuzu gösterdi. Geçen yıl denetlenen mutfak tüplerinin yüzde 2'si imha ya da müsadere edildi. 
     2001'de, bin 288'i dolum tesisi, 6 bin 418'i bayi, 388'i de tüp fabrikası olmak üzere 8 bin 94 firma denetlendi. Bu denetimlerde 3 milyon 186 bin 933 tüpün kullanıma uygun olup olmadığı kontrol edildi. 
     Sonuçta, bin 196 tüpün standartlara uygun bulunmadığı anlaşılırken, bin 176 tüpe de el konuldu. Denetimler sonucunda 52 bin 695 tüp ise imha edildi. Söz konusu kontrollere bağlı olarak 34 firma hakkında savcılığa suç duyurusunda bulunuldu, 6 firmaya da idari para cezası kesildi. 
     Kontrolörler Grubunun gerçekleştirdiği denetimler çerçevesinde de 110 LPG Dolum Tesisi denetlendi. 2 firmanın, Tüketiciyi Koruma Kanununa aykırı şekilde hizmette bulunduğu anlaşıldı. 
     LPG Oto İkmal İstasyonu olarak hizmet veren 551 firmaya yönelik denetimlerde ise 103 firmanın mevzuata uygun olmayan tarzda çalıştığı ortaya çıkarıldı. 
     
     DİĞER DENETİMLER 
     Yine Kontrolörler Grubunca 2 bin 420 firmanın 29 bin 442 adet ürünü incelemeye alındı. 151 firmanın bin 576 ürününün Tüketiciyi Koruma Kanunu'na uygun olmadığı saptandı. 
     TSE Markasına yönelik denetimlerde de 15 firmada 26 ürünün TSE markası olmadığı tespit edildi. 
     Bu arada, İl Müdürlüklerinin standart denetimlerinde de firmaların yüzde 5'inin kullanıma uygun olmayan ürün sattığı ortaya çıktı. Bu denetimlerde 2'si imalatçı, 3 bin 128'i satıcı olmak üzere 3 bin 130 firma kontrole tabi tutuldu. 
     Firmaların halka ulaştırdığı 11 bin 977 üründen 166'sının standarda uygun olmadığı belirlendi. 269 mamül laboratuvara gönderildi. 154 firma savcılığa sevkedilirken, 157 firmaya da para cezası verildi. 
     





</TEXT>
</DOC>
