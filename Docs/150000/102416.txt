<DOC>
<DOCNO> 102416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/17/son/sonspo09.html </URL>
<DATE> 2002/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Dürüst "Türkiye'nin en iyi forvet oyuncularına sahibiz" 
</HEADLINE>
<TEXT>

     Galatasaray Kulübü İkinci Başkanı ve Basın Sözcüsü Ali Dürüst, Denizlispor ile yaptıkları lig maçında aldıkları galibiyeti değerlendirerek, ''Adaptasyon dönemini iyi sonuçlarla geçmemiz olumlu'' dedi. 
     Sezonun ilk deplasman maçlarının her zaman zor geçtiğini dile getiren Ali Dürüst, A.A muhabirine yaptığı açıklamada, ''Biz de bunu biliyorduk. Denizlispor'un tatlı sert futboluyla ilk devre zorlandık. İkinci yarıda gerekli taktik değişiklikler yapıldı ve galibiyet geldi'' diye konuştu. 
     Dürüst, bir adaptasyon dönemi geçirdiklerini ifade ederken, burada karşılaşmaları kayıpsız geçmenin çok önemli olduğunu, kendilerinin de bunu başardığını söyledi. 
     Maçın ikinci yarısında futbol adına güzel şeylerin olduğunu vurgulayan Dürüst, ''İlk yarıdaki sıkıntılar her zaman olabilir. Bu dönemde böyle handikaplar olur. Önemli olan bunları geçmektir'' şeklinde konuştu. 
     Dürüst, bu dönemde yaşanan sıkıntıların transferin yapılamamasından çok sezon başı olmasından kaynaklandığını dile getirdi. 
     
     FORVETLERE GÜVENOYU 
     Galatasaray'ın ilk 2 maçta 7 gol atan forvet oyuncularına güvenoyu veren Dürüst, ''Türkiye'nin en iyi forvet oyuncularına sahibiz'' dedi. 
     Dürüst, şunları söyledi 
     ''Galatasaray forvetinde oynayan futbolculardan birisi olan Arif, geçen sezon gol kralı oldu. Ümit Karan'ın da kalitesi belli. Bizim forvet arayışlarımız hem bu mevkide rekabeti artırmak, hem de uzun maratonda yaşanabilecek muhtemel sakatlıklara karşı kadroyu geniş tutmak.'' Galatasaray'a geldiğinden bu yana ligde deplasmanda gol atamayan Ümit Karan'a sahip çıkan Dürüst, ''Galatasaray 3 gol attı, bunda Ümit Karan'ın da payı var. O ilk yarıda rakip savunmayı yıprattı. Bu bir takım oyunu'' diyerek oyuncusuna destek verdi. 
     
     "AVRUPA'DAN TRANSFER KAPANDI GİBİ" 
     Dürüst, transfer arayışlarının sürdüğünü de kayderken, artık Avrupa'dan transfer yapma olasılıklarının çok zayıfladığını bildirdi. 
     Avrupa takımlarının, listelerini UEFA'ya bildirdiğini belirten Dürüst, ''Bundan sonra Avrupa'dan transfer yapmamız çok zor. Arayışlarımız daha çok Avrupa dışından olacak'' dedi. 
     Dürüst, kendisine takım bulması söylenen Serkan için henüz hiçbir kulübün kendilerine başvurmadığını sözlerine ekledi. 
     





</TEXT>
</DOC>
