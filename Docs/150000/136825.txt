<DOC>
<DOCNO> 136825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/15/ekonomi/aeko.html </URL>
<DATE> 2003/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Birleşmiş Milletler’de Irak’la ilgili rapor sunulup, barışa bir şans daha tanınması için konuşmalar yapılırken, aynı saatlerde ABD’li yetkililer ve Bush, iki Türk bakana ısrarla şunları söyledi 
</HEADLINE>
<TEXT>
Tezkere hemen çıksın, bizim asker denizde indirmemiz lazım 
     YASEMİN ÇONGAR WASHİNGTON 

     Türkiye ile ABD arasındaki Irak pazarlığı dün Beyaz Saray’a taşındı. ABD Başkanı George Bush, Genelkurmay Başkanı Richard Myers, Türkiye üzerinden asker sevkiyatına ilişkin tezkerenin Meclis’ten geçi-rilmesi için 18 Şubat tarihinde ısrar ettiler. Dışişleri Bakanı Yaşar Yakış ve Devlet Bakanı Ali Babacan ise TBMM oturumundan önce, ABD’nin Türkiye’ye vereceği güvencelere ilişkin mutabakat belgesinin tamamlanmış olmasında direttiler. 
     İki bakan dün önce Genelkurmay Başkanı Myers ve Ulusal Güvenlik Danışmanı Condoleezza Rice ile, arkasından da ABD Başkanı Bush ile bir görüşme yaptılar. Bush yönetimi, görüşmelerde Ankara’nın söz verdiğine inandığı 18 Şubat’ta tezkerenin çıkmaması halinde, harekat planlarında başka seçeneklere yönelmek zorunda kalabileceklerini ima etti. 
     Washington’da düzenlenen basın toplantısında Bakan Yakış, "Amerikalılar, planlarını 18 Şubat’ta bu iznin çıkacağına göre yapmışlar. Bu tarih kendileri açısından önmeli. Eğer bu tarihte onay verilmezse, eli kolu bağlı kalmayacaklarını, Türkiye izni vermedi diye harekat planlarından vazgeçmeyeceklerini söylüyorlar. Askerler gemide, yola çıkmış durumda, bir yere inecekler’ diyorlar" dedi. 
     
     GÜL’ÜN TELEFONU 
     Basın toplantısında, ABD askerinin Türkiye üzerinden sevkiyatına izin verecek tezkerenin Meclis’ten geçirilmesinin zorluklarını da anlatan Yakış, Başbakan Gül ile yaptığı telefon görüşmesinin bazı bölümlerini de aktardı. Yakış, "Sayın Başbakan milli maçta ilk defa kamuoyunda kendi politikasına destek olmayan bir tepki ile karşı karşıya kalmış bulunuyor" dedi. Devlet Bakanı Babacan da "Ekonomik paketi yazılı hale getirip sunmalıyız ki bütün resim ortaya çıkabilsin" dedi. 
     Görüşmelerde somut bir sonuç alınamamakla birlikte tarafların beklentisi, olası savaşta Türkiye’nin zararlarının karşılanmasına ilişkin mutabakatın birkaç gün içinde tamamlanarak, hafta ortasına kadar TBMM’nin toplanacağı yönünde. 
     
Önce mutabakat, sonra tezkere      Görüşmelerde Yakış ve Babacan, 18 Şubat’a kadar, Türkiye’nin zararlarının telafisi ile ilgili somut bir metnin çıkmasının gerekliliği üzerinde durdu. Türk yetkililer, Önce mutabakat sonra tezkere’ görüşünü savundu. ABD tarafına, Başbakan Gül’ün milli maçta karşılaştığı tepkiyi de anlatan Bakan Yakış, milletvekillerini ikna edebilecek somutlukta bir mutabakat belgesi hazır edilmedikçe, tezkereye red oyu verilmesinin mümkün olduğunu, bu kaygıyı Bush’a da aktardıklarını belirtti. 18 Şubat tarihindeki bir zorluğun da bayramdan sonraya rastlaması olduğunu belirten Yakış, milletvekillerinin, halkın yüzde 94’ünün savaşa karşı olduğu bir ortamdan, kahvehane sohbetlerinden hemen sonra, Ankara’ya gelince, tezkereye oy vermekte zorlanabileceklerini söyledi. 
     



 EKONOMİ 






















</TEXT>
</DOC>
