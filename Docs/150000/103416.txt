<DOC>
<DOCNO> 103416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/22/son/sontur12.html </URL>
<DATE> 2002/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika'da dinci Arap partisi sancısı yaşanıyor... 
</HEADLINE>
<TEXT>

     Belçika'da aşırı dinci Arap örgütlerin bir parti kurarak gelecek yıl yapılacak genel seçimlere ve 2006'daki yerel seçimlere katılacaklarını açıklamaları, ülkede siyasi gerginlik kaynağı oldu. 
     AB dışından gelen yabancılara seçimlerde oy hakkı vermeyen Belçika'da, büyük çoğunluğu Arap olmak üzere yüzbinlerce yabancı asıllı göçmen bu ülkenin pasaportunu taşıyor. 
     ''Avrupa Arap Birliği LAB '' olarak adlandırılan aşırı dinci bir örgütün, Belçika'nın Anvers kentinde yaşayan Lübnan asıllı lideri Diyab Ebu Yahya, basına yaptığı açıklamada, ''Arap asıllı Belçikalıların sayısı göz önünde bulundurularak, Arapça'nın ülkenin dördüncü resmi dili olarak kabul edilmesini'' istedi ve uluslararası hukukun bunu gerektirdiğini savundu. Açıklamasında tehditkar ifadeler kullanan Ebu Yahya, ''Bizi sorunlu bir örgüt olarak nitelendirmeye devam ederlerse, seçimlere kendi listemizle katılacağız'' dedi ve LAB'ın taleplerinin ciddiye alınması çağrısında bulundu. 
     Belçika'da faaliyet gösteren ve bazı Arapları etki altına alan ''Belçika İslam Merkezi CIB '' isimli bir örgüt de gelecek yıl yapılacak seçimlere, ''Genç Müslüman Hareket'' isimli bir partiyle katılacağını duyurdu. 
     
     ELEŞTİRİLER 
     Belçika'daki siyasi parti liderleri, birkaç yüz kişinin desteklediği aşırı dinci bir örgütün, sesini duyurmak ve kamuoyunun kafasında soru işaretleri oluşturmak için ülkenin büyük basın organlarını kullanmalarına olanak verilmesini eleştirdiler. 
     Sosyalist Parti Başkanı Elio Di Rupo, 2006'da yapılacak yerel seçimlerde yabancılara oy hakkı verilmesinin öngörüldüğünü hatırlatarak, sadece dini ölçütlere dayanan parti kurulamayacağını söyledi. 
     Liberal Parti Başkanı Daniel Ducarme, ''Anayasal değerlerimizi paylaşmayan siyasi oluşumların kurulmasını engelleyecek yasal önlemlerimizin yeterli olduğunu umuyorum'' dedi. Belçika'nın laik bir ülke olduğunu belirten Ducarme, ''Demokrasimiz, köktendinci İslam karşısında kendini zayıf bir duruma düşürmemelidir'' diye konuştu. 
     Belçika'daki bazı Arap asıllı politikacılar ve sivil toplum örgütlerinin temsilcileri de, LAB ve CIB gibi kuruluşların çok küçük kesimleri etki altına alabildiklerini, bu yaklaşımın ülkedeki Araplara zarar verdiğini, din temeline veya Arap milliyetçiliğine dayalı bir parti kurma girişiminin sonuçlarının her açıdan olumsuzluklar getireceğini belirttiler. 
     Federe yapısı nedeniyle Fransızca, Flamanca ve Almanca olmak üzere üç resmi lisanı bulunan Belçika'nın, LAB'ın ''tehditkar talepleri'' üzerine, Arapça'yı dördüncü resmi lisan olarak kabul etmesinin söz konusu olmayacağı da ifade ediliyor. 
     Nüfusu 10 milyon olan Belçika'da, üçte ikisi Arap olmak üzere 500 binden fazla Müslüman bulunuyor. 
     





</TEXT>
</DOC>
