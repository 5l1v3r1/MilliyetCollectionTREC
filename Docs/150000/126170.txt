<DOC>
<DOCNO> 126170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/22/yazar/tamer.html </URL>
<DATE> 2002/12/22/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
CRM’in l sı, Osmanlı Bankası Müzesi’nde 
</HEADLINE>
<TEXT>

Garanti Bankası’ndan çağrı "Müzenin arşivinden yararlanarak yapılacak araştırmaların kitaplaştırılmasına destek oluruz" 
     Doğuş Grubu, 2001 baharında önce Körfezbank’ı Osmanlı’ya kattı. 6 ay kadar sonra da Osmanlı Bankası’nı Garanti ile birleştirerek finans şirketlerindeki konsolidasyonu tamamladı. 
     Osmanlı İmparatorluğu son dönemiyle erken Cumhuriyet Türkiyesi’nde Merkez Bankası olarak hizmet veren tarihi Osmanlı Bankası adının yok olması biraz buruk, biraz da eleştiriyle karşılanmıştı. Eleştirileri dikkate alan Doğuş Grubu patronu Ferit Şahenk de, birleşmenin açıklandığı 16 Aralık 2001 günü "Osmanlı Bankası’nın tarihi mirasına sahip çıkma" sözü vermişti. Ve Osmanlı Bankası Müzesi tam bir yıl sonra aynı tarihte, Galata’daki tarihi genel müdürlük binasının kapılarını arşiv ve tarihseverlere açtı. 
     
     Bulgur Palas günleri 
     Her şey Boğaziçi Üniversitesi öğretim üyelerinden tarihçi Prof. Edhem Eldem’in 11 yıl önce doçentken Osmanlı Bankası’nı bilimsel araştırma konusu yapmasıyla başladı. Osmanlı Bankası arşivinin peşine düşen Eldem, Fatih civarında Bulgur Palas adlı harap bir binada Fransızlar dönemine ait çuvallar dolusu bilgi ve belgelere ulaştı. Bunları ayıklaması, toparlaması, ne kadar kıymetli olduklarının farkına varması zahmetli bir uğraştı. Türk Tarih Vakfı’ndan da destek gördü. 
     Eldem, yaptığı çalışma belli bir olgunluğa ulaştıktan sonra Osmanlı Bankası’nın o dönemki Genel Müdürü Aclan Acar’ın kapısını çaldı. Ve birlikte çalışmaya başladılar. Bu arşivin bir bölümü, önce Bülent Erkmen’in tasarımı altında sergiler halinde kamuoyuyla paylaşıldı. Daha sonra arşiv, kütüphane ve sergi mekanından oluşan bir müze projesi çıktı ortaya. Arşivi destekleyen 5 bin kitaplık kütüphane oluşturuldu. 
     
     Aysbergin görünen yüzü 
     Aslında müze sadece bir ipucu, küçük bir örnek ya da aysbergin görünen yüzü. Garanti Bankası Genel Müdürü Ergun Özen, araştırmacıları bu müzede finans tarihi, iktisat tarihi, bankacılık tarihi, mimarlık tarihi, antropolojik tarih, sosyolojik tarih, hatta geç Osmanlı - erken Cumhuriyet döneminde gündelik yaşamla ilgili araştırmalar yapmaya çağırıyor ve "Sadece bizim desteklememiz yetmez. Buranın yaşayan bir ortam olabilmesi, bilim insanlarımızın heyecanı ve ilgisiyle gerçekleşecektir" diyor. 
     Osmanlı Bankası arşivlerinde, bugünün bankacılarının iş süreçleri için model alabilecekleri bir yığın veri bulunduğuna işaret eden uzmanlara göre "Segmentasyon diyorsak, CRM diyorsak, müşterinin tanımlanması diyorsak ve insan kaynaklarının doğru algılanması yöntemlerini konuşuyorsak, Osmanlı Bankası Müzesi’nde bunların hepsi var. Müşteri datalarının, insan kaynaklarının nasıl tutulduğunu, ne tür ayrıntılı verilere sahip olunduğunu görmek için bankacılarımızın da bir zahmet müzeye gitmelerinde yarar var." 
     
     CRM, segmentasyon 
     Fransızların 100 yıl önceki kurum kültüründe CRM’in, segmentasyonun bulunmasına hiç şaşmadım. Zaten her şeyin yüzyıllar önce keşfedilip uygulandığı, sonradan da değişik şekillerde paketlenerek önümüze yeni teknikler diye konulduğu yönündeki kuşkularım giderek artıyor. 
     Türkiye de eğer bilgi çağını yakalamak istiyorsa, bunu sadece teknolojik yatırımda aramamalı. Teknolojiyi bir biçimde halleder. Halledilmesi çok daha zor olan şey bilginin derlenmesi, akülüme olması. Örneğin bir CRM yatırımından bahsedilirken ellerinde 3 yıllık bile data olmayanlar var. 
     Osmanlı Bankası ise kuruluşundan 1930’a kadar çalışanının da, müşterisinin de, içinde bulunulan konjonktürün de bilgilerini ayrıntılarıyla derlemiş. Banka Türklerin eline geçtikten sonra ise eski kurum kültüründen eser kalmamış. Buna da şaşmadım. 
     Her toplumun arşive, belleğe ihtiyacı var. Biz Türklerin aklı gözündedir Müzeyi gidip görürseniz ne demek istediğimi daha iyi anlarsınız. 
     
     







Kış, kış, kış, kış, kış, kış... 


Savaşa doğru 


Plandaki haritayla bu iş çözülmez... 


Sağlam durmak lazım 


Göz kırpan önsöz 


İki iyi insan 


Üniversiteler çok tedirgin 


Biri seni sevene kadar bir hiçsin 


Boş laflar 2 


Irak’ta savaşa hayır 


CRM’in l sı, Osmanlı Bankası Müzesi’nde 


Kardeşim Ah, kardeşim türküler 


Bu hata düzeltilebilir 


Dolar 1.400, borsa 15.000, güven 4 4’lük olacaktı hani 


TBMM’de çayın bardağı 75 bin TL 


Dubai denen model 


</TEXT>
</DOC>
