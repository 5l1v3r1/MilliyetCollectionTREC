<DOC>
<DOCNO> 111953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/09/spor/spo06.html </URL>
<DATE> 2002/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
GÜNEŞ KAVURDU 
</HEADLINE>
<TEXT>

A Milli Takım’ın hocası, oyuncularına ilk ciddi uyarıyı yaptı, "Rakibin küçüğü, büyüğü olmaz. Hem Makedonya, hem de Liechtenstein’ı ciddiye almak zorundasınız" diye konuştu 
     BİLAL MEŞE 

     Sıkıntı yaşarız’ 
     MİLLİ Takım Teknik Direktörü Şenol Güneş, Makedonya maçı öncesinde futbolcuları rakibi ciddiye almaları için uyardı. Dünya Kupası Elemeleri’nde Makedonya ile yapılan iki maçı hatırlatan Güneş, "Rakip, rakiptir. Küçüğü, büyüğü olmaz. Hafife alırsak, sıkıntılar yaşarız. Onun için tüm rakiplerimizi ciddiye almak zorundayız" diye konuştu. 
     
     Disiplin şart’ 
     MAKEDONYA ile yapılan maçların video kasetlerini futbolculara izleten ve rakibin etkili yanlarını anlatan Güneş, "Makedonya ile iki maçta da sıkıntı yaşadık. Birinde rakibimizi yendik, diğerinde berabere kaldık. Bunun nedeni rakibin küçümsenmesidir. Hem rakibimizi ciddiye alacağız, hem de oyun disiplininden bir saniye kopmayacağız" dedi. 
     
     İşinizi iyi yapın’ 
     DÜNYA Kupası Finalleri’nde büyük bir başarıya imza attıklarını da vurgulayan Güneş, sözlerini şöyle sürdürdü "Dünya Kupası geride kaldı. Şimdi yine önümüzde büyük bir hedef var. Ülke insanımız bizden yine büyük başarılar bekliyor. İlk etapta gruptan çıkmak zorundayız. Bunu da Makedonya ve Liechtenstein yenerek gerçekleştirebiliriz. Herkes işine dört elle sarılsın." 
     
Ümit’e sorgu Güneş, İzmir’de kavga çıkaran oyuncusuna "Topluma örnek ol, dikkatli adım at" dedi 
     MİLLİ Takım Teknik Direktörü Şenol Güneş, İzmir’de gazetecilerle kavga eden ve kamuoyunun büyük tepkisine neden olan Ümit Davala ile özel bir görüşme yaptı. Polat Otel’deki toplantıda Güneş, "Ülke formasını taşıyan kişilerin sosyal yaşamlarında da dikkatli olması gerekir" ifadesini kullandı. ORTADA bir haksızlık söz konusu olsa bile fiziki tepki vermenin yanlışlığına değinen Şenol Güneş, "Çözümün başka platformlarda yani hukuki yollarda aranması gerekir. Sizler her yönünüzle toplumumuza örnek olmak zorundasınız. Bundan böyle adımlarını daha seçici atmanı istiyorum" diye konuştu. 
     
Milli Takım Günlüğü      Madalya günü 
     DÜNYA Kupası Finalleri’nde üçüncü olan A Milli Takım’a, Devlet Üstün Hizmet Madalyası bugün dağıtılacak. Özel uçakla Ankara’ya gidecek olan Ay - Yıldızlı ekibimiz için ilk tören 10.15’de başbakanlıkta yapılacak. Saat 11.00’de ise Cumhurbaşkanlığı’nda madalyalarını alacak olan milliler, Anıtkabir’i ziyaret ettikten sonra Üsküp’e gidecek ve Makedonya maçının hazırlıklarını burada sürdürecek. 
     
     Çift antrenman 
     AVRUPA Şampiyonası Grup Elemeleri’nde ikinci maçını Makedonya ile oynayacak olan A Milli Takımımız çalışmaların ilk ayağını dün yaptığı iki antrenmanla noktaladı. Yaklaşık bir saat süren antrenmanda Ay - Yıldızlı futbolcular koşu, top sürme, tek pas çalışması, şut ve kanatlardan yapılan ortalarla gol çalışması yaptılar. Emre Aşık sakatlanırken, Rüştü, Tugay, Hakan Ünsal ve Bülent’in maça yetişeceği açıklandı. 
     
     Özat’a izin yok 
     FENERBAHÇE’NİN Altay ile oynadığı karşılaşmanın ilk yarısında sakatlanan ve kaburgası kırılan Milli Takım’ın tecrübeli savunma oyuncusu Ümit Özat, kamp kadrosundan çıkarıldı. Üç hafta süreyle sahalardan uzak kalacağı belirtilen Ay - Yıldızlı futbolcunun Ankara’daki törenlere katılmasının sağlık açısından risk olduğu belirtildi. Doktor Cengiz Dinç, Ümit Özat’ın kaburgasındaki kırık nedeniyle uçağa binmesinin söz konusu olmadığını söyledi. 
     
     
     



 SPOR 




























</TEXT>
</DOC>
