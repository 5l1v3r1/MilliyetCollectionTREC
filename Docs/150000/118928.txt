<DOC>
<DOCNO> 118928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/14/son/sontur18.html </URL>
<DATE> 2002/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM açıldı, milletvekilleri yemin ediyor, TBMM'de izdiham var... 
</HEADLINE>
<TEXT>

     22. Dönem TBMM, milletvekillerinin yemin töreni için ilk toplantısını yaparken, dinleyici ve gazeteci sayısının çokluğu nedeniyle büyük izdihama sahne oldu. 
     Milletvekillerinin yakınları ve seçmenlerinin yemin törenini izlemek için TBMM'ye gelmeleri, çok sayıda konuğun davet edilmesi ve medya mensuplarının büyük ilgisi, Genel Kurul Salonu'na açılan koridorlarda ve kapılarda sıkışmaları beraberinde getirdi. Ziyaretçilerle basın mensuplarının ortak kullandığı giriş kapısındaki aşırı yığılma yüzünden gazeteciler bir süre kulislere inemediler. Dinleyici localarında yer kalmaması, sonradan gelen ziyaretçilere yer bulmak isteyen görevlilere zor anlar yaşatırken, basın locasında çok sayıda gazetecinin oturması nedeniyle, yemin törenini izlemekle görevli muhabirlerin bir bölümü protokola ayrılan locada oturmak zorunda kaldılar. 
     Meclis ana binasındaki yığılmadan kaynaklanan karışıklık, bahçeye de yansıdı. Çok sayıda aracın gelmesi yüzünden geçiş yolları tıkanırken, park yeri bulamayan araçların Melcis Kampusü dışına çıkarılması istendi. 
     Meclis görevlilerinin ricası üzerine, seçim çevresine göre alfabetik sırayla yapılan yemin töreninde, ileriki saatlerde yemin edecek olan milelvtekillerinin yakınlarından bir bölümü, akşama doğru gelmek üzere TBMM'den ayrılmak durumunda kaldılar. 
     





</TEXT>
</DOC>
