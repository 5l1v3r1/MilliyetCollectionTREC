<DOC>
<DOCNO> 136043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/09/yasam/yas03.html </URL>
<DATE> 2003/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Su durdurdu tren öldürdü 
</HEADLINE>
<TEXT>

Evine dönerken geçmek zorunda olduğu altgeçidin suyla dolu olması üzerine tren yolunu kullanan Feriha Selsil, trenin altında can verdi 
     ESRA ALUS İstanbul 

     Olay günü, yani önceki gün, memur emeklisi Şerafettin Selsil 69 ile yine kendisi gibi emekli olan eşi Feriha Selsil 67 önceki gün, bir süreliğine İstanbul’a gelen arkadaşları Güler Koşan’ı 66 Küçükyalı’daki evinde ziyarete gitti. İki çocukları olan Selsil çifti, uzun süredir görüşemedikleri arkadaşlarıyla hasret giderip keyifli bir gün geçirdi. Akşam saat 20.30’da Suadiye’deki evlerine gitmek üzere ayrıldılar. 
     
     Tek yol vardı 
     Küçükyalı Cumhuriyet Caddesi’nde karşıya geçmek istediklerinde bir engelle karşılaştılar. Altgeçit su doluydu. Minibüse binmek için mecburen, caddeyle bitişik olan Haydarpaşa - Gebze tren hattının üzerinden geçmek zorundaydılar. Caddeyi aştılar ancak tren raylarına geldiklerinde hızla bir trenin geldiğini fark ettiler. Şerafattin Selsil, kaçarak kurtulurken, Feriha Selsil trenin altında kaldı. 
     
     İsviçre’de olsaydı 
     Arkadaşının bu feci ölümüne isyan eden Güler Koşan, şunları söyledi "İsviçre’de yaşıyorum. Uzun süredir gelemediğim için görüşemiyorduk. Hava kararınca kalktılar. Evden çıktıktan kısa bir süre sonra Şerafettin koşarak geri geldi. Feriha’nın trenin altında kaldığını söyledi. Biz raylara varıncaya kadar çevredekiler Feriha’yı hastaneye götürmüştü. Maalesef kurtarılamadı. Ülkemizde insana verilen değer ancak bu kadar. Bu olay İsviçre’de olsaydı devleti dava ederdim ama burada ne yapacağımı bilmiyorum." 
     
     Kazadan sonra... 
     Bu arada Feriha Selsil’in ölümüne neden olan Cumhuriyet Caddesi üzerindeki su dolu altgeçitte, kazanın ardından kanal açma çalışmaları başladı. Fakat çevre esnafı, geçidin sürekli su dolduğunu, bu nedenle rayların etrafını güvenlik amacıyla çevreleyen tellerin kesildiğini söyledi. 
     
     



 YAŞAM 














</TEXT>
</DOC>
