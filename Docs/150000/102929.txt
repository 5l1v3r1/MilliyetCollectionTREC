<DOC>
<DOCNO> 102929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/20/son/soneko08.html </URL>
<DATE> 2002/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
DPT, Hazine ihalelerinin belirsizlikten etkilendiğini açıkladı 
</HEADLINE>
<TEXT>

     Devlet Planlama Teşkilatı DPT , Haziran ve Temmuz'da ortaya çıkan belirsizlik algılamasının bu dönemdeki Hazine ihalelerinin borçlanma vade yapısını düşürdüğünü bildirdi. 
     DPT'nin aylık değerlendirmesinde, Hazine ihaleleri faiz oranlarında Ocak-Mayıs döneminde düşüş yönünde görülen eğilimin, Haziran ve Temmuz'da yerini yükseliş eğilimine bıraktığı hatırlatıldı. 
     Değerlendirmeye göre, Mayıs ayı itibariyle yüzde 56.6 oranında gerçekleşen Hazine ihaleleri aylık ortalama bileşik faiz oranı, Haziran ve Temmuz aylarında yüzde 72.1'e çıktı. 
     Mayıs döneminde 265 gün düzeyinde gerçekleşen vade yapısı da Haziran ve Temmuz aylarında sırasıyla 208 ve 201 güne geriledi. 
     Bununla birlikte bu yılın ilk 7 ayında faiz oranı geçen yıla göre geriledi. 
     
     DÖVİZ 
     Değerlendirmeye göre, bu yılın Ocak ayında başlayan döviz kurlarındaki düşüş Mayıs ayına kadar devam ederken, bu dönemden itibaren ters yönde gelişen trend TL'nin reel olarak değer kaybına neden oldu. 
     Nitekim Mayıs ayı itibariyle 102 puan düzeyinde gerçekleşen reel kur endeksi, Haziran'da 92.1, Temmuz'da da 84.9'a geriledi. 
     Buna göre TL döviz sepeti 1 dolar 1.5 euro karşısında son 3 aylık süreçte yüzde 17.3 oranında değer kaybetti. 
     
     ENFLASYON 
     DPT'ye göre, Temmuz ayında TEFE artış hızının yüzde 2.7'ye yükselmesine kamu fiyatları ile döviz kurlarındaki yükseliş ve buna bağlı imalat sanayi sektöründe fiyatların yüzde 4.3 oranında yükselmesi ile madencilik sektöründe gözlenen yüzde 5.4 oranındaki fiyat artışı etkili oldu. 
     2002 yılının Şubat ayından itibaren TÜFE artış hızında gözlemlenen azalma eğilimi Temmuz ayında da devam etti ve program hedefinin ve piyasa beklentilerinin altında kaldı. 
     





</TEXT>
</DOC>
