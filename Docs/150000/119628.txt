<DOC>
<DOCNO> 119628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/19/guncel/gun08.html </URL>
<DATE> 2002/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Türban sorununu CHP mi çözmeli 
</HEADLINE>
<TEXT>

ÇAPRAZ ATEŞ 
     NESLİHAN CUYAR 

     Bilgi Üniversitesi Öğretim Üyesi Prof. Murat Belge, üniversitelerdeki türban sorununu CHP’nin çözmesi gerektiği görüşünde. Belge’ye göre soldaki demokratlar ile liberal demokratlar başörtüsü sorununu gündeme getirmeli. Çünkü AKP söylediği zaman kıyamet koparılıyor. Türban sorunu CHP tarafından mı ele alınıp çözülmeli 
     
Ahmet Tan DSP      Öncülük yapması doğru 
     CHP’nin öncülük yapması daha makul gibi görünüyor. Çünkü aynı zamanda parlamento dışındaki insanların da temsilcisi olacağını belirten bir açıklama yapmıştı. Bu çerçevede böyle bir girişimi onların başlatması yerinde olur. Toplum, türban konusunda karşılıklı katı tutumlar nedeniyle bu noktalara sürüklendi. Bunun çözümünü CHP’nin üstlenmesinin daha sonuç almaya uygun olacağını düşünüyorum. AKP türban sorununu söyleyince tabii ki kıyamet kopmaz. Türban konusundaki yaklaşımı dolayısıyla yüzde 30’un üzerinde oy aldı. Bir kıyamet kopmaması gerekir. Başörtüsü konusu da, Atatürkçülük ve laiklik konusu da tek bir partiye bırakılmayacak kadar önemlidir. Bu önemi nedeniyle de ortak bir anlaşma zemininde çözüme ulaştırılmalıdır. Ancak CHP’nin öncülük yapması doğru. 
     
Mukadder Başeğmez SP      CHP’nin de görevi sayılır 
     Türban sorununun CHP tarafından çözülmesi doğru olur. Bu sorun CHP tarafından çözülürse, türban sorununun aşılmasını istemeyenlerin direnci kırılmış olur. Uzlaşması gereken taraf uzlaşmış olur. Türbana karşı görüşler Atatürk Türkiyesi’ne, çağdaşlığa aykırılığı, şeriat devletine özlemin simgesi olduğu gerekçesiyle geliştiriliyor. CHP’nin türban sorununu çözmesi halinde, bunları öne sürenlerin iddiası zayıf kalmış olur. Güzel bir uzlaşma olur. Toplumsal uzlaşmaların sağlanması, tarafların inatçı yanlarının kırılması ancak böyle mümkün olur. CHP de bu ülkenin partisi, CHP de bu ülkedeki dindar kitlelerin taleplerine cevap vermek zorunda olan bir parti. Yani onun da görevleri arasındadır. 
     
Ahat Andican ANAP      Sorunu Meclis çözmeli 
     Bu sorun Meclis tarafından çözülmeli. CHP ya da AKP’nin sorunu diye bakmamak lazım. Meclis’in çözmesi gereken bir sorun. Bunu bir partinin değil, Meclis’in çözme zorunluluğu vardır. Türban sorununun geçmişi vardır. Anayasal platforma taşınmış bir meseledir. Anayasa Mahkemesi bu meseleyi almış, sorunla ilgili karar vermiş. Bunu A ya da B partisi, "Ben böyle yaparım, şöyle yaparım" diye bir anlayışla zaten gündeme getiremez. 
     
Mehmet Sevigen CHP      İktidardaki partinin işi 
     Bütün sorunları CHP’ye yüklüyorsunuz. CHP sorunları çözseydi, iktidarı CHP’ye verirlerdi. İktidar partileri çözecek bu sorunu. Bize muhalefet görevi verdiler. Halkımız, "İktidarsınız, gelin Türkiye’nin sorunlarını çözün" dedi. İktidar görevini AKP’ye, muhalefet görevini bize verdi. İktidar olmayan bir partinin "Sorunu çözeceğiz" demesi gibi yanlış bir şey yok. Biz muhalefetteyiz. AKP bunu söyleyerek oy aldı. Bize muhalefet görevi verildi. İktidar görevi verildiği zaman bunu konuşuruz. 
     
Bülent Tanla CHP      Toplumsal uzlaşma şart 
     Bu konuyu, "Sorunu çözüyoruz" deyip matematik problemi çözer gibi çözmenin doğru olmayacağı kanaatindeyim. Bunu zamana bırakarak, toplumsal uzlaşma çerçevesinde çözmenin mümkün olabileceğini düşünüyoruz. Kurallı bir çözüm meselesi için şu anda bu konunun gündeme gelmesinin erken olacağını düşünüyoruz. 
     
     



 GÜNCEL 



















</TEXT>
</DOC>
