<DOC>
<DOCNO> 137164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/16/son/sontur24.html </URL>
<DATE> 2003/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Havaalanında ilaçlı soygun... 
</HEADLINE>
<TEXT>

     Atatürk Havalimanı Dış Hatlar Terminali'nde yolcular ile yakınlarını ikram ettiği ilaçlı yiyecek ve içeceklerle uyutarak soyan bir kişi, suçüstü yakalandı. 
     Dış Hatlar Terminali'ne gelen yolcular ve yakınlarının uyutularak soyulduğuna ilişkin şikayetleri değerlendiren güvenlik güçleri, kapalı devre kamera sistemiyle havalimanını takibe aldı. 
     Güvenlik kameralarından Ramazan Yılmaz'ın eşkalini tespit eden polis, Yılmaz'ın bugün havalimanına giriş yaptığını belirledi. 
     Takip edildiğinden habersiz olan Yılmaz, Dış Hatlar Terminali geliş katında bir yakınını bekleyen Hasan Duman'la sohbet ederek yakınlık kurdu. 
     Sohbet sırasında Yılmaz, Duman'a ilaçlı olduğu belirlenen bisküvilerden ikram etti. Yediği ilaçlı bisküvilerin etkisiyle uyuklamaya başlayan Duman'ı soymak için harekete geçen Yılmaz, kendisini izleyen güvenlik güçlerince suçüstü yakalandı. 
     Atatürk Havalimanı Asayiş Büro Amirliği'nden çıkarılan Ramazan Yılmaz yüzünü saklamaya çalışırken, Hasan Duman'ın ise ilacın etkisiyle yürümekte güçlük çektiği görüldü. 
     Havalimanı Karakolu'na götürülen Ramazan Yılmaz, daha sonra İstanbul Organize Suçlar Şube Müdürlüğü ekiplerine teslim edildi. 
     





</TEXT>
</DOC>
