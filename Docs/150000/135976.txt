<DOC>
<DOCNO> 135976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/09/dunya/dun03.html </URL>
<DATE> 2003/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Uyuyan füzeler sinsice vuracak 
</HEADLINE>
<TEXT>

Lockheed Martin’in "Dolaşan Saldırı Füzesi" LAM hedefini bulana kadar düşman bölgesi üzerinde 45 dakika dolaşabilecek. 
     DIŞ HABERLER SERVİSİ 

     Amerikan ordusu için geliştirilmekte olan yeni tür füzeler, kamufle edilip bırakıldıkları düşman bölgesinde uyku konumunda bekleyerek, bir hedef tespit ettiğinde kendi kendini ateşleyerek sinsice vuracak. 
     1991 Körfez Savaşı sırasında Amerikan ordusunun, Irak’a ait tek bir mobil Scud rampası bulup imha edememesi üzerine, hedef tespit ve imha işlemleri arasında geçen süreyi kısaltacak yeni teknoloji arayışlarına girildi. 
     Amerikan Hava Kuvvetleri’nin ilgilendiği "uyuyan füzeler", uçaklardan düşman toprakları üzerine atılacak ve düştükleri bölgede bir hedef tespit edene kadar pusuda bekleyip, gelecek komut üzerine hedefi imha edecekler. Lockheed Martin şirketinin 1.5 metre boyundaki "Dolaşan Saldırı Füzesi" LAM ise, gönderildiği bölge üzerinde 45 dakika boyunca havada dolaşma kabiliyetine sahip olacak. LAM, lazerli radar tarayıcısıyla yerde imha edilecek hedef olup olmadığını araştıracak. LAM’ların fırlatılacağı diktörtgen şeklindeki rampa, askeri Humvee araçlarının arkasına yerleştirilebilecek. Bu füzelerin 2008 yılına kadar Amerikan ordusu envanterine girmesi planlanıyor. 
     



 DÜNYA 













</TEXT>
</DOC>
