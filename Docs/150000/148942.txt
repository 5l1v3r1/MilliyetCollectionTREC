<DOC>
<DOCNO> 148942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/10/son/sontur29.html </URL>
<DATE> 2003/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Jandarma Genel Komutanı "Kuzey Irakla ilgili kaygımız yok" 
</HEADLINE>
<TEXT>

     Jandarma Genel Komutanı Orgeneral Şener Eruygur, Kuzey Irak'ta yaşanan gelişmelerle ilgili herhangi bir kaygılarının olmadığını bildirdi. 
     Orgeneral Eruygur, Ankara-Eskişehir yolunun 30'uncu kilometresinde Jandarma Hatıra Ormanı alanında fidan dikim törenine katıldı. 
     Gazetecilerin Kuzey Irak'ta yaşanan gelişmeleri hatırlatarak, Türkiye'nin oluşturduğu ''kırmızı hat''larla ilgili kaygısı olup olmadığını sormaları üzerine Orgeneral Eruygur, Dışişleri Bakanı Abdullah Gül'ün konuyla ilgili değerlendirmelerde bulunduğunu ve Türkiye'nin tutumunun belli olduğunu söyledi. Orgeneral Eruygur, peşmergelerin Musul ve Kerkük'e girerek yağmalama hareketlerine girişmesi karşısında da kaygılı olmadığını kaydetti. 
     Orgeneral Eruygur, Jandarma Genel Komutanlığı ve bağlı birlikler tarafından Türkiye genelinde gerçekleştirilen ağaçlandırma çalışmalarının Ankara ayağına katıldı. 
     Hazine tarafından tahsis edilen 100 dönümlük arazideki ağaçlandırma çalışmasında Orgeneral Eruygur, çok sayıda fidan dikti ve bunları suladı. 
     Törende konuşan Ankara Jandarma Bölge Komutanı Tuğgeneral Baki Onurlubaş, gelecek nesillere daha yaşanabilir doğa bırakmayı amaçladıklarını söyledi. Tuğgeneral Onurlubaş, sanayileşmenin getirdiği kirliliğin, çevre duyarlılığını daha ön plana çıkardığını ifade ederek, ağaçlandırma çalışmalarıyla vatandaşa örnek olmayı hedeflediklerini kaydetti. 
     Ağaçlandırma çalışmasının Orgeneral Eruygur'un talimatıyla başlatıldığını anımsatan Tuğgeneral Onurlubaş, ''Bizlere verdiğiniz destek ve güçle daha güzel doğa hedefine en kısa sürede ulaşacağız'' dedi. 
     Jandarma Hatıra Ormanı'na toplam 303 bin 660 adet fidan dikimi yapılacağı bildirildi. 
     Türkiye'de yürütülen çalışma kapsamında ise tespit edilen 8 milyon 495 bin 900 metrekarelik araziye bugüne kadar 1 milyon 586 bin 177 çeşitli fidan dikildi. 
     





</TEXT>
</DOC>
