<DOC>
<DOCNO> 116601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/02/son/sontur19.html </URL>
<DATE> 2002/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal Oyunuzu iç barışa verin 
</HEADLINE>
<TEXT>

     CHP Genel Başkanı Deniz Baykal, AKP Genel Başkanı Recep Tayyip Erdoğan'la ilgili gelişmelerin ülkede bir iç rejim tartışmasına yol açabileceğini ortaya koyduğunu belirterek vatandaşlara, verecekleri oyla "iç barışa, huzura, anayasaya sahip çıkmaları" çağrısında bulundu. 
     Baykal, basın toplantısında, yarın yapılacak seçimin tarihi bir seçim olacağını belirterek, seçim sonuçlarının, ülkenin ekonomik sorunları ve dış politika açısından büyük önem taşıyacağını vurguladı. 
     Seçim kampanyası sürecinde, seçim sonrasına yönelik kaygıları artıran bazı gelişmelerin ortaya çıktığını ifade eden Baykal, sözlerini şöyle sürdürdü 
     "Seçime giderken bir garip manzara ile karşı karşıya kaldık. Bir siyasi partinin genel başkanı, bu seçimde milletvekili olamayacak, başbakan, bakan olamayacaktır. Siyasetin hukukla çatışma eğilimi içinde olduğu, bu manzarayla ortaya çıkmıştır. Bu manzarayı daha da sıkıntılı hale sokan bir gelişme daha ortaya çıkmıştır. Kampanyanın ilerleyen noktasında bu garip durumun ülkemizde bir iç rejim tartışmasına yol açabileceği ortaya çıkmaya başlamıştır. 
     Başbakanın nasıl belirleneceğine ilişkin bir tartışma gündeme gelmiştir ve bu tartışma, siyasal geleceğimizin ne gibi tehlikelere maruz kalabileceğini, ne gibi rejim gerginliklerinin ortaya çıkabileceğini ortaya koymuştur. Maalesef yargı kararıyla partisine üye olamayacağı ortaya çıkmış olan bir genel başkanla o parti seçime girmektedir. Bu durum, Türkiye'nin var olan sorunlarına, artık unutmak istediğimiz bir rejim sorununu da ekleme istidadı sergileyen bir durumdur." 
     
     VATANDAŞLARA ÇAĞRI 
     Vatandaşlara, seçim sonrasında kutuplaşmaların, gerginliklerin olmaması için dikkatli olmaları çağrısında bulunan Baykal, "Tüm vatandaşlarımızı iç barışa, huzura, anayasamıza sahip çıkmaya çağırıyorum. Daha seçim yapılmadan çok tehlikeli tartışmalar başlamıştır. Bu tartışmaları teşvik etmeyecek, tahrik etmeyecek bir tablonun ortaya çıkması önem taşıyor. Bu seçimler, Türkiye'de iç gerginlikleri, tartışmaları artırmamalı, rejim sorunlarını gündeme getirmemelidir. Türkiye'yi hızla normalleştiren, hukuku egemen kılan bir sonuç vermelidir" dedi. 
     
     "HİÇBİR OY İSRAF EDİLMEMELİ" 
     Oy kullanacak her vatandaşın kararının büyük önem taşıdığını ifade eden Baykal, herkesin, vereceği oyun önemini ve değerini bilerek sandığa gitmesini istedi. 
     "Hiçbir oy israf edilmemeli, boşa harcanmamalıdır" diyen Baykal, barajın altında kalacak partilere verilecek oyların, ülkenin aydınlık geleceğini tehdit eden unsurlara fırsat verebileceği uyarısında bulundu. 
     Baykal, "Kampanya sürecinde tek başına iktidarı ve dokunulmazlıklar konusunu vurguladınız. Koalisyon yapmak zorunda kalırsanız, dokunulmazlıklar konusunu görüşmelerde gündeme getirecek misiniz" sorusu üzerine, şöyle konuştu 
     "Biz, koalisyonu düşünmüyoruz. Tek başına iktidar istiyoruz. Koalisyonlardan bugüne kadar çok çektik. Hükümet içinde bir uyuma, hükümet ile cumhurbaşkanı arasında bir uyuma, icranın bütün unsurlarıyla uyum içinde çalışmasına ihtiyaç var. Hükümetle cumhurbaşkanı, yargı organları çatışma içinde olmamalı. Umarım seçim sonrasında CHP'nin tek parti iktidarıyla dokunulmazlıkların indirilmesini gerçekleştirme şansını buluruz." Baykal, CHP'nin seçimlerde alacağı oy oranına ilişkin soru üzerine de "Bu konuda birşey söylemem. Bu, millete saygısızlık olur. Biz 'atı alıp Üsküdar'ı geçtik' demiyoruz" dedi. 
     Baykal, seçimlerde kullanılan oyların yüzde 50'sinden fazlasının parlamento dışında kalması durumunda, makul bir süre içerisinde yeniden seçim ihtiyacının doğacağını kaydetti. 
     Baykal, "CHP-AKP koalisyonu olasılığına" ilişkin bir soruya karşılık verirken, hiçbir koalisyon modeliyle ilgili tercih ifade etmek istemediğini, herkesin, koalisyonların ülkeyi sıkıntıya düşüreceğini görerek karar vermesi gerektiğini söyledi. 
     Baykal, "AKP tek başına iktidar olursa rejim uyarısında bulunuyorsunuz. Böyle bir tablo doğarsa üzerinize düşen her türlü sorumluluğu yerine getirecek misiniz, fedakarlıklarda bulunacak mısınız" sorusuna da şu karşılığı verdi 
     "Gayet tabii. Ülkenin demokratik rejimi büyük önem taşıyor. Onu güvence altına almak için parti olarak yapamayacağımız hiçbir şey yoktur. Türkiye'nin mutluluğu, huzuru, barışı için CHP'nin veremeyeceği hiçbir şey yoktur." Seçim sonuçlarının ekonomik duruma etkisine ilişkin soruya ise basın toplantısına katılan eski devlet bakanı ve İstanbul milletvekili adayı Kemal Derviş yanıt verdi. 
     Derviş, seçimden güven ve istikrar mesajı verecek bir tablonun ortaya çıkması gerektiğini ve bunun CHP'nin öncülüğünde veya tek başına CHP iktidarıyla mümkün olacağını belirtti. 
     





</TEXT>
</DOC>
