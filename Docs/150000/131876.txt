<DOC>
<DOCNO> 131876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/19/son/sontur26.html </URL>
<DATE> 2003/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Uçak kazasının ardından karışan cenazeler... 
</HEADLINE>
<TEXT>

     Diyarbakır'daki uçak kazasında ölen Denizlili Hayran Elvan'ın cesedinin bulunması amacıyla Diyarbakır'da 3 mezar açılarak, cesetlerden DNA için yeni örnekler alındı. 
     THY'nin Diyarbakır'da inişe geçtiği sırasında düşen RJ-100 tipi yolcu uçağında ölenlerin teşhisi amacıyla yapılan DNA test sonuçları gelmeden, ailelere teslim edilen cenazelerin karıştığı anlaşıldı. Bunun üzerine Diyarbakır'da DNA test sonuçları gelmeden ailelerine teslim edilen 3 cenazenin mezarı açılarak, DNA için yeni örnekler alındı. 
     Diyarbakır Cumhuriyet Savcısı Mehmet İşbitiren, A.A muhabirine yaptığı açıklamada, Devlet Hastanesi morgunda 12 ceset bulunduğunu belirterek, kan örneklerinin eşleştirilmesiyle bazı cesetlerin daha önce ailelerine teslim edildiğini bildirdi. Karışıklığın düzeltilmesi için şüphelendikleri bazı cesetlerden yeniden örnek aldıklarını anlatan İşbitiren, şunları söyledi 
     ''Diyarbakır Mardinkapı Mezarlığı'nda daha önce defnedilen 2 ve Şehitlik Mezarlığı'nda da 1 mezar kazılarak, yeniden örnek aldık. Diyarbakır'ın Dicle İlçesi'nde de defnedilen 2 cenazeden daha örnek aldıktan sonra, bunları İstanbul Adli Tıp Kurumu'na göndereceğiz. 
     Kazada ölen Denizlili öğretmen Hayran Elvan'ın cesedi de yanlışlıkla başka kişilere teslim edildi. Alınan yeni örneklerle sağlıklı bir tespit yapılacaktır.'' 
     





</TEXT>
</DOC>
