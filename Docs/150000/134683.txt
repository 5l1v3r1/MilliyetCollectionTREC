<DOC>
<DOCNO> 134683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/03/guncel/agun.html </URL>
<DATE> 2003/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis’e bu hafta bir tezkere gidebilir 
</HEADLINE>
<TEXT>

Irak’la ilgili gelişmeleri AKP’lilere aktaran Başbakan Gül, ABD’ye direniyoruz. Ancak 2-3 gün sonra tezkere gönderebiliriz’ dedi... 
     ABDULLAH KARAKUŞ Ankara 

     Başbakan Abdullah Gül, dün AKP Genel Başkanı Recep Tayyip Erdoğan’a ve AKP MKYK üyelerine Genel Merkez’de Irak’la ilgili yaşanan son gelişmeler hakkında bilgi verdi. Basına kapalı yapılan toplantıda barış için çok mücadele ettiklerini ve son ana kadar da edeceklerini vurgulayan Gül, "ABD sürekli bastırıyor. Biz direniyoruz. Barış umudu azalıyor. Bu iki üç gün sonunda Meclis’e bir tezkere gönderebiliriz. Tezkereleri kademeli olarak göndermeyi düşünüyoruz" dedi. Operasyonla Türkiye ekonomisinin kötü günler geçireceğini belirten Gül, "Araştırmasını yapıyoruz, nasıl etkileniriz’ diye bakıyoruz. Bunun telafisi konusunda ABD’lilerle çalışmalarımızı sürdürüyoruz" diye konuştu. 
     
     MECLİS’E 3 TEZKERE 
     Partiden ayrılırken morali bozuk olan Gül, TBMM’den yetki alma konusunun ne zaman gündeme geleceği sorusuna ise "Önümüzdeki günlerde göreceğiz" karşılığını verdi. 
     Dışişleri Bakanı Yaşar Yakış ise operasyonla ilgili üç ayrı tezkerenin TBMM’ye gelebileceğini kaydetti. Bu hafta inşaat faliyetleri için gelecek ABD askeri personeline yönelik bir tezkerenin Meclis’e gönderilebileceğini belirten Yakış, "Ancak önceliğimiz barışın sağlanmasıdır" dedi. 
     Erdoğan da "hükümete yetki konusunun Meclis gündemine ne zaman geleceği" sorusu üzerine, "Çalışmaları netleştirelim, ondan sonra zaten Başbakan açıklamasını yapacaktır. Başbakanımız Baykal’ı da ziyaret edecektir. Gerekli müzakereler yapılacaktır" dedi. Başbakan Gül, bugün CHP Genel Başkanı Deniz Baykal’la 11.00’de bir araya gelecek. 
     
Saddam’a çağrı      Başbakan Gül, Saddam Hüseyin’e çağrıda bulunarak, "Atacağın adımla savaşı önleyebilirsin" dedi. Gül, AKP Kayseri örgütünün verdiği yemekte hükümetin Meclis’ten yetki almak için harekete geçeceğine de işaret ederek, şöyle konuştu "En kötü senaryolara karşı Türkiye’yi hazırlıklı hale getirmek gerekir. Barış çabalarımızı sürdürürken, Türkiye’nin geleceğini de düşünüp, doğru tedbirler almak zorundayız. 
     



 GÜNCEL 













</TEXT>
</DOC>
