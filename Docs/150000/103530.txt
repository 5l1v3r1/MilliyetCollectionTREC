<DOC>
<DOCNO> 103530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/23/son/sondun06.html </URL>
<DATE> 2002/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Hindistanlı köylüler yağmur tanrısını protesto etti 
</HEADLINE>
<TEXT>

     Hindistan'ın Orissa eyaletinde kuraklık çeken köylüler, düzenledikleri törenler sonunda yağmur yağmayınca yağmur tanrısı Indra'yı protesto ettiler. 
     Hindustan Times'ın haberine göre, çiftçilikle uğraşan Lemdhar köyü gençleri, kuraklığa karşı yeterli yardımı sağlamayan yetkilileri suçlamak yerine, öfkelerini yağmur tanrısından çıkardılar. 
     Bir genci Tanrı Indra kılığına sokan köylüler, sala yatırdıkları genci davullar eşliğinde tüm köyde dolaştırarak, bir ölüye düzenlenen törenin aynısını düzenlediler. Daha sonra cenaze alanına gelen köylüler burada da Indra'nın samandan yaptıkları kuklasını yaktılar. 
     Hindistan'da köylülerin ilk kez Indra'yı protesto ettiği kaydedildi. 
     Orissa'da köylüler yağmur tanrısını memnun etmek amacıyla kurbağaları evlendiriyor. 
     





</TEXT>
</DOC>
