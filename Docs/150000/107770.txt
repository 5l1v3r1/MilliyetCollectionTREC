<DOC>
<DOCNO> 107770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/15/son/sontur14.html </URL>
<DATE> 2002/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Seçim "ruhu" da etkiliyor 
</HEADLINE>
<TEXT>

     Çukurova Üniversitesi Tıp Fakültesi Psikiyatri Anabilim Dalı Öğretim Üyesi Prof. Dr. Mehmet Ünal, seçimlerin, politikacılar kadar vatandaşların da ruh sağlığı üzerinde etkili olduğunu söyledi. 
     Ünal, hükümetlerin görev süresini doldurmadan, yeniden seçim atmosferine girildiği ülkelerde, psikolojik sorunların artmasının kaçınılmaz olduğunu savundu. 
     Siyasi istikrarsızlığın ekonomiyi, ekonomideki bozulmanın da bireylerin ruh sağlığını etkileyen en önemli faktör olduğunu ifade eden Ünal, ''Kaos ortamı, zaten var olan psikolojik sorunları artırıyor'' dedi. 
     
     ''YARIN KARAMSARLIĞI'' 
     Ünal, psikolojik sorunların temelinde insanların yarına güvenle bakmamalarının yattığını, bunun da sosyal ilişkileri, anlayışı, hoşgörüyü, nezaketi, gülen insanların sayısını azalttığını anlattı. Kaygı düzeyinin yükselmesi, gerginlik, geçim sıkıntısı ve yarının ne olacağını bilmeme durumunun karamsarlığı ve insanların birbirlerine hoşgörü ile bakmamalarını beraberinde getirdiğini kaydeden Prof. Ünal, ''Zaman zaman gazetelerde sudan bahanelerle işlenen cinayetlerin, cinnet getirmelerin temelinde de bunlar var'' diye konuştu. 
     Ünal, insanların son günlerde yaşadıkları sıkıntıların kırgınlıkları ya da öfkesiyle kime oy verecekleri konusunda genel seçimler yaklaşmasına rağmen kararsız kaldıklarını, oysa, yapılması gereken en doğru işin, yasalardan gelen hakkı kullanmak olduğunu söyledi. 
     





</TEXT>
</DOC>
