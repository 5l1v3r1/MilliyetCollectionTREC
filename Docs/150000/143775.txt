<DOC>
<DOCNO> 143775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/20/spor/aspo.html </URL>
<DATE> 2003/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
BUGÜNÜN İŞİNİ YARINA BIRAKMA 0-1 
</HEADLINE>
<TEXT>

7 Şubat’ta karlı sahayı temizlemekte nazlanan Galatasaray, ertelemenin faturasını ağır ödedi, Denizli’den büyük bir darbe yedi 
     HALİL ÖZER 

90 dakika      Sonunda olacağı buydu. Beş kuruşluk futbol oynama, iki top yapma, vasatın üstüne hiç çıkma, golü şansa bırak, nereye kadar gidersin... Galatasaray bu kez gidemedi. Çekirge sıçrayamadı, duvara tosladı. Hiç hesapta olmayan bir üç puan heba olup gitti. 
     Galatasaray yine 3 - 5 - 2 ile sahaya çıktı. Fenerbahçe maçında keşfedilen bu sistemde, İstanbulspor maçında verdiği alarma rağmen yine ısrar edilmesi, yarayı açan en önemli faktördü. Buna Denizlispor’un bu sezonki en iyi oyunu da eklenince, Galatasaray’ın medet umduğu şans meleği de "artık pes" dedi. 
     Denizlispor sahaya çok iyi yayıldı. Savunmada Servet denilen çocuk, 90 dakika boyunca havadan yere hiç inmedi. Sayısız doldur - boşalt ortayı hiç atlamadı. Ona ve Kratochvil’e rağmen Galatasaray’ın h l yüksek toplarla oynaması, şaşkınlık vericiydi. Maça Denizlispor kontrollü başladı. 4. dakikada Ali Tandoğan, Ersen Martin’i kaçırdı, ancak Martin ağır kaldı. Bu futbolcu dün ağırdı ama agresif futboluyla Bülent ile Xavier’i tek başına oyundan düşürdü. 
     17. dakikada Ümit Davala, Revivo’yu kaçırdı. İsrailli sert vurdu, Heinen kurtardı. Dönen topa Arif vuramadı. 
     24. dakikada Hakan Ünsal soldan ortaladı. Revivo topukla vurmaya çalıştı, ancak top istediği yere gitmedi. 
     26. dakikada Ali Tandoğan sağdan ortaladı. Servet kafayı iyi vuramadı. 
     29. dakikada yine Ali Tandoğan’ın ortasını Ersen Martin kafayla altı pasa indirdi. Ancak orada kimse yoktu. Bir dakika sonra Davala’nın taç atışından gelen topunu Ümit Karan gelişine şutladı. Heinen bunu da kurtardı. 
     44. dakikada Galatasaray’ın en net pozisyonu geldi. Ergün, Revivo’yu kaçırdı. Revivo hafif çaprazda topu dışarı attı. Bu dakika, Revivo’nun da gözüktüğü son dakikaydı. Maç sonuna kadar kimse onun oynadığını fark edemedi. 
     İkinci yarıda farklı hiçbir şey yoktu. Galatasaray atak gibi gözükse de tek pozisyon bulamadı. Denizli’nin diri kontratakları tehlike yarattı. 60’da Kabat serbest atış kullandı. Top Bencik ile Ümit’in kafasından sekti. Ceza alanının sağ köşesinde bekleyen Ersen Martin, gelişine müthiş bir plase çıkardı. Top, öyle bir yere gitti ki, Mondragon çaresiz yine dövündü 0 -1 
     Golden sonra maçın bitmesine yarım saat vardı. Galatasaray için hayati dakikalardı. Ancak maç sonuna kadar ne gariptir ki, tek pozisyon bile yakalayamadı. Heinen’in inadı, Servet’in muhteşem mücadelesi, İsmet’in tüm tecrübesiyle oyuna ağırlığını koyması Galatasaray’ın işini çok zorlaştırdı. Servet üstünlüğü yüzünden Terim, Xavier’i forvete çekti. Ancak Portekizli de orada oynadığı 20 dakika boyunca, Servet’ten tek top alamadı. 
     Son haftalarda oynanan kötü futbola aldırmayan ve elindeki tüm formsuz oyuncularla yeni taktiğinde direten Fatih Terim, anlamsız ısrarının sonucunu üç puanla ödedi. Bu kaybın, kendi takımı dışında hiçbir sorumlusu yok. Hakeme söz etmemeleri gerekir. 
     
Yarışa devamGalatasaray Teknik Direktörü Fatih Terim, Denizli yenilgisiyle büyük avantaj kaybettiklerini ifade etti, "Herşeyi denedik, ama istediğimizi alamadık" dedi 
     Direnci kıramadık’ 
     DENİZLİSPOR yenilgisinin hesapta olmayan bir sonuç olduğunu açıklayan Fatih Terim, "Maçı ilk yarıda koparmalıydık" dedi. Terim, "Direnci kıracak golü bulamadık. Bazen istediğiniz gibi oynayıp kazanamıyorsunuz, bazen de tam tersi oluyor. Önemli bir avantaj kaybettik. Yarışı bırakacak değiliz. Revivo kaçırdığı goller yüzünden moral çöküntüsü yaşıyor olabilir" dedi. 
     
     Değişen yorumlar 
     TERİM, erteleme ile ilgili sorulara ise çarpıcı yorumlar yaptı. Galatasaray Teknik Direktörü şunları söyledi "O gün bu şartta maç oynanamaz diyenleri, daha sonra başka türlü beyanatlar verirken gördük. Yenseydik, O zaman oynanmadı o yüzden’ derlerdi. Oynadık ve yenildik, önemli değil. Şimdi bir yürekli çıkıp da O gün oynamadılar, yenildiler’ yorumunu yapar mı acaba " 
     
     Maçın hakemi 
     Bir-iki hata 
     HAKEM İsmet Arzuman zor bir maçın altından başarı ile kalktı. Soğukkanlı kişiliğiyle dikkat çeken Arzuman, yumuşak tarzıyla kurduğu diyaloglarda hep olumlu yönetim gösterdi. Faul düdüklerinde eşitliği bozmadı. Ancak bazı sarı kartlık pozisyonları pas geçti. Yine de yönetimiyle, Galatasaray taraftarının tepkisini hak etmedi. 
     
     Maçın adamı 
     Futbol Servet’i 
     DENİZLİSPOR’UN gerek lig mücadelesinde gerekse UEFA’daki süper grafiğinde Servet hep ön plandaydı. Güçlü fiziğine, yüreğini de ekleyen Servet kuşkusuz bu sezona armağan edilen en büyük yıldızlardan biriydi. İşte Servet dün Galatasaray’a adeta tek başına durdurdu. Hava sahasını her türlü uçuşa yasaklayan genç futbolcu, canını dişine taktı, arkadaşlarını da motive ederek gecenin yıldızı oldu. 
     
     Göze batanlar 
     Cihan İstanbulspor maçında attığı golle takımını sırtlayan genç futbolcu, Denizlispor karşısında adeta kayboldu. Takımının kötüleri arasında yer aldı. 
     Revivo İlk yarıda ayağına gelen bütün fırsatları kaçırdı. Eğer o golleri atabilseydi, skor daha farklı olabilirdi. 
     Ümit Karan Müthiş bir istek ve arzuyla oynadı. Ama forvetteki yalnızlığı ve tek kişilik çabası sonucu değiştirmeye yetmedi. 
     Ümit Davala Yine çok kötüydü. Maçın sonlarına doğru topsuz alanda Hakan Çimen’i kasten yere indirmesini hakem görmeyince kırmızı karttan kurtuldu. 
     Ersen Martin Forvette Galatasaray defansıyla tek başına savaştı. Attığı gol ise şapka çıkarılacak cinstendi. 
     
     Maçtan notlar 
     Florya’da protesto 
     DENİZLİSPOR yenilgisi sonrasında Florya Metin Oktay Tesisleri’nin önüne gelen az sayıda Sarı - Kırmızılı taraftar, takımı protesto etti. Taş atan taraftarlardan biri gözaltına alındı. Maç içinde de Sarı - Kırmızılı tribünler özellikle oyundan alınan Hakan Ünsal ile Arif’i yuhaladı. 
     
     Arif’in 100’ü gülmedi 
     HAFTALARDIR 99 golü bulunan Arif, Denizli karşılaşmasını da boş geçti. Lukunku’nun sakatlığı nedeniyle ilk 11’de sahaya çıkan Sarı - Kırmızılı futbolcu, dün akşam da 100’ler kulübündeki yerini alamadı. Arif ayrıca gördüğü sarı kartla cezalı duruma düştü. Golcü, Elazığspor karşılaşmasında yer alamayacak. 
     
     Hakemlerden takı kontrolü 
     KARŞILAŞMA öncesinde yardımcı hakemler Selçuk Kaya ile Nihat Mızrak, her iki takım futbolcularında takı kontrolü yaptı. Zincir ve takıları çıkarttıran hakemler, bundan sonra karşılaşmanın başlamasına izin verdi. 
     
     Hasan Şaş uğur denedi 
     DENİZLİ 1-0 öne geçtikten sonra Hasan Şaş uğur denedi. Sakatlığı nedeniyle tribünlerden karşılaşmayı izleyen yıldız futbolcu, tesis müdürü Fahri Yılmaz’la birlikte sürekli yer değiştirdi. Şaş’ın oldukça heyecanlı olduğu gözlenirken, uğur denemeleri maç sonuna kadar devam etti. 
     
     Servet’in içine doğdu 
     SAHANIN en iyisi Servet, "Eğer bu maçta biz sadece defansı düşünüp top oynasaydık karambollerden falan mutlaka gol yerdik. Ama hücumu düşünerek oynadık. Attığımız golde, Ersen Martin’in kulağına şu arka tarafa git, içime doğdu gol atacaksın dedim ve oldu" dedi. 
     
     Bayrak krizi 
     KARŞILAŞMANIN ilk yarısında kısa süreli bir bayrak kirizi yaşandı. Numaralı tribün önünde görev yapan kıdemli yardımcı hakem Selçuk Kaya’nın bayrağındaki sinyalizasyon sistemi arızalandı. Ancak arıza kısa sürede giderildi. 
     
     Bilet için kuyruklar 
     ALİ Sami Yen Stadı’nın gişelerinde bu kez bilet almak için değil, değiştirmek için kuyruklar oluştu. 7 Şubat’ta ertelenen karşılaşmada kullandıkları biletleri yenileriyle değiştirmek isteyen taraftar, kuyrukta beklemek zorunda kaldı. Ellerinde eski biletleri olanlara yeniler de eklenince tribünler doldu. 
     
     Cim - Bom’dan TED’e pankart 
     GALATASARAY, dün geceki karşılaşmaya "Türk Eğitim Derneği’nin 75. yılı kutlu olsun" yazılı pankartla çıktı. 
     
     Rakamlarla maç 

</TEXT>
</DOC>
