<DOC>
<DOCNO> 124970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/16/son/soneko07.html </URL>
<DATE> 2002/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Yatırım fonlarının değeri 8.8 katrilyon lirayı buldu... 
</HEADLINE>
<TEXT>

     A ve B tipi yatırım fonlarının değeri, bu yıl Ekim sonu itibariyle 8 katrilyon 807 trilyon lirayı bulurken, geçen yılın aynı ayına kıyasla yüzde 109 oranında artış gösterdi. 
     Geçen yıl Ekim ayında, yatırım fonlarının portföy değeri 4 katrilyon 212 trilyon lira düzeyindeydi. 
     Sermaye Piyasası Kurulu SPK verilerini baz alarak yapılan hesaplamalara göre, 10 aylık sürede yatırım fonlarının portföy değerindeki artış da yüzde 85.2 olarak hesaplandı. Yılbaşında fonların değeri 4 katrilyon 755 trilyon liraydı. 
     Ekim'de Eylül ayına göre fonların değeri ise yüzde 10 artış gösterdi. Eylül ayında yatırım fonlarının toplam portföy değeri 8 katrilyon 7 trilyon lira olarak hesaplanmıştı. 
     
     PORTFÖY DAĞILIMINDAKİ DEĞİŞİKLİK 
     Ekim ayında geçen yılın aynı ayına göre, fonların devlet tahvillerine ayırdıkları paydaki artış yüzde 31.2 olarak hesaplandı. Geçen yılın Ekim ayında fon portföylünün yüzde 3.7'sini devlet tahvilleri için ayıran fonlar, bu yılın Ekim ayında bu oranı yüzde 4.8'e çıkardı. 
     Aynı dönemde Hazine bonosuna ayrılan pay da yüzde 19.2'den yüzde 40.7'ye çıkarken, son 1 yıllık pay değişim oranı yüzde 112.6'ya olarak hesaplandı. 
     Ters reponun portföy içindeki ağırlığında yüzde 37.1 gerileme yaşanırken, her 100 liralık portföy içindeki payı 71 liradan 51.7 liraya geriledi. 
     Portföy payları içinde payı gerileyen bir başka yatırım aracı da, hisse senedi oldu. Hisse senetlerinin portföy içindeki oranı yüzde 5.9'dan yüzde 55.7 azalışla yüzde 2.6'ya geriledi. 
     





</TEXT>
</DOC>
