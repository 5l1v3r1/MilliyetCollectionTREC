<DOC>
<DOCNO> 117432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/06/son/sontur23.html </URL>
<DATE> 2002/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
AK Parti'den "Kıbrıs" için "U" dönüşü... 
</HEADLINE>
<TEXT>

     AK Parti Genel Başkan Yardımcısı Yaşar Yakış, Kıbrıs ile ilgili olarak sundukları çözüm önerilerinde ''Belçika ve İsviçre'' modellerinden sadece esinlendiklerini belirterek, bu iki modelin aynen taklit edilemeyeceğini, asıl olanın Kıbrıs'taki dinamiklerin geliştirilmesi olduğunu söyledi. 
     Yakış, AB Genel Sekreteri Volkan Vural ile Dışişleri Bakanlığı Müsteşarı Uğur Ziyal'in Merkez Yönetim Kurulu üyelerine yaklaşık 2 saat brifing vermesinin ardından gazetecilere açıklamalarda bulundu. 
     Genel Başkan Recep Tayyip Erdoğan'ın AB üyesi ülke başkentlerine ziyarete hazırlanması amacıyla böyle brifinge ihtiyaç duyulduğunu anlatan Yakış, brifingde AB, Irak ve Kıbrıs konularında bilgi verildiğini söyledi. 
     Yakış, AB konusunda kaydedilen gelişmeler ve Türkiye'den beklentiler üzerinde durulduğunu, ayrıca Irak ve Kıbrıs'ta gelinen noktaların gözden geçirildiğini ifade etti. 
     Brifingde, Kıbrıs konusunda ''Belçika Modeli''nin ele alınıp alınmadığının sorulması üzerine Yakış, Kıbrıs'ta tarih içerisinde yaşanan gelişmelerin ele alındığını söyledi. Yakış, Kıbrıs'ta çözüm için önerilen Belçika modeline şöyle açıklık getirdi 
     ''Belçika modeli dediğimiz şey, Kıbrıs'ta zaman içerisinde geliştirilen formüller arasında Türkiye'nin ortaya çıkardığı önerilerden bir tanesidir. Belçika ve İsviçre modelinden esinlenilerek, fakat asıl Kıbrıs'taki dinamiklerin gelişmesi doğrultusunda tespit edilmiş bir planımız vardır. Şu anda, Türk tarafına sunulmuş olan plan budur. Bu plan hazırlanırken AB ülkelerine anlatabilmek için 'bakın işte Belçika'da, İsviçre'de de vardır ve yürümektedir'... Fakat bu iki modelden sadece esinlenilmiştir. Aynen taklit edilemez. Çünkü, Belçika'da hiçbir zaman iki ayrı devlet oldu da bunlar biraraya gelip bir devlet oluşturmuş değil. Ayrıca üniter devlet varken, şimdi bu federal devlete dönüştü. Dolayısıyla Belçika'daki evrim başka türlü olmuştur. 
     Kıbrıs'ta ise 'şu anda iki devlet vardır. Bunlar biraraya gelip yeni bir konfederal yapı oluşturacaklardır' diyoruz. İsviçre ve Belçika modelinden esinlenen boyutlar var. Fakat model, Kıbrıs'ın geçmişine bakarak, buradaki parametreler istikametinde geliştirilmiştir, yeni bir modeldir. Belçika modeline olan atıf oradan esinlenmiş olduğunu gösteriyor, yoksa bu modelin aynısı uygulanacak diye bir şey yok.'' 
     





</TEXT>
</DOC>
