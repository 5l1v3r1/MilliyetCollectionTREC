<DOC>
<DOCNO> 131301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/16/son/sonspo24.html </URL>
<DATE> 2003/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlispor'da Mustafa Özkan sevinci... 
</HEADLINE>
<TEXT>

     Denizlispor'da golcü futbolcu Mustafa Özkan'ın endişelere neden olan sakatlığının tedavisi için ameliyata gerek duyulmadığı bildirildi. 
     Denizlispor Kulübü Başkanı Mustafa Baysal, Antalya'da sürdürülen kamp çalışmaları sırasında kasığından sakatlanan Mustafa Özkan'ın Almanya'da yapılan muayenesinde doktorların, ameliyata gerek duymadığını söyledi. 
     Mustafa Özkan'ın birkaç gün içinde kamp çalışmalarına katılacağını belirten Baysal, ''Antalya'da kulüp doktorumuz tarafından muayene edilecek. Daha sonra çalışmalara başlayacak'' diye konuştu. 
     
     ''HEYKEL DİKMEYECEĞİZ'' 
     Denizlispor'un UEFA Kupası'ndaki başarısının ardından gündeme gelen teknik direktör Rıza Çalımbay'ın heykelinin dikilmesi önerisine sıcak bakmadıklarını kaydeden Baysal, şunları söyledi 
     ''Ortada bir başarı varsa, bu ekibin başarısıdır. Rıza Çalımbay da bu durumdan çok rahatsız. Daha sona ermiş bitmiş birşey yok. Daha üst turlara yükselmek, UEFA Kupası'nı almak istiyoruz. Bir heykelin yapıldığını öğrendik. O heykeli diktirmeyeceğiz. Bu tür tartışmalar Denizlispor'a zarar veriyor.'' 
     





</TEXT>
</DOC>
