<DOC>
<DOCNO> 123092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/07/siyaset/siy06.html </URL>
<DATE> 2002/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs planı için gözler Annan’da 
</HEADLINE>
<TEXT>

     SEMA EMİROĞLU New York 

     Kıbrıs Türk ve Rum taraflarının, Genel Sekreter Kofi Annan’ın çözüm planıyla ilgili değişiklik önerilerini eşzamanlı olarak BM’ye sunmalarının ardından gözler, bu yanıtları karşılaştırıp ortak bir müzakere zemini hazırlayacak Genel Sekreterliğe çevrildi. BM yetkilileri, iki liderin çekincelerini içeren belgelerin Lefkoşa’da, BM’nin Kıbrıs Özel Danışmanı Alvaro de Soto ve yardımcıları tarafından incelendiğini açıkladı. 
     137 sayfalık plan üzerinde 12 Aralık’taki Kopenhag Zirvesi’ne kadar bir çerçeve anlaşmasına varılmasını hedefleyen De Soto da, tarafların bildirdiği itiraz noktalarına göre bir tutum alacak ve muhtemelen Annan’ın onayından geçen bazı yeni değişiklikler yaparak, bunları yeniden taraflara iletecek. 
     
     Prof. Soysal uyardı 
     KKTC Cumhurbaşkanı Rauf Denktaş’ın anayasa danışmanı Prof. Mümtaz Soysal da, Annan’ın taraflara, ya "12 Aralık’a kadar planı imzalayın" baskısı yapacağını ya da imza zorlaması olmadan, itirazların yer aldığı belgeleri birleştirerek yeni bir belge ortaya çıkarabileceğini söyledi. Türk tarafının "ön hazırlık metni" olarak nitelendirilen yanıtının iki ya da üç sayfalık çok kısa bir metin olduğunu belirten Soysal, egemenlik konusunun önemli bir yer tuttuğunu ve iki devletin çözüm planını şimdiki adlarıyla imzalamaları gerektiğini vurguladı. 
     



 SİYASET 
















</TEXT>
</DOC>
