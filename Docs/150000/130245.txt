<DOC>
<DOCNO> 130245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/11/son/sontur22.html </URL>
<DATE> 2003/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya'da boğazı kesilen gencin katili üniversiteli çıktı... 
</HEADLINE>
<TEXT>

     Antalya'da dün gece Ökkeş Kavgacı'nın öldürülmesi olayının zanlısı üniversite öğrencisi Deniz Kayaman, polise teslim oldu. Kayaman, çıkarıldığı nöbetçi mahkemece tutuklandı. 
     Akdeniz Üniversitesi Turizm ve Otelcilik Yüksekokulu 4. sınıf öğrencisi Deniz Kayaman 22 , bugün, Asayiş Şube Müdürlüğü Cinayet Bürosu'na gelerek, Selekler Çarşısı önünde meydana gelen kavgada, boğazına kesici aletle aldığı darbe sonucu Ökkeş Kavgacı'nın ölümünden sorumlu olduğunu bildirdi. 
     Burada yapılan sorgulamada cinayeti işlediğini kabul eden Kayaman, ifadesinde, Ökkeş Kavgacı'nın, kız arkadaşı İ.Y'e ''sözlü tacizde'' bulunduğunu ve ardından kendisine saldırdığını iddia etti. 
     İfadesinde, kavga sırasında elinde bardak bulunduğunu belirten Kayaman, boğuşma anında bardağın kırılarak Kavgacı'nın boğazını kestiğini söyledi. 
     Sorgulamanın ardından adliyeye sevk edilen Kayaman, nöbetçi mahkemece tutuklanarak cezaevine gönderildi. 
     Kayaman, polislerin izin vermesi üzerine kendisini adliyede yalnız bırakmayan kız arkadaşı İ.Y. ile bir süre el ele tutuşup, sohbet etti. 
     





</TEXT>
</DOC>
