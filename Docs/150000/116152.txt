<DOC>
<DOCNO> 116152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/31/son/sondun25.html </URL>
<DATE> 2002/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'da uyuşturucu bağımlıları artıyor 
</HEADLINE>
<TEXT>

     İran'da uyuşturucuyla mücadelede ciddi önlemler alınmazsa 20 yıl içinde 9 milyon kişi uyuşturucu bağımlısı olacak. 
     Uyuşturucuyla Mücadele İdaresi Rehabilitasyon Bölümü Müdürü Rıza Serrami, nüfusu yaklaşık 63 milyon olan İran'da şimdilik 2 milyon civarında uyuşturucu bağımlısı olduğunu, bunların 130 bininin eroin ve morfin kullandığını söyledi. 
     Afganistan'a komşu olmanın bu kadar çok sayıda insanın uyuşturucu bağımlısı olmasına yol açtığını ifade eden Serrami, İran'da yasaların uyuşturucuyla mücadelede yeterli olmadığını, uyuşturucuyla mücadeleye yeterli bütçe ayrılmadığını, narkotik şubelerde çalışan görevlilerin gerekli bilgiye sahip olmadığını belirtti. 
     Son 5 yılda tedavi olmak için başvuran 13 bin bağımlının yüzde 97'sinin erkek, yüzde 3'ünün kadın ve bunlardan yüzde 70'inin evli olduğunu söyleyen Serrami, bu kişilerden yüzde 71'inin afyon, yüzde 23'ünün eroin, yüzde 6'sının ise çeşitli uyuşturucu maddeler kullandığını kaydetti. 
     Serrami, uyuşturucu bağımlılarının yüzde 58'inin 19 ila 34 yaşında, yüzde 1.5'inin 18 yaşından küçük olduğunu belirterek, aynı zamanda ülkede yaklaşık 25 bin kişinin HIV taşıdığını, yüzde 64'ü uyuşturucu bağımlısı olan bu kişilerin aynı iğneyi kullandıklarını kaydetti. 
     





</TEXT>
</DOC>
