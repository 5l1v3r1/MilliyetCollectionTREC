<DOC>
<DOCNO> 105434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/03/spor/spo20.html </URL>
<DATE> 2002/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Sıralamada çakıldık      ULUSLARARASI Futbol Tarihi ve İstatistikleri Federasyonu’nun IFFHS "Dünyanın en iyi takımları" değerlendirmesinde Galatasaray, 1 Eylül 2001 - 31 Ağustos 2002 döneminde 166.5 puanla bir önceki aya göre 17 basamak gerileyerek 41. sırayı aldı. Feyenoord’a elenen Fenerbahçe 133.’lükten 221. sıraya düştü. Beşiktaş 12 sıra yükselerek 105.’liğe oturdu. Kocaeli 158., Denizli 186. durumda bulunuyor. 
     
Ayhan’a otomobil hediye edildi      GAZİANTEP Büyükşehir Belediyespor’un atleti olan Avrupa Şampiyonu Süreyya Ayhan, şehirde çiçeklerle ve bandoyla karşılandı. Antrenörü Yücel Kop ile birlikte Gaziantep’e gelen milli atlete büyük ilgi gösterildi. Belediye Başkanı Celal Doğan, "Ayhan’a daha önce bir ev armağan etmiştik. Şimdi de beğendiği bir otomobil vereceğiz" dedi. 
     
Ağır yaptırım      ATİNA Olimpiyatları’na kadar Dünya Anti Doping Kuralları’nı kabul etmeyen ülkeler yandı. WADA’nın mart ayında Danimarka’da yaptığı Dünya Kongresi’nde belirlenen kurallarını olimpiyat komiteleri düzeyinde kabul etmeyen ülkeler Yunanistan’da yarışamayacak. Kurallara göre doping yapan sporcu önce iki yıl, ikincide ise ömür boyu men cezası alacak. 
     
Pistlerde sigara yasağı      MİLLİ atletimiz Süreyya Ayhan’ın da yarıştığı Golden League’in 6. ayağı olan Memorial Van Damme’de ilk kez sigara yasağı uygulandı. Organizasyon başkanı Wilfried Meert, seyircilerin bu yasağa büyük saygı gösterdiğini söyledi. Bu yasak 2004 Atina Olimpiyatları’nda da uygulanacak. 
     
Sam’ın büyük düşü      DÜNYA Şampiyonu olduktan sonra profesyonelliği seçen ve boks yaşantısını Almanya’da sürdüren Sinan Şamil Sam, 12 Ekim’de Avrupa Şampiyonu Macar Przmyslaw Saleta ile yapacağı unvan maçına hazırlanıyor. 30 ay önce başladığı profesyonel yaşamında yaptığı 15 maçı 8’i nakavtl olmak üzere kazanan 28 yaşındaki Sam, kariyerine bir Avrupa şampiyonluğunu eklemek istiyor. 
     
Gençler ilanla futbolcu arıyor      İSVEÇ’İN Expressen gazetesine ilan veren Gençlerbirliği, 15-18 yaş grubundaki yetenekli gençlere davette bulundu. Türkçe ve İsveççe yayınlanan ilanda, "Avrupa’da ikinci sınıf futbolculuktan çıkmak istiyorsanız bize başvurun. Gençlerbirliği’nde oynama hayalinizi gerçekleştirin" denildi. Başkent kulübünün bazı Avrupa ülkelerinde de aynı yönteme başvurduğu öğrenildi. 
     
Berlusconi köşeye sıkıştı      İTALYA’DA son gün Lazio’dan Alessandro Nesta’yı transfer eden Milan’da, kulüp başkanı ve İtalya Başbakanı Berlusconi siyasi rakiplerinden ağır eleştiri aldı. Berlusconi’nin aksini söylemesine rağmen Nesta’nın 32 milyon euroya alınması üzerine sol liderler "Sempatik bir yalancı olduğunu biliyoruz, ama aynı şeyleri ekonomi üzerinde uygulamasından korkuyoruz" dediler. 
     
Yüzmede rekor      AVUSTRALYALI yüzücü Matt Welsh, kısa kulvar 50 metre sırtüstünde 23.31’lik dereceyle Dünya rekoru kırdı. Melbourne’deki Avustralya Yüzme Şampiyonası’nda rekor dereceye ulaşan Welsh, böylece ABD’li Neil Walker’a ait 23.42’lik eski rekoru da 11 salise geliştirdi. 
     
Ağları doldurduk      İSTANBUL’DAKİ Balkan 16 Yaş Altı Gençler Futbol Şampiyonası’nın ikinci gününde, Türkiye A Takımı, Romanya’yı 7 - 0 yenerek grup birinciliğini garantiledi. Türkiye B Takımı ise Makedonya’yı 5 - 0 mağlup etti. A takımımız çarşamba Yugoslavya, B takımımız da Yunanistan ile karşılaşacak. 
     
Ronaldo’ya protesto      INTER’DEN 46 milyon dolara Real Madrid’e transfer olan Ronaldo, İtalya’ya protestolarla veda etti. Brezilyalı yıldızın fotoğraflarını yakan taraftarlar, arabasına domates ve yumurta atıp, küfürler ettiler. Ronaldo, dün 11 numaralı yeni formasıyla Barnebeu Stadı’nda basına ve meraklı taraftarlara poz verdi. 
     
Jardel’den rest      GALATASARAY’IN eski golcüsü Jardel, formasını giymeyi reddettiği Sporting Lizbon’a son restini çekti. Eşinden ayrılmasını gerekçe gösterip, depresyona girdiği için antrenmanlara çıkmayan Jardel, kulübünün Barcelona’dan sonra Real Betis’in teklifini de reddetmesi üzerine Brezilya’ya dönme kararı aldı. 
     



 SPOR 

































</TEXT>
</DOC>
