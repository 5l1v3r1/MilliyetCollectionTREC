<DOC>
<DOCNO> 126478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/24/guncel/gun03.html </URL>
<DATE> 2002/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Ukrayna uçağı İran’da düştü 
</HEADLINE>
<TEXT>

Geçen ay da Antalya’da bir Antonov düşmüştü. 
     DIŞ HABERLER SERVİSİ 

     Türkiye - İran seferi yapan Ukrayna’ya ait içinde 48 kişi bulunan Antonov 140 tipi Rus yapımı 21 tonluk yolcu uçağı, dün akşam İran’da düştü. Kazada kurtulan olmazken, uçağın Trabzon’a teknik inişe geçerek, yakıt ikmali yaptığı belirtildi. İran Sivil Havacılık İdaresi sözcüsü, Türkiye’den gelen uçağın Türkiye saatiyle 18.00 sıralarında ülkenin orta kesimlerindeki Isfahan’da düştüğünü belirtti. Sözcü, nedenini belirtmediği kazada 42 yolcu ile 6 kişilik mürettabatın öldüğünü söyledi. İran Dışişleri Bakanlığı Sözcüsü Hamid Rıza Asefi ise, düşen uçakta Ukraynalı ve Rus bilim adamlarının bulunduğunu kaydetti. 
     
     HEPSİ HAVACI BİLİM ADAMI 
     Yolcuların, Ukrayna Havacılık Endüstrisi yetkilileri olduğunu açıklayan Tahran Radyosu, uçakta bir grup Rus’un da bulunduğunu belirtti. Radyoya göre, Ukraynalı yetkililer, iki ülkenin ortak yapımı olan İran - 140 tipi bir uçağın uçuş törenine katılmak için İran’a gidiyorlardı. 
     
     TRABZON’DA YAKIT ALDI... 
     Bu arada, uçağın, saat 13.30 sıraları Trabzon Havalimanı’na teknik iniş yaptığı ve yakıt ikmali yaptıktan sonra saat 14.50’de İran’a gitmek üzere havalandığı bildirildi. 
     



 GÜNCEL 



















</TEXT>
</DOC>
