<DOC>
<DOCNO> 132239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/21/son/sontur04.html </URL>
<DATE> 2003/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Vücutta yabancı cisim en çok acil ameliyatlarda unutuluyor 
</HEADLINE>
<TEXT>

     Doktorların, en çok acil ameliyatlar sırasında hastanın vücudunda yabancı cisim unuttukları belirlendi. 
     İstatistikler, acil ameliyata alınan bir kişinin vücudunda yabancı madde unutulması olasılığının, normal ameliyatlardan 9 kat fazla olduğunu gösteriyor. 
     Konuyla ilgili araştırma yapan Boston'daki ''Brigham Women's'' hastanesi cerrahlarından Atul Gawande, 1985-2001 yılları arasında bu tür 54 vakayla karşılaştıklarını açıkladı. Olayların üçte ikisinde hastanın vücudunda gazlı bez ve benzeri maddenin unutulduğu bildiriliyor. Peçete büyüklüğündeki bu bezlerin, ameliyat sırasında kanı emmesi için konulduğu ortaya çıktı. 
     Unutulan maddelerin üçte birini ise ameliyatta kullanılan gereçler oluşturuyor. Bunların en büyüğünün, ameliyat yarasını tutturmakta kullanılan 30 santimlik bir tel olduğu saptandı. 
     Uzmanlar, unutulan sargı bezlerinin hastanın vücudunda iltihaplanmaya yol açtığını, metal cisimlerin ise organları delme tehlikesi bulunduğunu ifade ettiler. 
     Cerrah Gawande, bu olaylara yine de çok seyrek rastlandığını, yaklaşık 15 bin ameliyatın birinde böyle bir vakayla karşılaştıklarını söyledi. 
     Yetkililer, doktorun ameliyat sırasında beklemediği sorunlarla karşılaşmasının da unutma riskini arttığını ifade ettiler. Gawande, ''aşırı şişman insanların vücudunda bir şey unutulması olasılığının fazla olduğunu'' sözlerine ekledi. 
     Yetkililerin verdiği bilgiye göre, vücudunda yabancı cisim unutulan hastalar yüzde 68 oranında yeniden ameliyat ediliyor ve yabancı cisim çıkarılıyor. Bazı durumlarda ise vücut yabancı maddeyi kendiliğinden dışarı atıyor. Ancak vücudunda yabancı madde unutulan kişilerden birinin bu yüzden öldüğü saptandı. 
     





</TEXT>
</DOC>
