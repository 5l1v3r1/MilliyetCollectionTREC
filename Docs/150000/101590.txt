<DOC>
<DOCNO> 101590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/13/son/sondun02.html </URL>
<DATE> 2002/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Ermeniler, sözde soykırım pulu için baskı yapıyor... 
</HEADLINE>
<TEXT>

     Ermenilerin, Amerikan posta idaresine, sözde soykırımı için pul basması yolunda yıllardır baskı yaptıkları ortaya çıktı. 
     Konu, Ermeni iddialarını kendi belgelerine dayanarak çürüten bir kitap yazmış olan Amerikalı yazar Sam Weems tarafından gün ışığına çıkarıldı. Bu konuya internette yayımladığı makalede yer veren Weems, Ermenilerin yıllardır ABD posta servisinin pul danışma heyetini baskı altında tuttuklarına dikkat çekti. 
     Türklerin bu konuda sessiz kalmamalarını isteyen Weems'in önerisi üzerine çok sayıda Türk'ün, Amerikan posta İdaresine, Ermeni baskılarına boyun eğmemeleri çağrısını içeren mektuplar göndermeye başladıkları bildirildi. 
     Mektuplarda, Ermeni lobisinin, ''gerçeklerin saptırıldığından şüphe etmeyen Amerikalıları kandırarak, sözde soykırımının tanınması doğrultusunda kampanya ve baskı yaptıklarına'' dikkat çekiliyor. 
     ''Bu pulları satın alacak Amerikalıların Ermeni iddialarının doğru olduğunu zannedebilecekleri'' kaydedilen mektuplarda, Amerikan posta idaresinin bu sinsi kampanyaya alet olmaması da isteniyor. 
     





</TEXT>
</DOC>
