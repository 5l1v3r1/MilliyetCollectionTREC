<DOC>
<DOCNO> 143442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/18/son/sonspo06.html </URL>
<DATE> 2003/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA... Los Angeles Lakers, Los Angeles Clippers'ı 102-85 yendi... 
</HEADLINE>
<TEXT>

     ABD Profesyonel Basketbol Ligi NBA'de son 3 sezonun şampiyonu Los Angeles Lakers, Los Angeles Clippers'ı 102-85, Phoenix Suns, Toronto Raptors'ı uzatmada 95-91 yendi. 
     Batı Konferansı Pasifik Grubu'na dahil Los Angeles kentinin 2 takımının mücadelesinde 3. sıradaki Lakers, 7. ve son sırada bulunan Clippers'a 17 sayı farklık üstünlük sağlarken, Shaquille O'Neal 42 sayıyla gecenin yıldızı oldu. Lakers'ın yıldız basketbolcusu, hiç 3 sayılık atış denemesinde bulunmadığı maçta, hepsi 2 sayılık şutlardan olmak üzere 24'te 15 isabet sağladı. Shaquille O'Neal, 15 faul atışından da 12'sini sayıya çevirdi. Takımın diğer yıldızı Kobe Bryant, skora 26 sayı eklerken, Lakers'da bu 2 oyuncu dışında çift haneli sayı üreten olmadı. Los Angeles Lakers, bu skorla aynı zamanda Clippers karşısında son 25 maçında 23. galibiyetini elde etti. 
     Üçüncü çeyreğin sonuna kadar önde olan Clippers ise ligde son 22 maçında 18. yenilgisine uğrarken, takımda Andre Miller 15 sayıyla en skorer oyuncu oldu. Cherokee Parks ile Quentin Richardson ise 13'er sayı kaydetti. 
     Gecenin uzatmaya giden tek maçında Pasifik Grubu üçüncüsü Phoenix Suns, Doğu Konferansı Merkez Grubu yedincisi Toronto Raptors'ı evinde 95-91 yendi. 
     Phoenix'deki maçta Shawn Marion, 5'i uzatmada 30, Stephon Marbury 25 sayıyla takımlarını galibiyete sürükledi. Marion ayrıca 10 ribaund aldı, Anfernee Hardaway'dan 18 sayı geldi. 
     Üst üste 6. yenilgisine uğrayan Raptors'da ise Antonio Davis 16 sayı, 15 ribaund, Jerome Williams 13 sayı, 12 ribaundla ''double-double'' yaparken, Morris Petterson 17 sayıyla en çok sayı üreten oyuncu oldu. Vince Carter 15, yedek Voshon Lenard 12 sayı gerçekleştirdi. 
     Gecenin diğer maçında da Doğu Konferansı Merkez Grubu ikincisi Indiana Pacers, Pasifik Grubu ikinci Portland Trail Blazers'a evinde 95-88 yenildi. 
     





</TEXT>
</DOC>
