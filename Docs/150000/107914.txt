<DOC>
<DOCNO> 107914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/16/son/sonspo03.html </URL>
<DATE> 2002/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray, Avrupa'da galibiyete hasret 
</HEADLINE>
<TEXT>

     Türkiye'nin Avrupa Kupaları'ndaki en başarılı takımı Galatasaray, Avrupa Şampiyonlar Ligi'nde tam 343 gündür galibiyet hasreti çekiyor. 
     Sahasında Avrupa Kupaları'ndaki 20 maçlık yenilmezlik serisi, geçtiğimiz sezon Barcelona karşısında alınan 1-0'lık yenilgi ile sona eren Galatasaray, Şampiyonlar Ligi'nde uzun süredir maç kazanamadı. 
     Teknik direktör Mircea Lucescu'nun yönetimindeki sarı-kırmızılılar, geçtiğimiz sezon ilk tur grubunda oynadığı maçlarda 3 galibiyet alırken, bu başarısını 2. tura taşıyamamıştı. 
     Galatasaray, AS Roma, FC Barcelona ve FC Liverpool ile eşleştiği 2. tur grup maçlarında, 5 beraberlik, 1 de yenilgi alarak 3 puanla tanışamadı. 
     ''Aslan'', Şampiyonlar Ligi'nde son galibiyetini 10 Ekim 2001'de Ali Sami Yen Stadı'nda PSV Eindhoven karşısında 2-0'lık skorla almıştı. 
     
     SON 6 MAÇTA GALİBİYET YOK 

     Galatasaray, Şampiyonlar Ligi'nde oynadığı son 6 karşılaşmada galibiyet elde edemedi. 
     Galatasaray'ın Devler Ligi'nde yaptığı son altı maçta aldığı sonuçlar şöyle 
Galatasaray - AS Roma....... 1-1 
FC Barcelona - Galatasaray.. 2-2 
FC Liverpool - Galalatasaray 0-0 
Galatasaray - FC Liverpool.. 1-1 
AS Roma - Galatasaray....... 1-1 
Galatasaray - FC Barcelona.. 0-1 
     
     AVRUPA MARKASI 

     Başarılı sonuçlar alarak Türk futbolunun Avrupa ve dünyada tanınmasında büyük etken olan Galatasaray, neredeyse ezeli rakiplerinin Avrupa'da yaptığı maçların toplamı kadar maç oynadı. 
     Galatasaray, bugüne kadar Avrupa Kupaları'nda 171 maç oynarken, ezeli rakiplerinden Fenerbahçe 100, Beşiktaş ise 78 maç yaptı. İki takımın toplam oynadığı Avrupa Kupası maçı 178'i bulurken, Galatasaray 171 maçla iki takımın toplamı kadar Avrupa vitrinine çıktı. 
     
     GALATASARAY 221, FENERBAHÇE 99, BEŞİKTAŞ 78 GOL ATTI 

     Avrupa Kupaları'nda Galatasaray oynadığı maçla da orantılı olarak rakip filelere 221 gol bırakırken, ezeli rakipleri oldukça gerilerde kaldı. 
     Avrupa vitrininde Fenerbahçe 99 gol atma başarısını gösterirken, Beşiktaş ise sadece 78 gol bulabildi. 
     
     ŞAMPİYONLAR LİGİ FARKI SAĞLADI 

     Galatasaray'ın Avrupa Kupaları'nda rakipleriyle arasını açması Şampiyonlar Ligi'nin kuralmasıyla gerçekleşti. 
     11 kez düzenlenen Avrupa Şampiyonlar Ligi'ne 7 kez katılan ve 6 maçın garanti olduğu 9 grupta yer alan, ayrıca 18 ön eleme maçı yapan Galatasaray, oynadığı toplam 56 maçla rakiplerine büyük bir fark atma başarısını gösterdi. Galatasaray ayrıca, Şampiyonlar Ligi'nde grupta 3. olup katıldığı UEFA Kupası'nda şampiyon olurken de 9 karşılaşma yaptı. 
     Şampiyonlar Ligi organizasyonunda ise Fenerbahçe ve Beşiktaş 2'şer kez gruplarda yer alırken, sarı-lacivertiler ön eleme ve grup maçları olarak 18, siyah-beyazlılar ise 20 maç yaptılar. 
     
     ASLAN 2 KUPA ALDI 

     Galatasaray, Avrupa Kupası serüveninde 1 kez UEFA, 1 kez de Süper Kupa'yı alırken, Şampiyonlar Ligi'nde de çeyrek finale yükselme başarısını gösterdiler. 
     ''Cim bom''un ezeli rakiplerinden Beşiktaş ise, Şampiyon Kulüpler Kupası'nda 1986-87 sezonunda Dinamo Kiev ile çeyrek final maçı oynadı. 
     Fenerbahçe ise, 1963-64 sezonunda Avrupa Kupa Galipleri Kupası'nda Macaristan'ın MTK Budapeşte takımını 3 maç sonunda eleyerek çeyrek finale yükselmişti. 
     
     AVRUPA DENEYİMİ FAZLA 

     Galatasaray, yarın start alacak olan Avrupa Şampiyonlar Ligi'nin en deneyimli 6 takımından biri. 
     Şampiyonlar Ligi'ne bu sezon 8. kez katılacak olan sarı-kırmızılılar, FC Porto, FC Barcelona, Spartak Moskova, FC Manchester United ve Rosenborg BK gibi Avrupa'nın en iyi ekipleriyle birlikte ilk sırayı paylaştı. 
     Sarı-kırmızılılar, Avrupa Şampiyonlar Ligi'ne Real Madrid, Bayern Münih, Juventus, Milan gibi Avrupa'nın dev ekiplerinden daha fazla katılma başarısı göstererek, ligin en deneyimlileri arasında yer aldı. 
     
     TAKIMLAR VE KATILIM SAYILARI 

     Avrupa Şampiyonlar Ligi'nde bu yılki katılımlarla birlikte, en deneyimli takımlar şöyle 
     

Takım Ülke Katılım Galatasaray Türkiye 8 FC Porto Portekiz 8 FC Barcelona İspanya 8 Spartak Moskova Rusya 8 FC Manchester United İngiltere 8 Rosenborg BK Norveç 8 FC Bayern Münih Almanya 7 Dinamo Kiev Ukrayna 7 FC Juventus İtalya 7 FC Real Madrid İspanya 7 PSV Eindhoven Hollanda 7 AC Milan İtalya 6 BV Borussia Dortmund Almanya 6 FC Olympiakos Yunanistan 6 Bayer 04 Leverkusen Almanya 5 FC Glasgow Rangers İskoçya 5 AFC Ajax Hollanda 5 FC Arsenal İngiltere 5 IFK Göteborg İsveç 4 RSC Anderlecht Belçika 4 FC Panathinaikos Yunanistan 4 AC Sparta Prag Çek Cum. 4 Feyenoord Hollanda 4      





</TEXT>
</DOC>
