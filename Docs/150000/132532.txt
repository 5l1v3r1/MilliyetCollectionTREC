<DOC>
<DOCNO> 132532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/23/guncel/gun05.html </URL>
<DATE> 2003/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Zirvenin yemekleri Türk mutfağından 
</HEADLINE>
<TEXT>

     ELİF KORAP İstanbul 

     Davos Zirvesi’nin üçüncü gününde zirveye katılanlar için rakılı, şaraplı "Türk Yemekleri Gecesi" düzenlenecek. Sadece Türk yemeklerinin yer alacağı davet için Türkiye’den Kuruçeşme Divan’ın müdürü ve üç aşçısı yaklaşık 700 kilo malzemeyle Davos’a uçuyor. 
     Gece için 50 şişe rakı, 20 şişe nane likörü de Davos’a götürülecek. Büfe şarap servisi de yapılacak. 
     22.00’de başlayacak davete 500 kişinin katılması bekleniyor. Klasik Türk yemekleri ve tatlılarının sunulacağı davetin baş aşçısı 1986’da İsviçre’de düzenlenen "Dünya Yemek Yarışması"nda dünya ikincisi seçilen Hüseyin Özoğuz. Özoğuz’a yine Kuruçeşme Divan’ın iki aşçısı Mehmet Ergül ve Hüseyin Kırtıl da eşlik edecek. Aşçılar iki gün boyunca, günde 16 saat çalışarak yüzlerce kişilik yemekleri hazırlayacak. Baklavadan yaprak sarmasına kadar her şey Davos’ta yapılacak. 
     
     Mönüde neler var 
     Yemekte zeytinyağlılardan, çerkeztavuğuna, kuzu tandırdan, mantıya kadar pek çok Türk yemeği ile baklava, fırın sütlaç, su muhallebisi, vişneli ekmek tatlısı, badem ezmeleri, tatlı sucuk, lokum gibi geleneksel tatlılar yer alacak. Yemeğin ardından konuklara Türk kahvesi ikram edilecek. 
     Davet için Türkiye’den 100 kilo tavuk, dana eti ve kuzu eti 10 kilo asma yaprağı, 330 adet enginar, 12 kg. barbunya, 30 kg. kuru soğan, 10 kg. Türk kahvesi, 15 kg. un, 20 lt. nar şurubu götürülmek üzere paketlendi. 
     
     



 GÜNCEL 
















</TEXT>
</DOC>
