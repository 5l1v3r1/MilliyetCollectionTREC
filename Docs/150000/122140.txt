<DOC>
<DOCNO> 122140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/01/son/sonspo04.html </URL>
<DATE> 2002/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'de at yarışı sezonu başladı... 
</HEADLINE>
<TEXT>

     Türkiye Jokey Kulübü TJK Genel Sekreteri Niyazi Polatyar, 2003 yılında yeni oyun şekillerinin devreye girmesi için çalışmaların sürdüğünü söyledi. 
     Polatyar, Şirinyer Hipodromu'nda İzmir sonbahar yarış sezonunun başlaması dolayısıyla bir basın toplantısı yaptı. Şirinyer Hipodromu Müdürü Orhan Karabıyık ve TJK yönetim kurulu üyelerinin yer aldığı toplantıda, icraatları hakkında bilgi veren Polatyar, eğitim çalışmalarına önem verdiklerini Avustralya'ya 10 apranti, İrlanda'ya da 6 çalıştırıcı adayı yolladıklarını kaydetti. 
     2002 yılında tahmini olarak 1 katrilyon lira gelir hedeflediklerini, 29 Kasım itibarıyla KDV hariç 826 trilyon liraya ulaşıldığını belirten Polatyar, şöyle konuştu 
     ''Krize rağmen hedefimize ulaştığımızı söyleyebiliriz. Artık 2 şehirde yarış uygulamasına geçiyoruz. Eskiye oranla 180 gün fazla yarış yapılacak. Müşterek bahis sisteminde bazı değişikliklere gidilecek ve 2003 yılında yeni oyun şekilleri devreye girecek. Gece yarışı projesi kapsamında bu işi iyi yapan aydınlatma şirketleriyle temaslarımız sürüyor. Tahmin ediyorum İstanbul'da bu yaz gece yarışlarına başlanabilir.'' Polatyar, müşterek bahis ücretlerinde İstanbul yarışlarına kadar zam uygulamasına gitmeyi düşünmediklerini kaydetti. Basın tahmin yarışmasının yönetmeliğindeki hataları da gazetecilerle oturup konuşarak gidereceklerini belirten Polatyar, Arap atlarında da İngiliz atları gibi 3 yaş, 4 yaş ve üstü, 5 yaş ve üstü sistemine geçilmesinin kaliteyi artıracağını söyledi. 
     İzmir'de sezonunun ilk gününde yarışseverler Şirinyer Hipodromu'na adeta akın etti. Yarışlar için İzmir'de toplam bin 268 at ve taya ahır tahsis edildiği, sonbahar sezonunda Arap ve İngiliz atlarına 4 trilyon 44 milyar yarış ikramiyesi dağıtılacağı bildirildi. 
     İzmir sonbahar sezonu 29 Aralık Pazar günü sona erecek. 2003 kış sezonu 2 Ocak Perşembe günü başlayacak. Yarışlar Perşembe, Cuma ve Pazar günü yapılacak. 
     





</TEXT>
</DOC>
