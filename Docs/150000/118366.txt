<DOC>
<DOCNO> 118366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/12/spor/spo03.html </URL>
<DATE> 2002/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
VE FELİPE GİTTİ 
</HEADLINE>
<TEXT>

Galatasaray’da kötü gidişin ilk faturası Sambacı’ya kesildi. 10 numaralı formanın yeni sahibinin macerası kısa sürdü, ayrılmak isteyen Brezilyalı’ya kapı gösterildi 
     CÜNEYT KARAKAYA 

     Sorguya çekildi 
     BÜYÜK umutlarla transfer edilen Felipe ile Galatasaray’ın yolları ayrıldı. Fatih Terim’in ısrarıyla transfer edilen ve Hagi’nin 10 numaralı forması verilen Brezilyalı oyuncu hayal kırıklığı yaratınca gözden düştü. Terim’in, sistemine uymadığı için sürekli eleştirdiği Sambacı, önceki gün isyan etmiş, ayrılma kararı almıştı. Takım arkadaşları tarafından ikna edilen Felipe dün sorguya alındı. 
     
     Veda etti 
     FATİH Terim’in artık verimli olamayacağına karar verdiği Brezilyalı oyuncuya yol verildi. Eşyalarını toplayan ve arkadaşlarına veda eden Felipe dün 17.00 sıralarında Florya’dan ayrıldı. Sözleşmesi fesh edilecek olan Felipe, yarın ülkesine dönecek. Kritik Barcelona maçı öncesinde bu gelişme, futbolcular üzerinde şok etkisi yarattı. Özellikle yabancıların diken üstünde olduğu ifade edildi. 
     
     Victoria gündemde 
     OCAKTA yönetimin takviye kararı alması yabancıları tedirgin ediyor. Sarı - Kırmızılı yönetimin en az üç ismin transfer edilmesinin planlandığı bildirildi. Bu durumda Felipe’nin ardından bir yabancı oyuncunun daha biletinin kesilmesi bekleniyor. Öte yandan sol kanata alternatif olarak sezon başında takımdan ayrılan Victoria’nın transferi için yeniden harekete geçilmesi gündeme geldi. 
     
Aslan’da üç fireTerim, gözden çıkardığı Ümit Davala ve Ümit Karan’ın yanısıra Emre Aşık’ı Barcelona maçı kadrosuna almadı 
     Operasyona devam 
     FELİPE’NİN ipini çeken Galatasaray Teknik Direktörü Fatih Terim, Barcelona maçı öncesinde yeni bir operasyon daha yaptı. Tecrübeli teknik adam performanslarını beğenmediği Ümit Davala, Ümit Karan ve Fenerbahçe maçında kırmızı kart gören Emre Aşık’ı da maç kadrosuna almayarak gözdağı verdi. Operasyonun Barcelona maçından sonra da sürebileceği ifade edildi. 
     
     Gönderilmeleri gündemde 
     ÜÇ oyuncunun da sakatlıkları nedeniyle Barcelona’ya götürülmediği şeklinde açıklama yapılmasına karşın teknik direktör Fatih Terim’in özellikle Ümit Davala ve Ümit Karan’ı gözden çıkardığı öğrenildi. Her iki oyuncunun da tıpkı Felipe gibi gönderilmelerinin gündemde olduğu ifade edildi. Cim - Bom İspanya’ya 19 kişilik maç kadrosuyla gidecek. 
     
Boğa arenayı açtı      MEHMET ÇİFTÇİ 

     ŞAMPİYONLAR Ligi’nde beş maçını da kazanan tek takım olan Barcelona, jest yaparak, Galatasaray maçına girişleri bedava yaptı. İspanyol kulübünün yönetimi, 14 yaşaltı ve 60 yaşüstü taraftarlar ile 60 bini aşkın üyesini, yanlarında birer kişi de getirmelerine izin vererek, bedava maça alacağını açıkladı. 
     MAÇIN saati ve yedek ağırlıklı kadro nedeniyle stada fazla taraftar gelmeyeceğini hesap eden Barça, ilk kez böyle bir uygulamaya gitti. Karşılaşmayı hafife alan ve takıma maç saatine kadar izin veren Van Gaal, tepkiler üzerine forma giymesi beklenen gençleri idmana çağırdı. Bu arada Puyol, 2007’e kadar sözleşme yeniledi. 
     
Gözaltı şaşkınlığı      İSTANBUL Emniyeti tarafından başlatılan "Amigo operasyonu" sırasında gözaltına alınan bazı Galatasaraylı isimler camiada şok etkisi yarattı. Özellikle Mehmet Cansun’un son seçimde listesinde yer alan Jerfi Fıratlı ile eski yönetici Yiğit Şardan’ın kardeşi Kayhan Şardan’ın da bu isimler arasında olması herkesi şaşırttı. Özhan Canaydın’ın, bu isimlerin kurtulması için avukat tutacağı öğrenildi. 
     
Özhan Canaydın Fair Play adayı      GALATASARAY Başkanı, Fair Play Konseyi Başkanı Erdoğan Arıpınar tarafından 2002 Fair Play Büyük Ödülü’ne aday gösterilecek. Arıpınar, "Rakip takımın gollerini alkışlayarak, topluma büyük mesaj verdi. Kendisini ödülün bir numaralı adayı olarak gösteriyoruz" dedi. Canaydın, ödülünü aldıktan sonra Dünya Fair Play Ödülü’ne de aday gösterilecek. 
     



 SPOR 























</TEXT>
</DOC>
