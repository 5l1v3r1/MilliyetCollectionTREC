<DOC>
<DOCNO> 104291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/27/son/sontur33.html </URL>
<DATE> 2002/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Göle Kaymakamı gazeteciyi mi dövdü.. 
</HEADLINE>
<TEXT>

     Ardahan'ın Göle İlçesi Kaymakamı Alper Faruk Güngör'ün, ''Köylüleri Kaymakamlığa Almıyor'' iddiasını haber yapan yerel gazetenin Yazıişleri Müdürü Ulviye Kılıç'ı, makamında tokatladığı öne sürüldü. 
     Göle'de yayımlanan Yeşil Göle gazetesinin Yazıişleri Müdürü Ulviye Kılıç, yazıişleri müdürlüğü ile ilgili bir evrağı imzalatmak için gittiği Kaymakamlık'ta, Kaymakam Güngör'ün hakaretine uğradığını ve tokatlandığını iddia etti. 
     Kılıç, Kaymakam hakkında suç duyurusunda bulunacağını belirtti. 
     Kaymakamlık çıkışında babasıyla karşılaştığını anlatan Kılıç, bu sırada Kaymakam Güngör ile bina önünde karşılaştıklarını belirterek, ''Babam ile Kaymakam tartışmaya başladı. Ayırmak için İlçe Savcısı araya girdi. Olayı görüntülemek isterken Kaymakamın koruması da fotoğraf makinemi kırmak istedi'' dedi. 
     
     GÖLE KAYMAKAMI'NIN AÇIKLAMASI 
     Göle Kaymakamı Alper Faruk Güngör ise yaptığı açıklamada söz konusu iddiaları yalanladı. 
     Güngör, Kılıç'ın yazıişleri müdürlüğü için getirdiği evrağı gerekli birime sevk ettiğini belirterek, ''İddialardaki gibi odamda kendisiyle hiçbir şekilde tartışmadım, tokat atmadım ve hakaret etmedim. Bunların hepsi asılsız'' dedi. 
     Güngör, Kılıç'ın iddialarını belgelemesi ve olayla ilgili tanık göstermesi gerektiğini sözlerine ekledi. 
     Cumhuriyet Savcısı Murat Çimen ise tanığı olduğu iddia edilen olayla ilgili bir açıklama yapamayacağını söyledi. 
     





</TEXT>
</DOC>
