<DOC>
<DOCNO> 143943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/20/son/soneko29.html </URL>
<DATE> 2003/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bankacıların savaş ekonomisine bakışı... 
</HEADLINE>
<TEXT>

     Fiba Holding Başkan Yardımcısı ve Finansbank Murahhas Azası Ömer Aras, Irak savaşı nedeniyle likiditeyle ilgili hiçbir sorun beklemediğini belirterek, ''Çünkü bankacılık sistemi tüm zamanların belki de en likit dönemini geçiriyor'' dedi. 
     Aras, TÜSİAD'ın bankacılık raporunun açıklandığı toplantının ardından gazetecilerin sorularını yanıtlarken, bankacılık sektörünün geçtiğimiz günlerde savaşın olması veya olmaması beklentilere bağlı olarak kendini hazırladığını söyledi. Ömer Aras, şunları kaydetti 
     ''Bu dönemde savaş esasen Türkiye açısından tabii istenmeyen bir şey. Ancak geçtiğimiz yıllarda bankacılık krizinin geçirdiği tecrübeden sonra alınan tedbirlerin yararını bugün görmekteyiz. Piyasalar gördüğünüz gibi son derece makul bir şekilde buna reaksiyon veriyor. Faizler bir miktar yükseldi, döviz kuru bir miktar yükseldi. Bunlar gayet doğaldır bu tür hadiselerde. Zaten dalgalı kur, değişken faiz politikalarının ana amacı budur. Fakat sistemde sistematik olarak bir büyük problem yani bir kur riskine açık banka sistemi yok. Olmadığı için önümüzdeki dönemde daha dengeli bir piyasa oluşacaktır. Biz bu dengeyi sağlayabilmeyi de geçtiğimiz dönemde alınan tedbirlere ve bankacılık sistemindeki uygulamalara borçluyuz.'' Ömer Aras, likiditeyle ilgili bir problem yaşanıp yaşanmayacağı yönündeki bir soruyu ise, ''Likiditeyle ilgili hiçbir sorun beklemiyorum. Çünkü bankacılık sistemi tüm zamanların belki de en likit dönemini geçiriyor. Ayrıca Merkez Bankası'nın yapmış olduğu çok doğru bir açıklama var bugün. O da gerekli likiditelerin sisteme verilebileceği yolunda. Bu anlamda bir likidite sorununun olacağını tahmin etmiyorum'' şeklinde yanıtladı. 
     
     MERKEZ BANKASI PİYASALARI RAHATLATTI 
     Dışbank Murahhas Azası Tayfun Bayazıt da Irak savaşının kısa sürmesi durumunda etkilerinin daha az olacağını belirterek, ''Bu durumda mali sektör daha az bir zararla bu işi atlatabilir'' dedi. 
     ''Merkez Bankası'nın bugün açıkladığı önlem paketinin dışında sizce alınması gereken başka önlemler var mı '' sorusuna da Bayazıt şu yanıtı verdi 
     ''Şu an için yok. Söyledikleri zaten bildiğimiz konular ama onun ötesinde hem iskonto penceresinin açık olduğunu, bankaların isterlerse repo için geleceğini, dolayısıyla likidite açısından eğer bir sorun çıkarsa ona karşı hazırlıklı olduğunu söyledi Merkez Bankası. Son derece yerinde ve zamanında bir açıklama. Dolayısıyla gördüğüz gibi bir miktar piyasaları rahatlattı. Likidite açısından krizin bu aşamasında, yani savaşın bu aşamasında herhangi bir sorun yok.'' Bayazıt, bankalara para çekme talebi gelip gelmediği yönündeki soru üzerine de ''Yok, hayır. Bilakis, dün mesela önemli ölçüde faizlerin yüksekliğinden yararlanarak kağıt aldılar. Bunu bir fırsat olarak gördüler. Dolayısıyla bu sefer geldiğimiz dönemde bir likidite krizi yaşamamız için herhangi bir neden yok, Merkez Bankası bunu söylüyor'' şeklinde konuştu. 
     Dalgalı kur rejiminde ileriye yönelik beklentilerinin döviz fiyatlarını şekillendirdiğini kaydeden Bayazıt, ''Ama yine eskisinden farklı olarak yapısal bir açık pozisyon yok bankacılık sektörünün. Dolayısıyla orada da dövizde çok büyük ani hareketler olması için neden yok. Zaten Merkez Bankası da 'çok büyük volatilite olursa buna müdahale edeceğim' dedi. Endişe edecek bir şey şu an için yok'' görüşünü dile getirdi. 
     





</TEXT>
</DOC>
