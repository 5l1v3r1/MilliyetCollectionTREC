<DOC>
<DOCNO> 144052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/21/dunya/adun.html </URL>
<DATE> 2003/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Hedef Saddam’dı 
</HEADLINE>
<TEXT>

Yeri belirlenen Saddam ve Iraklı yöneticileri vurmayı hedefleyen kısıtlı bombardıman yanıtsız kalmadı. Irak, Kuveyt’e füze yağdırdı 
     DIŞ HABERLER SERVİSİ 

     İkinci Körfez Savaşı, ABD Başkanı Bush’un Saddam Hüseyin’e verdiği 48 saatlik sürenin TSİ 03.15’te dolmasından 78 dakika sonra, TSİ 04.31’de başladı. Tomahawk füzeleri ve F - 117 hayalet uçakları ile yapılan dünkü açılış vuruşunun hedefi ise Saddam Hüseyin, oğulları Uday ve Kusay ile bazı üst düzey yöneticilerdi. ABD’li yetkililer bu saldırıların savaşın sadece başlangıç aşaması olduğunu söylediler ve dünden itibaren iki ya da üç gün süreyle bu tür mevzi saldırılar yapılacağını, ardından büyük saldırının başlayacağını duyurdular. 
     
     ÖNCE F-117’LER ÇIKTI 
     Bağdat’taki ilk patlamalar, TSİ 04.31’de başlarken, Irak uçaksavarları karşı ateş açtı. İlk patlamalar, kentin güneyinde ve doğusunda oldu. Daha sonra, kent merkezi de hedef alındı. Basra da ABD’nin diğer hedefiydi. 
     ABD, Irak’a yönelik savaşının ilk aşamasında, F - 117A savaş uçaklarıyla uzun menzilli Cruise füzelerini kullandı, ABD ordusuna ait 4 kruvazör ve 2 denizaltıdan Irak hedeflerine 40 Tomahawk füzeleri atıldı. ABD’nin Irak’a saldırısının ilk aşamasına 6 gemi katıldı. 
     
     HÜKÜMET BİNASI VURULDU 
     İlk saldırının, istihbarat birimlerinin verdiği bilgiler üzerine yapıldığı açıklandı. Yetkililer, Bağdat’a düşen ilk bombalardan 900 kiloluk "sığınak delen" uydu güdümlü GBU-27’lerden birinin Saddam ve mahiyetinin o sırada içinde bulunduğu düşünülen bir hükümet binasına isabet ettiğini söyledi. 
     Hava saldırılarına da iki F-117’nin yanı sıra B-2, B-1 ve B-52 bombardıman uçaklarının da katıldığı ve bu uçakların Bağdat’taki hedeflere 4 GBU-27 bıraktığı belirtildi. 
     Saldırının başlamasıyla Irak devlet radyosunun yayını kesilirken, kısa bir süre sonra ABD radyonun ana frekansını ele geçirdi ve Arapça yayına geçti. Yayında "Irak rejiminin tesislerinin vurulmaya başlandığı" duyuruldu. Uday’ın yönettiği radyonun yayınında ise halka cihat çağrısında bulunuldu. 
     Savaş sürerken Pentagon’dan yapılan açıklamada, "Bu, sınırlı bir saldırıdır, çok daha yoğun hava saldırılarının başlangıcındayız" denildi. İngiltere Savunma Bakanı Geoff Hoon ise, savaşın ilk aşamasında İngiliz askerlerinin de yer aldığını açıkladı. 
     
CIA Bulduk, Bush Vurun      SEMA EMİROĞLU New York 

     Irak’ın havadan vurulmasının perde arkasını yayımlayan Washington Post’a göre, "vur" emrinin Basra Körfezi ve Kızıldeniz’deki savaş gemilerine ulaşması şöyle gerçekleşti 

</TEXT>
</DOC>
