<DOC>
<DOCNO> 122162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/01/son/sontur10.html </URL>
<DATE> 2002/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençler, dizilerden etkilenip ağalığa özeniyor... 
</HEADLINE>
<TEXT>

     Televizyon dizilerinde işlenen ''ağalık'' modelinin gençler için özendirici olduğu bildirildi. 
     İzmir'de faaliyet gösteren Denge Psikolojik Danışmanlık ve Pedagoji Merkezi'nden Psikolojik Danışman Ferhan Bıçakçılar, televizyon kuruluşlarının kitlesel etkilenmeyi sağladıklarını ve TV dizilerindeki modellerin ''gençlerin merkezi'' haline geldiğini belirtti. 
     ''TV dizilerinde işlenen 'ağalık' modeline özenen gençler, okulda 'ağalık grupları' kuruyor'' diyen Bıçakçılar, şunları kaydetti 
     ''Okullarda son 2-3 yıldır gruplaşma başladığını gözlemledim. Çocuklar bile ağalık sistemine özeniyor. Bir dönem Miroğlu çocukları vardı, şimdi küçük Seymen ağalar var. Ağalar güçlü olduğu ve dizilerin sonu da genellikle ağaların zaferi ile sonuçlandığı için, çocuklar ve gençler ağa modelini örnek alıyor. Ağa dizileri köy kültürünü öğretmiyor, çocuk ve gençlere ağa sistemini gösterip, özendiriyor.'' Bıçakçılar, televizyon yapımcılarının ve yönetmenlerin büyük bir sorumluluk taşıdığını hatırlatarak, ''TV programları ve diziler, topluma mesaj vermeli. Her TV dizisinin bir psikolojik danışmanı olmalı'' dedi. 
     
     ''DİZİLER, YETİŞKİNLERİ DE ETKİLİYOR'' 
     Ege Üniversitesi Psikiyatri Anabilim Dalı Öğretim Üyesi Prof. Dr. Ahmet Çelikkol da, birkaç yıl önce moda olan Brezilya dizilerinin yerini, şimdi de ağalık dizilerinin aldığını söyledi. ''TV dizilerinden sadece çocuklar ve gençler değil, yetişkinler de etkilenebiliyor'' diyen Prof. Dr. Çelikkol, şunları söyledi 
     ''İnsanlar strese girdikleri zaman, daha ilkel düzeylere geriler. Bu toplumda da böyledir. Ağalık dizilerine ilginin nedeni de toplumun strese girmesidir. Yoğun strese giren toplum, hayatın ilkel dönemlerine döner. Bunu da izledikleri diziler ile belli ederler. Toplumda strese, yoksulluk, kentleşme gibi faktörler neden olur. Örneğin, İstanbul'a göç eden bir köylü kent yaşamına adapte olamıyor. Köy hayatına olan özlemini de 'ağalık dizileri' yoluyla gideriyor.'' 
     





</TEXT>
</DOC>
