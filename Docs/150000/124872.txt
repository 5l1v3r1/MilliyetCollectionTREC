<DOC>
<DOCNO> 124872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/16/guncel/gun01.html </URL>
<DATE> 2002/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıldızlar çocukların eğitimi için parladı 
</HEADLINE>
<TEXT>

Türkiye’nin en şöhretli isimleri, Eğitim Gönüllüleri için Lütfi Kırdar’da bir araya geldi. Bu birliktelik, milyonlarca çocuğun geleceğini aydınlatacak 
     BELMA AKÇURA İstanbul 

     Türkiye Eğitim Gönüllüleri Vakfı TEGEV , ünlü sanatçı işadamı ve sporcuları eğitime destek vermek için bir araya getirdi. 
     TEGEV’in eğitime olan duyarlılığı artırmak ve vakfın faaliyetlerini kamuoyuyla paylaşmak amacıyla dün Lütfi Kırdar Kongre ve Sergi Sarayı’nda düzenlediği "Yıldızlar Sınıfı Yıl Sonu Gösterisi"nde birçok ünlü isim çocukluk yıllarına döndü. Televizyon programcısı Cüneyt Özdemir’in sunuculuğunu yaptığı gecede, Anadolu Ateşi Dans Topluluğu, Sezen Aksu, Bülent Ortaçgil, Levent Yüksel, Ebru Gündeş, Orhan Gencebay, Hülya Avşar, Özcan Deniz, Beyaz, Yavuz Bingöl, Aşkın Nur Yengi, Nilüfer, Bülent Eczacıbaşı, Cem Boyner, Sakıp Sabancı, Mehmet Özdilek, Şenol Güneş, Bülent Korkmaz, Rüştü Rençber ve İlhan Mansız olmak üzere birçok ünlü isim sahnede yerlerini alarak vakıf yararına yapılan gösteride rol aldı. 
     Gecede elde edilen bilet gelirleri ve bağışlar yeni eğitim birimlerinin açılmasında kullanılacak. 
     Yaklaşık 1500 davetlinin katıldığı gecede konuşan Cüneyt Özdemir, 1995’te kurulan ve şimdiye kadar 32 bin bağışçıdan toplanan 32 milyon dolarla yaptırdığı 8 eğitim parkı, 62 öğrenim birimi ve 13 "Ateşböceği" adı verilen gezici öğrenim birimi ile faaliyetlerini sürdüren vakfın, 8 yılda 5 bin gönüllüyle 245 bin çocuğa eğitim deteği verdiğini söyledi. TEGEV, 2005’te eğitim parklarını 18’e, öğrenim birimlerini 82’ye, Ateşböceği sayısını da 28’e ulaştırmayı planlıyor. Bu birimler vasıtasıyla da toplam 855 bin çocuğa okul sonrası eğitim desteği vermeyi amaçlıyor. 
     



 GÜNCEL 











</TEXT>
</DOC>
