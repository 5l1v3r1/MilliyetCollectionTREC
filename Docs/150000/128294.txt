<DOC>
<DOCNO> 128294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/02/son/soneko19.html </URL>
<DATE> 2003/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Robert Pearson ABD tekstil şirketlerine kota için mektup yazacağım 
</HEADLINE>
<TEXT>

     ABD'nin Ankara Büyükelçisi Robert Pearson, Türkiye ve ABD arasındaki ticaret seviyesinin düşüklüğüne dikkat çekerken, bunu artırmak amacıyla Amerikan tekstil şirketlerine mektup yazmayı planlandığını söyledi. 
     Büyükelçi Pearson, Türkiye Odalar ve Borsalar Birliği TOBB Başkanı Rifat Hisarcıklıoğlu'nu makamında ziyaret ederek bir süre görüştü. 
     Büyükelçi, görüşme sonrası Hisarcıklıoğlu ile birlikte açılamalarda bulundu. 
     Hisarcıklıoğlu ile öncelikle Türk iş dünyasının durumunu görüştüklerini belirten Pearson, Hisarcıklıoğlu'na yardımlarından dolayı teşekkür etti. 
     Görüşmede, Türk-Amerikan ticari ilişkilerinin nasıl hızlandırılabileceği üzerinde durduklarını belirten Pearson, iki ülke arasındaki ticaret seviyesinin çok düşük olduğunu bildirdi. Pearson, şöyle devam etti 
     ''Bunu artırmak amacıyla Amerikan tekstil şirketlerine bir mektup yazmayı planlıyorum. Ortaklıkların, tekstil alanındaki ortaklıkların artırılmasını teşvik etmeyi düşünüyorum Bu örneğin, Afganistan'da çok iyi işleyen bir konu. İnşaat alanında Afganistan'da Türk ve Amerikan şirketleri arasında güzel bir işbirliği var. Bir Türk şirketi, Kabil'deki Amerikan Büyükelçiğinin yapımında görev almakta.'' Pearson, ticari ilişkilerin nasıl artırılabileceği ve refah seviyesinin nasıl yükseltebileceği konularında yakın temaslara devam edeceklerini kaydetti. Pearson daha sonra gazetecilerin sorularını yanıtladı. 
     
     "PAKETİN İKİ AMACI VAR" 

     Robert Pearson, Irak'a operasyon konusunun gündeme gelip gelmediğinin sorulması üzerine, ABD Hazine Bakan Yardımcısı John Taylor'ın ziyareti sırasında Türk hükümetine verdiği ekonomik paketi, Hisarcıklıoğlu'na anlattığını bildirdi. 
     Bu paketle bir çerçevenin çizildiğine dikkati çeken Pearson, paketin amaçlarından birisinin, dünyaya ve piyasalara karşı Türkiye'ye güveni sağlamak olduğunu, ikincisinin ise Türkiye'nin herhangi bir kriz karşısında ayakta durabileceğine onları inandırmak olduğunu anlattı. 
     Pearson, ''ayrıca Türk hükümeti, belirli konularda bazı fonlardan zararlarının telafisi için yararlanabilecek'' dedi. 
     
     ''HİÇ BİR AMERİKALI SAVAŞ İSTEMİYOR'' 

     Devlet Bakanı Kürşad Tüzmen'in 150 işadamı ile Irak'a gideceği hatırlatılarak, bu konuyu nasıl değerlendirdiğinin sorulması üzerine de Büyükelçi Pearson, şunları söyledi ''Bunu çok iyi bir fırsat olarak değerlendiriyoruz. Çünkü hiç birimiz savaş istemiyoruz. Hiç bir Amerikalı savaş istemiyor ve barış için her türlü tedbirin alınması gerektiğini düşünüyor. Aynı şekilde, Irak insanları için de endişeleniyoruz. Uzun süre acı çektiler ve daha iyi bir geleceği hak ediyorlar. 
     1923'ten beri özgür olan Türkiye'nin burada bir barış ve demokrasi elçisi olarak bulunmasına tabii ki önem veriyoruz ve takdirle karşılıyoruz ve hepimiz Irak'ın gerektiği gibi davranmasını, gereken kurallara uymasını istiyoruz. Türkiye'nin bu konudaki yardımlarına da müteşekkiriz.'' 
     
     ABD GENELKURMAY BAŞKANI'NIN ZİYARETİ 

     Pearson, ABD Genelkurmay Başkanı Richard Myers'ın ziyaretiyle ilgili soru üzerine de, General Myers'ın bölgede bulunacağını, bu ziyaretle ilgili ayrıntıları Türk hükümetine açıklayacağını bildirdi. 
     Nitelikli Sanayi Bölgeleri konusunun ele alınıp alınmadığının sorulması üzerine ise Büyükelçi Pearson, bu konunun da gündeme geldiğini ve en kısa zamanda buna ilişkin yasayı çıkarmayı umduklarını bildirdi. 
     Pearson, bunun dışında ikili ticaretin alrtırılmasına yönelik ne tür farklı tedbirler alınabileceği konusunu ele aldıklarını belirti. 
     
     TOBB BAŞKANI HİSARCIKLIOĞLU 

     TOBB Başkanı Hisarcıklıoğlu da, iki ülke arasındaki ticaretin daha da artırılması konusunu görüşmede ele aldıklarını vurguladı. 
     Hisarcıklıoğlu, ''ticarette gelinmesini istediğimiz nokta, askeri ve politik alandaki stratejik ortaklığın ekonomik baza oturtulmasıdır'' dedi. 
     Hisarcıklıoğlu, Büyükelçi Pearson'ın, göreve geldiğinden bu yana stratejik ve ekonomik ortaklığın artırılması yönünde büyük çaba sarfettiğini bildirdi. 
     Hisarcıklıoğlu, görüşmede ve iki ülke arasındaki ekonomik işbirliğinin önündeki engeller ve sıkıntıların aşılması için fikir teatisinde bulunduğunu da bildirdi. 
     Söz konusu sıkıntıların aşılmasında, stratejik bir çalışma içinde olacaklarını belirten Hisarcıklıoğlu, daha sonra gazetecilerin sorularını yanıtladı. 
     
     SORULAR 

     Bir gazetecinin, Pearson'ın sivil toplum örgütleri olarak kendisinden bir talepte bulunup bulunmadığını sorması üzerine Hisarcıklıoğlu, böyle bir talebin gelmediğini kaydetti. 
     TOBB olarak bölgede sıcak bir gelişmenin karşısında olduklarını ifade ettiğini belirten Hisarcıklıoğlu, şunları kaydetti 
     ''Bölgede yaşanabilecek bir savaş dolayısıyla, yaşanacak krizin hassas giden Türk ekonomisine çok büyük zarar vereceğini hep birlikte biliyoruz. Bunların telafisi noktasındaki girişimleri, Büyükelçi bana da aktardı. 28 Ocak'ta yayımlanacak Birleşmiş Milletler raporu ile birlikte, böyle bir sıcak gelişmenin yaşanmasını arzu etmemekteyiz. Bölgemize, coğrafyamıza barış ortamının muhakkak gelmesini talep ediyoruz. Saddam'ın da, BM kararları çerçevesinde hareket etmesini komşuluk hakkı olarak bekliyoruz.'' 
     





</TEXT>
</DOC>
