<DOC>
<DOCNO> 127322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/27/son/sontur25.html </URL>
<DATE> 2002/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'li Trabzon İl Başkanı Hazaroğlu'nun yargılanmasına başlandı... 
</HEADLINE>
<TEXT>

     Seçimlerin Temel Hükümleri ve Seçmen Kütükleri Kanunu'na muhalefet iddiasıyla hakkında dava açılan CHP Trabzon İl Başkanı Cafer Hazaroğlu'nun yargılanmasına başlandı. 
     Trabzon 3. Asliye Ceza Mahkemesi'nde görülen davada, tutuksuz yargılanan sanık Cafer Hazaroğlu hazır bulundu. 
     Hazaroğlu ifadesinde, seçim döneminde CHP il binası ile Kahramanmaraş Caddesi'ne afiş, bayrak ve flamaların bilgisi dışında asıldığını söyledi. 
     Trabzon Emniyet Müdürlüğü'ne bağlı ekiplerin uyarısı üzerine talimat vererek, afişleri asılı bulunduğu yerlerden kaldırttığını belirten Hazaroğlu, ''İl Seçim Kurulu'ndan bize ilgili yasalar bildirildi. Ancak dava konusu olan afiş, bayrak ve flamaların bu bildirimden önce mi yoksa sonra mı asıldığını bilmiyorum'' dedi. 
     Sanık avukatı Şener Aşan, İl Seçim Kurulu'ndan CHP'ye yasaklarla ilgili bildirimin ne zaman yapıldığının sorulmasını istedi. Aşan, suçun failinin müvekkili olmadığını ileri sürerek, beraatını talep etti. 
     Mahkeme, seçim yasaklarının partilere bildirilip bildirilmediğinin, bildirilmişse bildirimin ne zaman yapıldığının belirlenmesi için İl Seçim Kurulu'na yazı yazılmasına karar vererek duruşmayı erteledi. 
     CHP il Başkanı Cafer Hazaroğlu hakkında 11 Ekim 2002'de partiye ait afiş, bayrak ve flamaları 298 sayılı Seçimlerin Temel Hükümleri ve Seçmen Kütükleri Kanunu'nda belirtilen yerlerin dışındaki yerlere astırdığı iddiasıyla dava açılmıştı. 
     





</TEXT>
</DOC>
