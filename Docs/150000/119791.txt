<DOC>
<DOCNO> 119791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/19/son/sonspo31.html </URL>
<DATE> 2002/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor'da Murat Sözkesen ve Erkan Özbey kadro dışı... 
</HEADLINE>
<TEXT>

     Bursaspor'da Fenerbahçe karşısında alınan 7-1'lik tarihi yenilginin ardından sular durulmuyor. Yeşil-beyazlı yönetim, Murat Sözkesen ve Erkan Özbey'i kadro dışı bıraktı. 
     Bursaspor Kulübü İkinci Başkanı Fikret Üstenci, düzenlediği basın toplantısında, yönetim kurulunun dün akşam 7 saat süren haftalık olağan toplantısında alınan kararlarla ilgili detaylı bilgi verdi. 
     Teknik kadro ve teknik asbaşkanlar Nurettin Karayaka ve Erkan Körüstan'ın raporları doğrultusunda, futbolculara 5'er milyar lira para cezası verildiğini kaydeden Üstenci, izin almadan yaptığı basın açıklamasında kulübü küçük düşürücü ifadeler kullanan Okan Yılmaz'a da 30 milyar lira ceza verildiğini anlattı. Üstenci, ''Erkan Özbey ve Murat Sözkesen'i de kadro dışı bıraktık. Ayrıca bu iki oyuncuya 30'ar milyar ceza verdik'' dedi. 
     Üstenci, toplantıda ayrıca, Bursaspor'a kamuoyunun desteğinin kaybolduğu düşüncesiyle, kongre kararı aldıklarını anımsatarak, ''Olağanüstü kongre tarihini 8 Aralık 2002 olarak belirledik. Bu tarihte yeterli çoğunluk sağlanamazsa kongre 15 Aralık'ta yapılacak'' diye konuştu. 
     Teknik Direktör Nejat Biyediç'in kongre tarihine kadar görevinin başında kalacağını kaydeden Üstenci, takımla ilgili kararları göreve yeni gelecek yönetimin almasını istediklerini ifade etti. 
     Üstenci, gazetecilerin, ''Kamuoyu destek verirse kongrede aday olur musunuz'' sorusu üzerine, yönetimin yıprandığını, bu nedenle yeniden aday olmayı düşünmediğini söyledi. 
     Mevcut yönetimin içinden bir listenin çıkıp çıkmayacağı sorusu üzerine Üstenci, ''Olağanüstü kongre kararını ittifakla aldık. Bu nedenle aday olmayı düşünmüyoruz'' dedi. 
     Üstenci, kendisinin aday olmayı düşünüp düşünmediği yönündeki soru üzerine, ''Fikret Üstenci olarak ben düşünmüyorum'' derken, 2 milyonu aşkın nüfusa sahip olan Bursa'dan Bursaspor'a çok sayıda kişinin sahip çıkacağı düşüncesinde olduklarını ve kulübün sahipsiz kalacağı yönünde bir endişelerinin bulunmadığını belirtti. 
     





</TEXT>
</DOC>
