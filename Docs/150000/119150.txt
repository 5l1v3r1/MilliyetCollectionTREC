<DOC>
<DOCNO> 119150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/16/ekonomi/eko01.html </URL>
<DATE> 2002/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Tahammül kalmadı AKP kolları sıvasın 
</HEADLINE>
<TEXT>

AKP’nin özelleştirme gelirinden reel sektöre kaynak aktarımı sözü verdiğini belirten Zorlu, Bir an önce kolları sıvayıp işe başlasınlar, insanların tahammülü kalmadı’ dedi 
     KADİFE ŞAHİN VİYANA 

     AKP’nin iktidara gelmeden önce, özelleştirmeden sağlanacak kaynağı reel sektöre aktaracağı sözünü verdiğini belirten Zorlu Holding Yönetim Kurulu Başkanı Ahmet Nazif Zorlu, bu sözün tutulmasını beklediklerini söyledi. 
     Esbank A.G.Wien’in Zorlu Holding tarafından satın alınması nedeniyle Viyana’da düzenlenen kokteyle katılan Zorlu, "Bugün reel sektör bir kenara itildi, orada duruyor" dedi. Zorlu, AKP’nin reel sektöre verdiği sözler konusunda şöyle konuştu "Kendilerine göre bir şeyler yapacaklar. Özelleştirmeden aldığı kaynağı reel sektöre aktaracağız diyorlar. AKP bir an önce kolları sivasın işe başlasın. İnsanların tahammülü yok. Onlar da bunun bilincindeler." 
     
     İhracat hedefi 1.6 milyar dolar 
     Zorlu Holding’in yatırımlarına yurtdışında da devam edeceğini, ancak bunların bir ayağının her zaman Türkiye’de olacağını vurgulayan Zorlu, 2003 yılında grubun ihracat hedefini 1 milyar 600 milyon dolar olarak açıkladı. Zorlu Grubu’nun ciro hedefini de 2 milyar 250 milyon dolar olduğunu ileten Zorlu, Özel sektörün krizlere rağmen büyümesini devam ettirme çabasında olduğunu kaydetti. 
     BDDK’dan devralınan Tarişbank’la ilgili bilgi de veren Zorlu, Tarişbank’ın üreticiye verdiği tüm hizmetleri Denizbank’ın devralıp yerine getireceğini belirtti. 
     Birleştirme sürecinin yılsonunda tamamlanacağını kaydeden Zorlu, "Biz tüketicilere kredi veriyoruz. Pamuk, üzüm,incir, tütün, zeytin üreticilerine niçin kredi vermeyelim Bu bizim için daha gerçekçi bankacılık ve bundan daha çok haz duyarız" dedi. Tarişbank’ın Denizbank’la birleştirilmesiyle Ege’deki şube sayısının Ziraat Bankası’nın önüne geçeceğini belirten Zorlu, Tariş’in 1913 yılında çiftçiler tarafından kurulan Tariş Aydın şubesini de müze haline getireceklerini söyledi. 
     
İşsizlik bazı partileri mezara gömdü’      Esbank Viyana’yı satın alarak Zorlu Grubu’nun bankacılık alanında dışardaki ayağını da güçlendirmeyi hedeflediğini belirten Zorlu, Denizbank’ın orta ölçekli bir banka konumuna geldiğini ve bankanın holding desteğiyle büyümesini devam ettireceğini söyledi. Zorlu, "Biz hiç bir zaman banka, holdinge destek olsun diye finans sektörüne girmedik. Holding her zaman bankaya destek olmuştur" dedi. Türkiye’nin önündeki en büyük handikapın işsizlik olduğunu belirten Zorlu, grubun finans sektöründe istihdam yarattığını bildirdi. Zorlu, "Bugün son seçimlerde işsizliğin hangi partileri mezara gömdüğünü gördük" dedi. 
     
Mozart’ın ülkesinde Ruhi Su türküleri      Zorlu ailesi, Denizbank yöneticileri, Avusturya’nın iş ve finans dünyası temsilcilerinin de hazır bulunduğu davette Devlet Opera ve Balesi sanatçıları Ömer Yılmaz, Tuncer Tercan, Betül Korman ve Kamerhan Turan sahne aldı. Aristokrasi ve müziğin başkentinde Türk sanatçıların seslendirdiği Mozart’ın Don Giovanni, Den Vieni, Verdi’nin Ladonna e’mobile, La Traviata isimli eserleri, yabancı konukların da yer aldığı kalabalık tarafından coşkuyla alkışlandı. Türk sanatçılardan Ömer Yılmaz ve Tuncer Tercan bu kez ellerinde bağlamalarla tekrar sahne aldılar ve aralarında Ruhi Su’nun da bulunduğu sanatçı ve ozanların türkülerini seslendirdiler. Sanatçılar konser sonunda ısrarları kırmayarak, bir süre daha sahnede kaldı. Mozart’ın vatanında, Türk sanatçıların saz, türkü ve arya nağmeleri, Viyana’da özel bir gün olarak belleklerde yerini aldı. 
     



 EKONOMİ 
























</TEXT>
</DOC>
