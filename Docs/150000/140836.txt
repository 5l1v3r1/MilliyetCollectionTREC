<DOC>
<DOCNO> 140836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/05/son/sonspo30.html </URL>
<DATE> 2003/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Samsunspor'da Göztepe maçı hazırlığı... 
</HEADLINE>
<TEXT>

     Samsunspor Kulübü Futbol Şubesi Sorumlusu Suat Çalık, ''Şu an tam hazır olduğumuz söylenemez, yüzde 70 kapasiteyle oynuyoruz'' dedi. 
     Deplasmanda yapacağı Göztepe maçının hazırlıklarını sürdüren Karadeniz ekibi, bugün 19 Mayıs Stadı'nda teknik direktör Sakıp Özberk gözetiminde teknik ve fizik ağırlıklı bir çalışma yaptı. 
     Daha sonra çift kale maç yapan Samsunsporlu oyuncuların çalışmasını bazı yönetim kurulu üyeleri de izledi. İdmana, hafif sakatlığı olan Ercan ve Ertuğrul katılmadı. 
     İdman sonrası basın mensuplarının sorularını yanıtlayan Çalık, devre arasında yaptıkları transfer ve hazırlık çalışmalarının sonucunu almaya başladıklarını söyledi. 
     Çalık, ilk yarıda gerçekten büyük sıkıntılar yaşadıklarını kaydederek, şöyle konuştu 
     ''Ama ikinci yarıda yaptığımız tüm maçlarda iyi bir performans sergileyerek güzel bir çıkış yakaladık. Bunu yeterli görmüyoruz. Aslında tam hazır olduğumuz söylenemez, yüzde 70 kapasiteyle oynuyoruz. Göztepe maçından da galibiyetle ayrılırsak, işler tam rayına oturmuş olacak. Bundan sonra liglerde gerçek Samsunspor'u görebileceğiz. Ayaklarımızı sağlam basmaya çalışıyoruz. Dikkatli ve tedbirli davranıyoruz.'' Çalık, oyuncuların Göztepe maçına konsantre olduğunu ve bu maçı kazanacaklarına inandıklarını da sözlerine ekledi. 
     





</TEXT>
</DOC>
