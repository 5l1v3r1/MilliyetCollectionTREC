<DOC>
<DOCNO> 106010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/06/spor/spo02.html </URL>
<DATE> 2002/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyaz sayfa kalmadı 
</HEADLINE>
<TEXT>

Fenerbahçe Teknik Direktörü Lorant, oyuncularından yine geçmişi unutmalarını istedi "Yeni bir dönem başlıyor. Zor maçlar bizi bekliyor. Üç kupayı da almalıyız" diye konuştu 
     YUSUF DURSUN 

     Yeni bir dönem 
     ŞAMPİYONLAR Ligi’ne giremeyen ve oynadığı kötü futbolla hayal kırıklığı yaratmaya devam eden Fenerbahçe’de Teknik Direktör Lorant bir kez daha beyaz sayfa açtı. Alman hoca, oyuncularıyla yaptığı özel toplantıda, "Artık yeni bir döneme başlıyoruz. Zor ve kritik maçlar bizi bekliyor. Hepiniz daha çok çalışmalısınız" ifadelerini kullandı. 
     
     Artık iyi futbol’ 
     FUTBOLCULARINDAN sahada savaşmalarını isteyen Lorant, "Önümüzde üç kupa var. Bunların hepsini kazanmalıyız. Ancak bu şekilde camianın beklentilerine karşılık verebiliriz" diye konuştu. Bundan sonraki maçlarda iyi futbol beklediğini sözlerine ekleyen Alman çalıştırıcı, "Bunu başarabilecek güçtesiniz. Size güveniyorum" dedi. 
     
Liderlik Stevic’te      TEKNİK Direktör Lorant, sezon başından bu yana ısrarla isteyip, transfer ettirdiği oyuncu Stevic’i takımın lideri yaptı. Bu oyuncuya çok güvenen Alman hocanın Yugoslav oyuncunun görüşlerine son derece önem verdiği, futbolcuların saha içindeki organizasyonunu artık Stevic’in sağlayacağı öğrenildi. Lorant, geldiği günden bu yana Stevic’i her maçta sahaya sürdü. 
     
Yasaklar geri geldi      FENERBAHÇE’DE antrenmanlar basına yine kapatıldı. Teknik Direktör Lorant cumartesi günü yapacağı basın toplantısına kadar Samandıra’yı dış dünyaya kapadı. Alman hoca dünkü çalışmada da foto muhabirlerine bir yığın zorluk çıkardı. Takımı sahanın en uzak köşesine götüren Lorant, fotoğraf çekimini kısıtlarken, görüntü almak için yaklaşanları da el kol hareketleriyle uzaklaştırdı. Alman hoca ümit takımı ile yapılan hazırlık maçına da basını sokmadı. 
     
Kaptanlar uyarıldı      GAZİANTEPSPOR maçının hazırlıklarını dün eksik kadrosuna rağmen sürdüren Fenerbahçe’de, Lorant, iki kaptan Ogün ve Revivo’ya hem moral verdi, hem de dikkat çekti. Alman hoca, iki oyuncusundan basında çıkan haberlere kulak asmamalarını, futbolcular arasındaki sorunları çözerek sıcak bir hava yaratılmasını istedi. 
     
Grip salgını      SARI-LACİVERTLİ futbolculardan Yusuf, Johnson, Washington ve Recep tatilden hasta döndü. Dün fizyoterapist eşliğinde kısa koşu yaptıktan sonra çalışmayı terk eden bu oyuncuların tedaviye alındığı, gribin diğer oyunculara bulaşmaması için de önleme başvurulduğu belirtildi. 
     
Ali Akdeniz mecburen      SEZON başında gözden çıkartılan Ali Akdeniz yeniden antrenmanlara başladı. Gençlerbirliği ile anlaşma yapmasına rağmen transfer süresi dolduğu için sözleşme imzalayamayan Ali Akdeniz mecburen Sarı - Lacivertli takımla idmana çıkmak zorunda kaldı. 
     
Solna zirvesi      UEFA Kupası’ndaki rakipleri Solna’yı izleyerek rapor hazırlayan antrenör Oğuz Çetin dün tatilden dönen Teknik Direktör Lorant ile özel bir toplantı yaptı. Çetin, Alman hocaya İsveç takımı hakkında bilgi verdi, kendilerini güçlü bir ekibin beklediğini bildirdi. 
     



 SPOR 



























</TEXT>
</DOC>
