<DOC>
<DOCNO> 149410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/12/son/sontur14.html </URL>
<DATE> 2003/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Muş'ta baraj taştı, 9 köy sular altında... 
</HEADLINE>
<TEXT>

     Muş'ta Alpaslan 1 Barajı'nın taşması nedeniyle, merkeze bağlı 3, Bulanık ve Malazgirt ilçelerinde de 6 köy su altında kaldı. 
     Muş'taki Alparslan 1 Barajı'nda baharla birlikte eriyen kar suları nedeniyle, seviye yükseldi. Artan su seviyesi nedeniyle meydana gelen taşkında, baraj kenarındaki Üçdere, Suboyu, Kumluca, Dokuzpınar, Okçular, Yoncalıöz, Karakaya, Dolabaş ve Mollababa köyleri su altında kaldı. 
     Taşkında, 25 bin dekarlık tarım arazisi kullanılamaz hale geldi, 250 hayvan telef oldu ve 243 ev de tahliye edildi. 
     
     ''UYARILMIŞLARDI, ANCAK BOŞALTMAMIŞLARDI'' 
     Valilik bünyesinde hemen kriz masası oluşturduklarını belirten Muş Valisi Yıldırım Kartal, Valilik ve Kızılay tarafından Bulanık İlçesi Dokuzpınar Köyü'ne 2 seyyar mutfak gönderildiğini söyledi. Vali Kartal, şunları kaydetti 
     ''Valilik olarak bu köylerimizi, daha önce tehlike nedeniyle boşaltmaları için uyardık, ancak boşaltmadılar. Yaşanan taşkında insani kayıp yok. İl genelindeki tüm kurum ve kuruluşlarımız harekete geçirilmiştir.'' Taşkında mahsur kalan vatandaşların, İl Güvenlik Komutanlığı ve Sivil Savunma Müdürlüğü ekiplerince helikopter ve su botlarıyla kurtarıldığı, ayrıca merkeze bağlı Üçdere, Suboyu ve Kumluca köylerinde okulların gelecek hafta tatil edildiği bildirildi. 
     





</TEXT>
</DOC>
