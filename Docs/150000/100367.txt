<DOC>
<DOCNO> 100367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/06/son/sontur07.html </URL>
<DATE> 2002/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Zirvede inatlaşma... Ecevit ''Git..'' Derviş ''Olmaz..'' 
</HEADLINE>
<TEXT>

     Ankara'da devletin zirvesinde Başbakan Bülent Ecevit ile Devlet Bakanı Kemal Derviş arasında müthiş bir inatlaşma yaşanıyor. 
     Ecevit, "mesajcısı" Emrehan Halıcı vasıtasıyla dün Kemal Derviş'e "git" demişti. Mesajı pekiştiren ise bugün Başbakan Ecevit'in kendisi oldu. 
     CNN Türk'te canlı yayına katılarak soruları yanıtladı ve "Derviş'in yaptıkları kabul edilemez. Hafta sonuna kadar karar versin" dedi. 
     Ancak Kemal Derviş gazetecilere "Şu anda benim için ekonomik program her şeyden önemli ve görevimin başındayım, sürdürüyorum" diye konuştu. 
     Derviş Eskişehir Sanayi Odası'nın toplantısında yaptığı konuşmada da " Herşeyden önce hükümette de bakanım. Doğal olarak öncelikli hedef bu bakanlığı sürdürmektir. Bitmesi gerektiği güne kadar bu görevi sürdürmektir" diyerek inatlaşmanın işaretini verdi. 
     
     DERVİŞ'İ BAŞTAN ÇIKARTTILAR 

     Ecevit, CNN Türk'e Kemal Derviş'i değerlendirirken şunları söyledi 
     "Sayın Derviş'in fazla siyasete girmeksizin Türkiye'nin ekonomisine katkıda bulunmayı üstlenmişti. İyi de çalışıyordu. Son zamanlarda biraz siyasetle fazla ilgilenmeye başladı. 
     Türkiye'de belirsizlik olduğunu gündeme getirdi. Ama kendisi siyasetle ekonomiyi fazlasıyla birbirine karıştırır hale geldi. 
     Belki Türkiye'de bazı çevreler Derviş'i siyasal anlamda baştan çıkarttılar. Çok şey yapabileceği, Türk siyasetine yön verebileceği kanısını yerleştirdiler. Fakat siyaset o kadar kolay değil. Öyle birisi çıkacak birçok partiyi biraraya getirecek. Kendi başına ülkenin siyasal yaşamına yön verecek. Bunlar mümkün değildir. O projenin ideolojik anlamda ne olduğunu anlayabilmiş değilim. Her renkten insanlar biraraya gelirse çok partili hayatın anlamı kalmaz. 
     Bu şekilde tavır sürdürülemez. Onu Derviş'in de algılaması gerekir. 
     Kemal Derviş'in kişiliğine itirazımız yok. Çok saygın bir kişi. Önemli olan kendi konumuna daha uygun bir tavır içine biran önce girmesi. Hazineden sorumlu devlet bakanının seçim kampanyası sırasında kapı kapı dolaşıp siyasete yön vermeye kalkışması kabul edilebilecek birşey değil. Hafta sonuna kadar karar versin." 
     
     DERVİŞ "GÖREVİMİN BAŞINDAYIM" 

     Bakan Derviş, Başbakan Bülent Ecevit'in DSP Grup Başkanvekili Emrehan Halıcı aracılğıyla ilettiği "istifa et" mesajına da dolaylı olarak yanıt verdi. 
     Derviş, konuşmasının başında, siyasetin bu kadar yoğun tartışıldığı bir günde "herkesi çok memnun etmese de" daha çok ekonomik sorunlar üzerinde duracağını ifade etti. Ancak ekonomi ve siyasetin birbirinden ayrılmadığı, ekonomik olayların siyasal, siyasal olayların ekonomik boyutu bulunduğunun altını çizen Derviş, "Ekonomide bir bakanım. 
     Doğal olarak öncelik bu bakanlıktır. Düşüncem bu bakanlığı başarılı biçimde sürdürmektir. Bitmesi gerektiği güne kadar onu yapmam şart. Bunu da anlayışla karşılarsınız diye düşünüyorum" şeklinde konuştu. 
     
     ECEVİT "BİRAZ BEKLESELERDİ..." 

     Ecevit, bir soru üzerine Kemal Derviş'e kapıyı çok az da olsa aralık bıraktı 
     "Derviş isterse tutumunu değiştirirse mesele kalmaz. Son günlerdeki gibi tutum sürdüremez bunun kabul edilmesi mümkün değildir. Ya Yeni Türkiye Partisi'ne git yada hükümette kal diyorum. Başka bir partiye etkinlikte bulunmak kabul edilemez. 
     "Size belirli bir zamanda gelip Onursal Başkan olun partiyi de Özkan-Cem-Derviş'e bırakın diye talep geldi mi" sorusuna da şöyle yanıt verdi 
     "Ben bir süre sonra doğal olarak politikadan çekileceğim. Ayrılanlar içinde partiden iddialı kişiler de vardı. Bana kimse gelip de bana böyle birşey söylemedi. Olabilirdi. Ama sorun bu değil. Bu parti bu kadar ucuza harcanamazdı." Kurultay istemlerine ise "Erken seçim gündeme gelmeseydi seçimler zamanında yapılsaydı, benden sonrası için gerekli hazırlıkları tasarlıyordum. Ancak kurultay istemi geldiğinde erken seçim gündeme gelmişti." "Seçimden sonra Başbakan adayı olmayacak mısınız" sorusuna ise "Duruma bakarız" diye yanıt verdi. 
     Ecevit ittifaklara bakış açısını da şöyle özetledi 
     "DSP varolan ideolojisine çok bağlı olan ve bu nedenle geniş kitleleri saflarına çekebilen bir parti. İttifak anlamına gelen davranışlara biz hiçbir zaman yaklaşmadık. Bu yola girersek seçmenimizi kaybederiz. İttifaklara kapalıyız" 
     
</TEXT>
</DOC>
