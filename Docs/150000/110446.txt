<DOC>
<DOCNO> 110446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/01/dunya/dun01.html </URL>
<DATE> 2002/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam devrilirse ekonominiz düzelir’ 
</HEADLINE>
<TEXT>

Ankara’dan Irak’a karşı destek isteyen ABD’li üst düzey diplomat Jones, Türkiye’yi rahatlatmaya çalıştı 
     ANKARA Milliyet 

     Irak’a askeri bir operasyona ekonomik kayıplarını gerekçe göstererek karşı çıkan Türkiye, Washington’dan ilginç bir yanıt aldı. ABD Dışişleri Bakanlığı Müsteşar Yardımcısı Elizabeth Jones, Dışişleri Bakanı Şükrü Sina Gürel’e "Irak’ın uluslararası toplumun istemlerini tam olarak yerine getirmesi halinde, Türkiye tüm ekonomik potansiyelini kullanma hedefini gerçekleştirebilir" mesajını iletti. 
     Ankara’da dün hareketli bir diplomatik trafik yaşandı. ABD Dışişleri Bakanlığı’nın Avrupa ve Irak’tan sorumlu Müsteşar Yardımcısı Elizabeth Jones Türkiye’den ayrılmadan Irak Başbakan Yardımcısı Tarık Aziz başkente geldi. 
     Gürel’in yanı sıra Dışişleri Bakanlığı’nın tüm yönetim kadrosunun görüşlerini dinleyen Jones, öğleden sonra da Genelkurmay İkinci Başkanı Orgeneral Yaşar Büyükanıt ile biraraya geldi. 
     
     Hemfikiriz’ 
     Gürel ve Dışişleri bürokratları Jones’a Irak’a yapılacak askeri saldırının Türkiye’ye etkilerini bir kez daha hatırlattılar. Kuzey Irak’ta Kürt devleti kurulması endişesinin yanı sıra, askeri operasyonun "petrol fiyatlarının fırlaması, yabancı yatırımcıların kaçışı, turizmde olası iptaller, iç ekonomik dengelerin bozulması ve sınır ticaretinin bitmesi" gibi yan etkileriyle ekonomiye vereceği zararlar dile getirildi. 
     Jones ise Irak’ın BM kararlarına uyması gerektiği konusunda Türkiye ile hemfikir olduklarını kaydederek, Irak’ın yükümlülüklerini yerine getirmesinin uluslararası toplum için çok önemli olduğunu bildirdi. Jones, Türkiye’nin ekonomik kayıplar konusundaki endişelerine ise, "Irak’ın uluslararası toplumun istemlerini tam olarak yerine getirmesi halinde, Türkiye tüm ekonomik potansiyelini kullanma hedefini gerçekleştirebilir" karşılığını verdi. 
     



 DÜNYA 













</TEXT>
</DOC>
