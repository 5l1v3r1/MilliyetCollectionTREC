<DOC>
<DOCNO> 138014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/20/son/sonspo30.html </URL>
<DATE> 2003/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Dürüst Lig maçlarının ertelenmesine tepkimiz yok... 
</HEADLINE>
<TEXT>

     Galatasaray Kulübü İkinci Başkanı ve Basın Sözcüsü Ali Dürüst, UEFA Kupası 4. turunda bu akşam ilk maçlarını yapacak olan Beşiktaş ve Denizlispor'un bu haftaki lig maçlarının ertelenmesine tepki göstermediklerini söyledi. 
     Ali Dürüst, Florya Metin Oktay Tesisleri'nde düzenlediği haftalık olağan basın toplantısında, gazetecilerin sorularını yanıtladı. 
     Kendilerinin 2001 yılında Avrupa Şampiyonlar Ligi çeyrek finalinde Real Madrid ile yaptıkları karşılaşmanın hemen ardından Beşiktaş ile derbi maçlarının bulunduğunu ve bu kulübe yaptıkları erteleme başvurularının reddedildiğini hatırlatarak konuşmasına başlayan Dürüst, şunları kaydetti 
     ''Beşiktaş Kulübü o gün erteleme talebimizi kabul etmemişti. O gün de aynı durum söz konusuydu. Ben yine yönetimdeydim ve Avrupa kupalarında herhangi bir Türk takımına katkı sağladığı sürece ertelemelere karşı olmadığımızı söyledim. Bugün de yine bu sözümün arkasındayım. Bizim için sakıncası yok, herhangi bir tepkimiz de yok. Oynanmamış maç kazanılmamış maçtır. Erteleme kesinlikle avantaj getirmez, küçük hesaplara bakmıyoruz.'' 
     
     YENİ ALİ SAMİ YEN STADI PROJESİ 
     Dürüst, daha önce mayıs ayında yıkımına başlanacağı bildirilen Ali Sami Yen Stadı'nın yeni projesinin, olası Irak savaşından etkilendiğini söyledi. 
     Statla ilgili dün 3. bir firmayla daha görüşme yaptıklarını kaydeden Dürüst, ''Savaş gerginliği işimizi biraz yavaşlatıyor. Çalışmalarımıza normal devam ediyoruz. Biz her şartta işe başlayacağız. Finansman kaynaklı mı, yoksa 'yap-işlet-devret' modeliyle mi konusunu da bir ay içinde netleştireceğiz'' diye konuştu. 
     Galatasaray Kulübü olarak transfer çalışmalarına sezon sonuna dek ara verdiklerini ve medyada bu yöndeki haberlerin gerçekleri yansıtmadığını da savunan Dürüst, Hasan Şaş ile ilgili olarak da, milli oyuncunun sözleşmesinin bitimine dek takımında görevini en iyi biçimde yerine getireceğini kaydetti. 
     Diğer yandan, bugünkü bazı gazetelerde yer alan haberlere de değinen Dürüst, Beşiktaş maçının ertelenmesiyle ilgili ve Portekizli futbolcuları Xavier'in FC Porto'ya Denizlispor hakkında bilgi verdiği biçimindeki haberleri yalanladı. 
     Bu arada Galatasaray Kulübü Sağlık Kurulu Başkanı Prof.Dr.Mehmet Kurdoğlu da, Malatyaspor maçı öncesi Suat Kaya dışındaki tüm oyuncuların fiziksel yönden oynamaya hazır olduklarını açıkladı. 
     





</TEXT>
</DOC>
