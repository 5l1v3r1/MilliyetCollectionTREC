<DOC>
<DOCNO> 108266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/18/son/soneko11.html </URL>
<DATE> 2002/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Ar-Ge harcamalarının payı binde 6.4... 
</HEADLINE>
<TEXT>

     Türkiye'de Araştırma-Geliştirme Ar-Ge harcamalarının, 2000 yılında Gayri Safi Yurtiçi Hasıla GSYİH içindeki payı binde 6.4 olarak tespit edildi. 
     Devlet İstatistik Enstitüsü DİE , 2000 Yılı Araştırma-Geliştirme Faaliyetleri Anket sonuçlarını açıkladı. 
     Kamu ve özel sektördeki araştırma birimleri ve personelini kapsayan anket sonuçları ile üniversitelerin kesin hesap kanunları, detay yatırım programları ve bütçe dökümlerine dayanarak yapılan hesaplamalara göre, Türkiye'de GSYİH içindeki Ar-Ge Harcamaları, 2000 yılında 798 trilyon 437 milyar lira olarak gerçekleşti. 
     Gayri Safi Yurtiçi Ar-Ge harcamaları 1999 yılında cari olarak 489 trilyon 162 milyar lira iken, 2000 yılında 798 trilyon 437 milyar lira oldu. 
     Bu rakamlar ışığında, Türkiye'nin Ar-Ge harcamalarının Gayrısafi Yurtiçi Hasıla GSYİH içindeki payı yüzde 0.64 iken, OECD ülkelerinden ABD'de yüzde 2.70, Japonya'da yüzde 2.98, Kore'de yüzde 2.68, Finlandiya'da yüzde 3.37, Almanya'da yüzde 2.48, Fransa'da yüzde 2.15, İngiltere'de ise yüzde 1.86 oldu. 
     Satın alma gücü paritesi cinsinden ölçüldüğünde Ar-Ge harcamaları 1990 yılından 2000 yılına yüzde 221 artarak, 855.6 milyon dolardan 2 milyar 749.2 milyon dolara yükseldi. 
     Araştırma-Geliştirme Ar-Ge harcamalarının 2000 yılında yüzde 60.4'ü yüksek öğretim, yüzde 33.4'ü üretici kamu kesimi ve özel sektörü içeren ticari kesim, yüzde 6.2'si kamu kesimi tarafından gerçekleştirildi. 
     Toplam Ar-Ge harcamaları finanse eden kesimler itibariyle incelendiğinde, 2000 yılında Ar-Ge harcamalarının yüzde 50.6'sının kamu kesimi, yüzde 42.9'unun ticari kesim, yüzde 5.2'sinin diğer yurtiçi kaynaklar, yüzde 1.2'sinin yurtdışı kaynaklar tarafından karşılandığı görüldü. 
     Anket sonuçlarına göre, 2000 yılında Tam Zaman Eşdeğeri cinsinden, toplam 27 bin 3 araştırma personeli olduğu da saptandı. 
     





</TEXT>
</DOC>
