<DOC>
<DOCNO> 120078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/21/siyaset/asiy.html </URL>
<DATE> 2002/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Arınç, ayağının tozuyla 3 gün Cumhurbaşkanı Vekilliği yapacak 
</HEADLINE>
<TEXT>
Devlet AKP’ye emanet 
Sezer, NATO toplantısına katılmak için Prag’a gidince Cumhurbaşkanlığı, Meclis Başkanlığı ve Başbakanlık üç gün boyunca AKP’den sorulacak 
     GÜNSELİ ÖNAL - SALİHA ÇOLAK Ankara 

     AKP dün Türkiye’nin zirvesindeki üç koltuğa birden oturdu. İlk turda TBMM Başkanı seçilen Manisa Milletvekili Bülent Arınç, dün yurtdışına giden Cumhurbaşkanı Ahmet Necdet Sezer’e vek let etmeye başladı. Böylece üç gün boyunca Cumhurbaşkanlığı, Meclis Başkanlığı ve Başbakanlık AKP’den sorulacak. 
     TBMM Başkanı seçilen Bülent Arınç, bir anda iki koltuk sahibi oldu. NATO Doruk toplantısına katılmak üzere dün Prag’a giden Sezer’in yokluğunda Arınç, üç gün boyunca Cumhurbaşkanı’nın yetkilerini kullanabilecek. Anayasa’nın 106. maddesine göre, Cumhurbaşkanına hastalık ve yurtdışına çıkma gibi nedenlerle geçici olarak görevinden ayrılması hallerinde TBMM Başkanı vekillik ediyor. 
     
     AKP’nin ince hesabı 
     AKP’nin dünden itibaren devletin bütün koltuklarını doldurması, ince hesapların sonucunda gerçekleşti. Meclis Başkanlığı seçiminin aday başvuruları sona erdikten sonra beş gün içinde tamamlanmasının mümkün olmasına karşın, AKP dört tur seçimin tümünün önceki gün yapılması kararının alınmasını sağladı. Arınç ilk turda gerekli 367 oyu geçememiş olsaydı bile, diğer turlar da art arda yapılacağından dün bu göreve seçilecek ve dünden itibaren her koşulda Sezer’e vek let edecekti. Oysa turlar beş güne yayılsaydı ve Arınç ilk turda seçilemeseydi, Cumhurbaşkanı’na TBMM Geçici Başkanı CHP’li Şükrü Elekdağ vekalet edecekti. Ancak AKP kurmayları ve Arınç, bağımsızları tek tek arayarak ilk turda sonuç almayı şansa bırakmadı. 
     
     Arınç, Köşk’ü kullanacak 
     Bugün Türkiye’ye gelecek olan ABD Temsilciler Meclisi Başkanı J. Dennis Haster, TBMM Başkanı Bülent Arınç’ı, vek let ettiği Cumhurbaşkanlığı makamında ziyaret edecek. Arınç 12.45’te gerçekleşecek görüşmede konuğunu Prag’da bulunan Cumhurbaşkanı Ahmet Necdet Sezer’e vek let etmesi nedeniyle Çankaya Köşkü’nde kabul edecek. Benzer uygulama 9. Cumhurbaşkanı Süleyman Demirel döneminde de olmuş, Demirel’in yurtdışında olduğu günlerde zorunlu kabul programları için Çankaya Köşkü vekil isim tarafından kullanılmıştı. 
     
Türban artık protokolde      Cumhurbaşkanı Ahmet Necdet Sezer ve eşi Semra Sezer’i Prag’daki NATO Devlet ve Hükümet Başkanları toplantısına TBMM Başkanı Bülent Arınç ve türbanlı eşi Münevver Arınç uğurladı. Cumhurbaşkanlığı’na üç gün vek let edecek olan Arınç, eşinin uğurlama törenine katılmasıyla birlikte protokole türbanı sokmuş oldu. Sezer, Esenboğa Havaalanı’na gelişinde Bülent - Münevver Arınç, Cumhurbaşkanlığı Genel Sekreteri Kemal Nehrozoğlu, Ankara Valisi Yahya Gür ve 4. Kolordu Komutanı Korgeneral Kemal Yılmaz tarafından karşılandı. Bu sırada Münevver Arınç da hem heyettekilerin, hem de Sezer ve eşinin elini sıktı. n Fotoğraflar AA 
     



 SİYASET 






















</TEXT>
</DOC>
