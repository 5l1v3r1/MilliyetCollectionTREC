<DOC>
<DOCNO> 111963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/09/yasam/yas02.html </URL>
<DATE> 2002/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikan sapığı’ öldürerek eğleniyor 
</HEADLINE>
<TEXT>

Washington’da yaş, cinsiyet, ırk ya da meslek ayırt etmeden önüne geleni vuran esrarengiz katilin son hedefi 13 yaşında bir öğrenci oldu 
     DIŞ HABERLER SERVİSİ 

     Terör yüzünden huzuru kaçan Amerika’da, başkent Washington çevresinde yaşayanların ölümden korkmak için artık daha fazla nedenleri var. Çünkü esrarengiz bir katil, uzun menzilli tüfeğiyle tesadüfen seçtiği insanları, bir bankta otururken, benzin alırken, bahçesinde çim biçerken ya da yolda yürürken öldürüyor. 
     Gizemli katilin son kurbanı önceki gün Montgomery’deki okulunun önünde vurulan 13 yaşındaki bir öğrenci oldu. Öğrenci ağır yaralanırken, kentteki endişe ve korku atmosferi bir kat daha arttı. 
     Geçen haftadan beri altı kişinin keskin nişancı tüfeğiyle öldürüldüğü başkent Washington’un da içinde bulunduğu bölgeye FBI ajanları akın etti. 
     
     Ödül 150 bin dolara çıktı 
     Henüz bir görgü tanığının ya da ipucunun olmaması, katilin cinayetlerini ustaca işlediğini ortaya koyuyor. Kurbanların 13-72 arasında değişen yaşları, değişik cinsiyetleri ve beyazlar da dahil olmak üzere etnik çeşitlilik göstermesi, katilin hedeflerde seçici olmadığını gösteriyor. Katilin yakalanmasına yardımcı olacaklar için vaat edilen 50 bin dolarlık ödül de 150 bin dolara çıkarıldı. Şu ana dek polis teşkilatına 4 bin 500 ihbar yapıldı ancak hiçbirinden somut sonuç alınamadı. 
     
Meçhul katili bu yöntem yakalatacak      Washington polisi, nişancıyı yakalamak için coğrafi profilleme’ denilen yeni bir metot uyguluyor. Yöntem, bu tür katillerin saldırılarını belli bir alan içinde gerçekleştirdikleri öngörüsüne dayanıyor. Maktullerin vurulduğu yerlerin saldırganın yaşadığı bölgeye çok yakın olduğu varsayılıyor. Saldırı bilgileri bir bilgisayar programına yükleniyor ve tehlike bölgesinin haritası çıkarılıyor. Bilgiler ışığında meçhul katilin bulunduğu bölge 10 kilometre karelik bir alan olarak tahmin ediliyorsa yöntem bu alanı birkaç apartmana kadar indirgeyebiliyor. 
     



 YAŞAM 














</TEXT>
</DOC>
