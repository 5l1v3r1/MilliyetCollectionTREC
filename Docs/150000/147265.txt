<DOC>
<DOCNO> 147265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/03/son/soneko16.html </URL>
<DATE> 2003/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Pamukbank, "teklif almak" suretiyle yeniden satışa çıkarıldı... 
</HEADLINE>
<TEXT>

     Tasarruf Mevduatı Sigorta Fonu TMSF Pamukbank T.A.Ş'yi yeniden satışa çıkardı. 
     TMSF'nin konuya ilişkin duyurusu, Resmi Gazete'nin bugünkü sayısında yayımlandı. 
     Duyuruya göre hisselerinin tamamı TMSF'ye ait olan Pamukbank T.A.Ş. ''teklif almak'' suretiyle satılacak. 
     İstekliler hazırlayacakları teklif mektuplarını, 13 Haziran 2003 tarihinde mesai saati sonuna kadar TMSF'ye verecekler. 
     Banka ile ilgilenen yatırımcılarda, Bankalar Kanunu ile 5 Kasım 2000 tarihli Resmi Gazete'de yayımlanan Bankacılık Düzenleme ve Denetleme Kurulu'nun, ''Banka Kuruluşunda veya Mevcut Bankaların Hisselerinin Devralınmasında ya da TMSF Bünyesinde Bulunan Bankaların Hisselerini Satın Almak Üzere Başvuracaklarda Aranacak Koşullara İlişkin Karar''ında yer alan koşulları taşıması şartı aranacak. 
     İstekliler, 27 Haziran 2001 tarihli Resmi Gazete'de yayımlanan, ''Bankaların Kuruluş ve Faaliyetleri Hakkında Yönetmelik''te belirtilen belgelerle birlikte, 9 Mayıs 2003 tarihinde mesai saati sonuna kadar kuruma müracaat edecekler. 
     Buna göre gerekli koşulları taşıyanlar, 16 Mayıs 2003 tarihinde mesai saati sonuna kadar belirlenecek ve ilgililere bildirilecek. 
     Bu arada gizlilik anlaşması yapılmak suretiyle, banka sahibi olacaklarda aranan koşulları taşıyan yatırımcılara tanıtım kitapçığı verilecek ve söz konusu bankada, 2 Haziran 2003 tarihine kadar inceleme yapmalarına izin verilecek. 
     Daha önce TMSF tarafından satışa çıkarılan Pamukbank için, son teklif verme süresi olan 28 Mart Cuma tarihi itibarıyla, banka nezdinde inceleme yapan yatırımcılardan herhangi bir teklif alınamamıştı. 
     





</TEXT>
</DOC>
