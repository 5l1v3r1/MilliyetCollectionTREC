<DOC>
<DOCNO> 134482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/01/son/soneko09.html </URL>
<DATE> 2003/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Enerji Bakanı "Savaş nedeniyle petrol konusunda sıkıntımız yok" 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, Türkiye olarak herhangi bir savaşın olmasını istemediklerini, ancak olası bir Irak harekatı halinde petrol fiyatlarında kısa süreli bir artış beklediklerini belirterek, ''Türkiye açısından sıkıntı yok, stoklarımız yeterli'' dedi. 
     Bugün Ankara'daki Türkiye Petrolleri Anonim Ortaklığı TPAO lokalinde kalabalık bir basın mensubu topluluğuyla sohbet toplantısı düzenleyen Bakan Güler soruları yanıtladı. 
     Olası bir Irak harekatından Türkiye'nin enerji alanında nasıl etkileneceğinin sorulması üzerine Bakan Güler, şunları kaydetti 
     ''Olası Irak harekatı konusunda üç senaryo bulunuyor. Bunlardan birincisi kısa sürmesi ve etrafa dağılmaması, ikincisi biraz daha uzun sürmesi ve 1-2 ülkeyi etkilemesi, üçüncü senaryo ise uzun sürmesi ve bölgeye dağılması. İkinci ve üçüncü senaryoların gerçekleşme ihtimali düşük. 
     Petrol fiyatlarında kısa sürkeli bir yükselme ve akabinde normale dönmesini bekliyoruz. Tabii ki hiç savaş olmaması dileğimiz. Ticaretinin sadece yüzde 7'si komşularıyla olan başka bir ülke yok. Normalde yüzde 60-70 olması lazım. 
     Türkiye açısından sıkıntı yok, stoklarımız yeterli.'' 
     
     ALIM GARANTİLİ ANLAŞMALAR 
     Enerji ve Tabii Kaynaklar Bakanı Hilmi Güler, Enerji Piyasası Düzenleme Kurulu EPDK tarafından alım garantili elektrik üreten şirketlerin sözleşmelerinin yenilenmesi isteminin hatırlatılması üzerine, bu şirketlerle kendisinin de tek tek görüşeceğini söyledi. 
     Güler, ''bu santrallarla ilgili firmalarla bir de ben görüşeceğim teker teker. Bizim beklentimiz, değişen şartlarımız var, firmalardan bir jest bekliyoruz'' diye konuştu. 
     
     YAP-İŞLET-DEVRET YÖNTEMİYLE YAPILAN SANTRALLAR 
     Bakan Hilmi Güler, Yap-İşlet-Devret YİD yöntemiyle yapılan santralların elektrik üretimindeki payının yüzde 11 olmasına rağmen maliyetlerin yüzde 27'sini oluşturduğuna işaret ederek, kredi girdilerindeki artışlardan dolayı 8-10 yıllık pahalı bir dönem bulunduğunu, bu süreyi aşağı çekmeye çalıştıklarını anlattı. 
     
     ÖZELLEŞTİRME 
     ''Özelleştirme geciktiğinden tesisler sahipsiz, bakımsız kaldı, yatırım yapılmadı'' diyen Bakan Güler, hatlardaki kayıp kaçak oranının yüzde 22 seviyelerinde bulunduğunu ve bu oranı aşağı çekmeye çalıştıklarını belirterek, ama esas kalıcı çözüm olarak özelleştirmeyi görüyoruz'' dedi. 
     EPDK ve Hazine Müsteşarlığı ile yapılan çalışma sonucu halen 33 olan elektrik dağıtım bölgesi sayısını 13 olarak belirlediklerini açıklayan Bakan Güler, bunların süratle özelleştirileceğini, önceki işletme hakkı devirleriyle ilgili Danıştay'a açılan davaların sonuçlanmasını beklediklerini kaydetti. 
     Elektrik fiyatının bazı bölgelerde yüksek, bazılarında düşük olacağını, özelleştirmenin başarılı olması için gerçekçi olmak gerektiğini dile getiren Bakan Hilmi Güler, özelleştirmeyle kayıp-kaçakta 10-15 puan düşüş olacağını hesapladıklarını bildirdi. 
     
     ÖDENMEYEN ELEKTRİK BEDELLERİ 
     Vadesi geçmiş borçlarla ilgili bir kararnamenin Bakanlar Kurulu'nda imzaya açıldığını hatırlatan Bakan Güler, 2 katrilyon lira civarında elektrik bedelinin ödenmediğini ve bunun bir alışkanlık haline geldiğini belirterek, ''bir defaya mahsus TEFE'ye bağlı bir çalışma düzenleniyor. Epey bir tahsilat bekliyoruz'' dedi. 
     
     3 MART ELEKTRİKTE DÖNÜM NOKTASI 
     EPDK'nın kontrolünde oluşturulan serbest piyasa çerçevesinde, elektrik sektöründe 3 Mart'ın bir dönüm noktası olacağına işaret eden Bakan Hilmi Güler, ''bambaşka bir dünya kurulacak enerjide. 3 Mart'ta ucuzluk olacak anlamında değil, bu ucuzluk getirecek bir sürecin başlangıcı olacak. Ucuz elektrik satmak isteyen firmalar var, dışarıdan ithalat olabilir, yabancı şirketler ilgiyle gelişmeleri izliyor'' diye konuştu. 
     
     İNDİRİM VE FİYATLAR 
     Enerji fiyatlarında yüzde 15-17 oranlarına varan indirim yapabileceğini gördüklerini belirten Bakan Hilmi Güler, ''bu faiz dışı fazla hedefimizi etkileyecekti. Faiz dışı fazla hedefinin tutturulması, faizlerin düşmesi ve ekonomik istikrar ve yabancı sermayenin gelmesi açısından önemliydi. Bu nedenle girdileri aşağı çekerek indirimi gerçekleştirmeyi düşünüyoruz'' dedi. 
     TRT payınının kaldırılmasına ilişkin bir soru üzerine de Bakan Güler, bunu tedricen azaltacaklarını, ilk aşamada yüzde 1,5 düşüreceklerini, çalışmaların henüz sonuçlanmadığını açıkladı. 
     
     RUSYA İLE GÖRÜŞMELER 
     Rusya'dan alınan doğalgazın fiyatının aşağı çekilmesi için yapılan görüşmelerdeki son durumun sorulmasına karşılık Bakan Güler, bunun bir süreç olduğunu, kontratlar arası farklılıklar bulunduğunu, onların da bazı şeylerin farkında olduğunu, yoksa bu görüşmelerin sürmeyeceğini kaydetti. 
     Geçen yıl yapılan indirimin sorulması üzerine de Güler, ''o indirim değil, revizyondu. 3 dönem için revizyon söz konusu, öne çekilen bir revizyon karşılığını 2005'te artış olarak göreceğiz'' diye karşılık verdi. 
     Rus yetkililerle Seydişehir Alüminyum Fabrikası hakkında da görüştüklerini kaydeden Güler, tesisin yüksek maliyet-düşük kapasiteyle çalıştığını, kapasiteyi 60 bin tondan 110 bin tona çıkarmayı düşündüklerini bunun için de teknoloji değişikliği planladıklarını, ayrıca petrol ithalatında Rusya ile daha fazla ilişki içinde olunacağını anlattı. 
     
     YOLSUZLUKLAR 
     Yolsuzluklar konusunda yapılan araştırmalar hakkında bilgi isteyen gazetecilere Bakan Güler, ''yatırımları gözden geçiriyoruz, rakamlarda bazı şişkinlik var, onları gözden geçiriyoruz'' dedi. 
     Yolsuzluklardan dolayı vatandaşın yüzde 36 daha fazla vergi ödediğine işaret eden Güler, ''enerji, madenler, sulama yatırımlarında, bazı yapılan anlaşmalarda bir bütün halinde inceleme yürütülüyor'' diye konuştu. 
     
     50'DEN FAZLA KARARNAME 
     ''Bakanlık kadrolarına 80'den fazla atama 1 aydır Köşk'te bekliyor, sorunun aşılması için Cumhurbaşkanı ile bir görüşme olacak mı '' şeklindeki bir soruya karşılık Güler, şunları anlattı 
     ''Sayın cumhurbaşkanımızla ilgili herhangi bir destek eksiği yok. En ufak bir sorunumuz yok. Sayı belirtilenden daha fazla. İstişaremiz oluyor zaman zaman, sayın başbakanımızla, cumhurbaşkanımızla. Ayak uyduramayanları maalesef değiştireceğiz. Gayet tabii geri dönen de olacak, onaylanan da. Olağandışı bir şey yok. Süreler biraz daha uzadı sadece.'' 
     





</TEXT>
</DOC>
