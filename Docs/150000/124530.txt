<DOC>
<DOCNO> 124530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/14/ekonomi/eko02.html </URL>
<DATE> 2002/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Enişte Güler, kayınbiraderini kendisine danışman yaptı 
</HEADLINE>
<TEXT>

Enerji Bakanı Hilmi Güler kayınbiraderi Osman İlter’i danışman, Recai Kutan’ın özel kalem müdürü Yasin Kalem’i de başdanışman olarak atadı 
     Daha önceki hükümetler döneminde sık sık eleştiri konusu olan bakan ve milletvekillerinin, akrabalarını kendilerine danışman ataması’ uygulamasının devam ettiği belirtiliyor. Enerji ve Tabii Kaynaklar Bakanı Hilmi Güler’in de bu geleneği sürdürerek, kayınbiraderi Osman İlter’i danışman olarak atadığı bildirildi. Gürel’in ayrıca Refahyol’un Enerji Bakanı Recai Kutan’ın özel kalem müdürü Yasin Kalem’i de başdanışmanı yaptığı ifade ediliyor. 
     Edinilen bilgilere göre Bakan Güler, göreve başlar başlamaz öncelikle çayçı ve hizmetli kadrosunu tümüyle değiştirdi. Bu kadroları yenileyen Güler, geniş bir danışman kadrosuyla çalışmaya başladı. Güler’in danışmanlığa getirdiği 10 kişi arasında en dikkat çekeni Özelleştirme İdaresi Başkanlığı’nda ÖİB uzman olarak çalışan Osman İlter oldu. Bakan Güler’in, Osman İlter’in eniştesi olduğu belirtildi. 
     Güler, Refahyol hükümetinin Enerji Bakanı Recai Kutan’ın özel kalem müdürlüğünü ve Meclis’te danışmanlığını yapan Yasin Kalem’i de başdanışmanı yaptı. Güler’e bakanlığının ilk günlerinde özel kalem müdürlüğü yapan Kalem, daha sonra başdanışmanlığa getirilerek yerini Nazan Önay’a bıraktı. 
     Bakan Güler’in, bakanlığın bağlı ve ilgili birimlerinde geniş çaplı bir değişikliğe gitmek üzere çalışma yaptığı, Beyaz Enerji operasyonu sırasında suçlamalara hedef olan Müsteşar Yurdakul Yiğitgüden’i de değiştirerek yerine Gökhan Yazıcı’yı atayacağı kaydediliyor. 
     



 EKONOMİ 




















</TEXT>
</DOC>
