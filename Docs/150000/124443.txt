<DOC>
<DOCNO> 124443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/13/son/sonspo08.html </URL>
<DATE> 2002/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Birinci Süper Futbol Ligi "yerlileşti"... 
</HEADLINE>
<TEXT>

     Birinci Süper Futbol Ligi'nde 16 hafta geride kalırken, son dönemde yaşanan teknik direktör değişiklikleriyle lig adeta yerlileşti. 
     Ligde yalnızca 3 takım yabancı teknik direktörlerle yoluna devam ederken, 15 kulüp de Türk teknik adamlarla başarıyı yakalamaya çalışıyor. 
     
     YALNIZCA RUMENLER KALDI 
     Birinci Süper Lig'de halen 3 yabancı teknik direktör başarı için ter dökerken, bu yabancıların 3'ünün de Rumen olması dikkat çekti. 
     Alman Lorant, Boşnak Biyediç ve Makedon Jovanovski'nin görevlerinden ayrılması sonrasında Türkiye'de görev yapan teknik adamlar olarak yalnızca Rumenler kaldı. 
     Beşiktaş, Rumen Mircea Lucescu ile şampiyonluk peşinde koşarken, Gaziantepspor Gigi Multescu, Ankaragücü ise Mihai Stoichita ile hedeflerine ulaşmaya çalışıyor. 
     
     3 YABANCI İLK YARIYI TAMAMLAYAMADI 
     Sezona yabancı çalıştırıcılarla başlayan 3 kulüp ise ilk yarının bitimini beklemeden bu teknik adamlarla yollarını ayırdı. 
     Geçen sezon Diyarbakırspor ile yapılan maç sonrası Türk teknik direktör Mustafa Denizli'nin görevine son veren ve Denizli'nin yerine Alman çalıştırıcı Werner Lorant'ı göreve getiren Fenerbahçe, bu sezon da ilk yarı bitmeden yine bir Diyarbakırspor maçı sonrası Alman teknik adamla yollarını ayırdı. Sarı-lacivertliler, Lorant'ın yerine, yardımcısı Oğuz Çetin ile yola devam etme kararı aldı. 
     Ligde mücadele eden Bursaspor ise sezona Boşnak Nejat Biyediç ile başlarken, aldığı kötü sonuçlar sonrası Biyediç'in yerine Erdoğan Arıca'yı görevlendirdi. 
     Bu arada ilk yarının bitimine 1 hafta kala Samsunspor da üst üste aldığı yenilgiler sonrası Makedon Gjorji Jovanovski ile yollarını ayırarak, takımın başına Türk teknik direktör Sakıp Özberk'i getirdi. 
     
     15 TAKIMIN HOCASI TÜRK 
     Werner Lorant, Nejat Biyediç ve Gjorji Jovanovski'nin görevlerinden ayrılması sonrasında 15 kulüp yerli teknik adamlarla yoluna devam etmeye başladı. 
     Galatasaray, Gençlerbirliği, Trabzonspor, Malatyaspor, Denizlispor, Adanaspor, İstanbulspor ve Altay sezona yerli teknik direktörlerle başlarken, Fenerbahçe, Bursaspor ve Samsunspor, yabancı çalıştırıcıların yerine Türk teknik adamlarla yola devam etme kararı aldı. 
     
     4 KULÜP YERLİLERİ DEĞİŞTİRDİ- 
     Sezona Türk teknik adamlarla başlayan 4 kulüp ise bu çalıştırıcıların yerine yine yerli teknik direktörler getirdi. 
     Diyarbakırspor, Hüseyin Kalpar'ın yerine Ümit Kayıhan, Elazığspor, Giray Bulak'ın sonrasında Erol Tok, Göztepe, Ali Osman Renklibay'ın yerine yardımcısı Mustafa Fedai ve Kocaelispor da geçen sezon kendisine Türkiye Kupası kazandıran Hikmet Karaman'ın yerine Güvenç Kurtar'ı takımın başına getirdi. 
     
     ŞU ANKİ TEKNİK DİREKTÖRLER 
     Ligde mücadele eden takımların başında ise şu anda bulunan teknik adamlar şöyle 
Beşiktaş Mircea Lucescu 
Galatasaray Fatih Terim 
Gençlerbirliği Ersun Yanal 
Fenerbahçe Oğuz Çetin 
Gaziantepspor Gigi Multescu 
Trabzonspor Samet Aybaba 
Malatyaspor Ziya Doğan 
Ankaragücü Mihai Stoichita 
Denizlispor Rıza Çalımbay 
Bursaspor Erdoğan Arıca 
Adanaspor Bahri Kaya 
Diyarbakırspor Ümit Kayıhan 
İstanbulspor Aykut Kocaman 
Samsunspor Sakıp Özberk 
Elazığspor Erol Tok 
Göztepe Mustafa Fedai 
Altay Ümit Turmuş 
Kocaelispor Güvenç Kurtar 
     





</TEXT>
</DOC>
