<DOC>
<DOCNO> 102991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/20/son/sontur13.html </URL>
<DATE> 2002/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis İstanbul'da bir dergi bürosuna baskın düzenledi... 
</HEADLINE>
<TEXT>

     Ekmek ve Adalet Dergisi, polis tarafından basıldı. Halkın Hukuk Bürosu, baskın sırasında 10 kişinin gözaltına alındığı bildirdi. 
     Ekmek ve Adalet Dergisi'nin Aksaray Yusufpaşa'da bulunan merkezine İstanbul Emniyet Müdürlüğü'ne bağlı ekipler tarafından baskın düzenlendi. Polis, içeride bulunan bazı kitaplara ve dergilere el koydu. 
     Halkın Hukuk Bürosu'ndan yapılan açıklamada, polisin hiçbir gerekçe göstermediği iddia edildi. Açıklamada, dergide Hüseyin Fevzi Tekin, Şadi Özpolat, Sadık Eroğlu, Metin Yavuz, Ercan Gökoğlu, Gülizar Kesici, İnan Gök, Mehmet Doğan'ın bulunduğu bildirildi. Baskın sırasında 10 kişinin gözaltına alındığı belirtilen açıklamada, gözaltına alınan kişilerin isimlerinin henüz kesinleşmediği kaydedildi. 
     Açıklama, dergiye yapılan baskının yasal olmadığı belirtilerek, "Hukuki dayanağı yoktur. Hukuk dışı bir şekilde basılan bir diğer yer de Ülkede Gençlik dergisidir. 
     İçeride bulunan 15 kişi gözaltına alınmıştır. Bütün baskınların arka arkaya gelmesi planlı ve bilinçli bir politikanın sonucudur" denildi. 
     
     ŞADİ ÖZPOLAT ADI KESİNLEŞTİ 

     Fatih'teki 2 dergi ve bir dernek bürosuna düzenlenen operasyonda 21 kişinin gözaltına alındığı ve bunlar arasında 3 ay önce cezaevinden tahliye edilen ve DHKP C terör örgütünün askeri kanat sorumlularından olduğu belirtilen Şadi Özpolat'ın da bulunduğu bildirildi. 
     Operasyona ilişkin gazetecilerin sorularını cevaplandıran İstanbul Emniyet Müdürlüğü'nden üst düzey bir yetkili, İstanbul DGM'den alınan arama izniyle Terörle Mücadele, İstihbarat, Güvenlik Şube müdürlüklerine bağlı ekipler ile özel timin, Fatih'te bulunan ''Ekmek ve Adalet'' ile ''Devrimci Gençlik'' dergileri, Tutuklu ve Hükümlü Yakınları Dayanışma Derneği TAYAD bürosunda arama yapmak istediğini söyledi. 
     Dergiler ve dernek bürosunda bulunanların kapıları açmadıklarını ve bu nedenle kapıları kırmak zorunda kaldıklarını ifade eden yetkili, bu 3 yerden toplam 21 kişinin gözlem altına alındığını bildirdi. 
     Aynı yetkili, bu kişiler arasında, 3 ay önce cezaevinden tahliye edilen ve DHKP C terör örgütünün askeri kanat sorumlularından olduğu belirtilen Şadi Özpolat'ın da bulunduğunu söyledi. 
     Gözaltına alınan kişilerin operasyon sırasında bazı evrakları yakmaya çalıştıklarını ve kapıların arkasına tüp ve eşya koyarak barikat kurduklarını ifade eden yetkili, operasyon sonucu buralardaki bazı dokümanlara incelenmek üzere el konulduğunu belirtti. 
     





</TEXT>
</DOC>
