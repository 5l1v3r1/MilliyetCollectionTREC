<DOC>
<DOCNO> 130705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/14/yazar/dundar.html </URL>
<DATE> 2003/01/14/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
Biz o telefonun açıldığı günleri de biliriz Mr. Parris 
</HEADLINE>
<TEXT>

     Bulabildiğim en hafif tabir bu... 
     ABD’nin eski Ankara Büyükelçisi Mark Parris, çalıştığı danışmanlık şirketi adına gözdağı vermek üzere geldiği Türkiye’de Tayyip Erdoğan ve Deniz Baykal’la elleri cebinde, zehri dilinde, konuşuyor 
     "Türkiye’nin kararı gecikiyor. Amerika’nın beklemeye tahammülü kalmadı. Yanıtınız gecikirse harekat güneyden başlar. Savaş uzar, daha kanlı ve pahalı olur, ama bittiğinde siz zarar görürsünüz. Barış masası kurulduğunda bir kenarda paltonuzla beklemek zorunda kalırsınız." 
     
     Bitmiyor. 
     Eski büyükelçi, derin tarih bilgisiyle devam ediyor 
     "İlk Körfez Savaşı’nda Beyaz Saray’la Turgut Özal arasında her zaman açık bir hat vardı. Özal, şimdiki başkanın babasını basın toplantısı yaparken bile arayabiliyordu. Ama korkarım böyle giderse Türkiye yeniden aradığında Beyaz Saray’ın hatları hep meşgul çıkabilir. Bush 2008’e kadar işbaşında kalacak. Bunu unutmaz." 
     
     Bu tehditlerdeki ceberutluk bana Lord Curzon’ı hatırlattı. 
     İngilizlerin ünlü Dışişleri Bakanı da, 80 yıl önce Lozan’da İsmet Paşa’yı aynı zorba üslubuyla sıkıştırıyordu. 
     "İsmet Paşa .. Artık beklemeye tahammülüm yok. 2 saat içinde imza atmazsan sulh olmayacaktır. Memleketini kurtarman için 2 saatin var." 
     Anlaşmazlık konusu, Türkiye’nin hükümranlık haklarını sıfırlayan kapitülasyonlardı. 
     İsmet Paşa direnişini sürdürünce Lord Curzon şöyle dedi 
     "Konuşmanızdan memnun değiliz. Hiçbir şeyimizi kabul etmiyorsunuz. Hepsini cebimize atıyoruz. Yarın harap bir memleketi imar etmek için önümüzde diz çökeceksiniz. Bizden yardım istediğinizde bütün reddettiklerinizi birer birer çıkarıp önünüze koyacağız." 
     İsmet Paşa o kritik 2 saatin sonunda metni imzalamadan konferansı terk ederken "Ne oldu" diye soran gazetecilere şu yanıtı vermiştir 
     "Hiç Esaret altına girmeyi kabul etmedik." 
     Bu ülke böyle kurulmuştur 
     
     Usta bir devlet adamı, Mr. Parris’e muz cumhuriyeti sandığı ülkenin temelindeki bu harcı öğretir, niye İsmet Paşa’nın en sıkıntılı dönemlerde bile müttefiklerinden bir kuruş borç almadığını anlatırdı. 
     Bilge bir devlet adamı Mr. Parris’e Beyaz Saray telefonlarının hiç meşgul çalmadığı günlerde Çankaya’ya giren telefon faturasını gösterir, Türkiye’nin ilk savaşta uğradığı zararı ve "şimdiki başkanın babası"nın verip tutmadığı tazmin sözlerini hatırlatırdı. 
     Muzip bir devlet adamı, "İsmet Paşa büyük devletlerle ilişkiyi ayıyla yatağa girmeye benzetirdi" diye lafa girer, sonra da konuğunun ellerine bir göz atıp "Haklıymış" derdi. 
     Haysiyetli bir devlet adamı, bu nobranlık karşısında derhal Mr. Parris’e paltosunu giydirir, telefonunu fişten çeker ve ardından gürlerdi 
     "Eski başkanın oğluna söyleyin 
     Biz de unutmayız " 
     
     







Dış politikada dengeler 


YÖK deyince... 


"Onurlu çözüm" 


Bir işgüzar Kürşat Tüzmen... 


Bağdat-IMF hattı 


Biz o telefonun açıldığı günleri de biliriz Mr. Parris 


YÖK de, hükümet de bildiğini okuyor 


Derviş ve AKP farkı 


İki gezinin ardından... 


Tarihi eserleri kaçırtsak da mı saklasak 


Arap liginde diplomasi 


Zehir zemberek 


TÜSİAD’dan kara hükümetten pembe tablo 


Karayolları Çörtük’ü devre dışı bıraktı 


</TEXT>
</DOC>
