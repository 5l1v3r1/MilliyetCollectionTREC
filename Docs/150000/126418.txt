<DOC>
<DOCNO> 126418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/23/son/sontur02.html </URL>
<DATE> 2002/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Soğuk ve yağışlı hava geliyor 
</HEADLINE>
<TEXT>

     Bugün İstanbul'da hava sıcaklığı hissedilir derecede artış kaydederken, Meteoroloji'den soğuk ve yağışlı hava haberi çok geç kalmadan geldi. 
     Devlet Meteoroloji İşleri Genel Müdürlüğü yurdun, yarından itibaren Karadeniz üzerinden gelen yeni bir yağışlı ve soğuk havanın etkisi altına gireceğini duyurdu. 
     Karadeniz kıyılarında bugün etkisini gösterecek olan yağışlar, genellikle yağmur, Batı Karadeniz'de karla karışık yağmur şeklinde olacak. Yurdun diğer yerleri parçalı ve az bulutlu geçerken, iç ve doğu kesimlerde sis görülecek. Hava sıcaklıkları ise batıdan itibaren 2-4 derece artmaya başlayacak. 
     Türkiye, yarından itibaren Karadeniz üzerinden gelen yeni bir soğuk ve yağışlı havanın etkisine girecek. Buna göre, Marmara'nın kuzey ve doğusu, Karadeniz, İç ve Doğu Anadolu'nun kuzeyi yağışlı olacak. Yağışlar, Marmara'nın doğusu ve Karadeniz kıyılarında yağmur ve karla karışık yağmur, diğer yerlerde kar şeklinde olacak. Yağışların, Karadeniz'de ''etkili'' olması bekleniyor. 
     Soğuk ve yağışlı hava, 25 Aralık Çarşamba günü, yurdun kuzey, iç ve doğu kesimlerinde etkisini sürdürecek. Marmara'nın doğusu, Karadeniz, İç Anadolu, İç Ege, Doğu ve Güneydoğu Anadolu ile Doğu Akdeniz'in iç kesimlerinde görülecek yağışlar, yurdun doğusunda ''etkili'' olmak üzere genellikle kar şeklinde olacak. 
     Hava sıcaklıkları ise yurdun kuzey, iç ve doğu kesimlerinde yarından itibaren azalmaya başlayarak, mevsim normallerinin altında seyretmeyi sürdürecek. 
     





</TEXT>
</DOC>
