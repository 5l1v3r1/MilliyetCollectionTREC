<DOC>
<DOCNO> 140750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/05/son/sondun14.html </URL>
<DATE> 2003/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül "Irak yönetimi fırsatları yeterince değerlendirmedi" 
</HEADLINE>
<TEXT>

     Başbakan Abdullah Gül, Türkiye'nin Irak sorununa barışçı yollardan çözüm bulma çalışmalarının sürdüğünü söyledi. 
     İslam Konferansı Örgütü İKÖ zirvesine katılmak üzere Katar'ın başkenti Doha'da bulunan Gül, zirve oturumunda yaptığı konuşmada, İKÖ'nün Irak sorununa ilişkin çözümde önemli bir rolü olduğunu kaydederek, şunları kaydetti 
     ''Bugünler önemli günler. Hepimiz iki önemli gelişme üzerine odaklandık. Bir yandan BM çerçevesinde Irak'ta silah denetimi sürerken, diğer yandan da bölgemizde önemli askeri gerginlik söz konusu. Bu günlerde hepimiz ne gördüğümüz ve görüşlerimizi açıklamak konusunda açık ve samimi olmalıyız.'' Gül, bölgedeki gelişmelerden İslam ülkelerinin büyük zarara uğrayabileceğine ve bazı belirsizliklere yol açabilecek gelişmelerle karşı karşıya kalınabileceğine dikkat çekti. 
     Türkiye'nin Irak'ın komşusu olduğunu ve Irak ile ilişkilere değer verdiğini söyleyen Gül, ''Onların acıları bizim acımız. Bazı yanlış hesaplamalar hem bizim üzerimizde, hem Irak halkı üzerinde etki yapıyor. Bölgedeki tüm halklar Körfez krizinden ve ardından yaşanan gelişmelerden doğrudan bir şekilde etkilendi'' dedi. 
     
     ''IRAK, BM İLE İŞBİRLİĞİ YAPMALI'' 
     Türkiye'nin Irak sorununa barışçı yoldan çözüm bulunmasına yönelik son 2 aydır diplomatik girişimlerde bulunduğunu hatırlatan Gül, yaptığı bölge turu ve İstanbul zirvesine ilişkin bilgi verdi. 
     Gül, İstanbul zirvesi sonundaki çağrıda, savaş riskini en aza indirmeye çalıştıklarını belirterek, zirve deklarasyonunun BM ile aktif işbirliği çerçevesinde yapıldığını kaydetti. Gül, deklarasyonun, zirveye katılan 6 ülkenin Irak'ın toprak bütünlüğü ve ulusal birliğine olan desteğini ortaya koyduğunu belirtirken, ''Maalesef Irak yönetimi bu fırsattan yeterince yararlanmayı seçmedi'' dedi. 
     Irak Devlet Başkanı ve yardımcılarına görüşlerini aktardığını belirten Gül, görüşmelerde BM ile işbirliği yapmalarının ne kadar önemli olduğunu ifade ettiklerini söyledi. 
     Barışçı çözüm için uğraştıklarını ve bugünkü sorunun, BM Güvenlik Konseyi'nin 1441 sayılı kararının çabuk ve etkili uygulanması olduğunu belirten Gül, ''Son haftalarda Irak hükümetinin BM ile gittikçe artan bir işbirliği sergilediğini görüyoruz. Bunun tam bir işbirliğine ulaşmasını umuyoruz'' diye konuştu. 
     Gül, Irak'ın Essamud füzelerinin imha edilmesi kararının zamanında verilmiş bir yanıt olduğunu, ancak bunun yeterli olmayacağını söyledi. 
     





</TEXT>
</DOC>
