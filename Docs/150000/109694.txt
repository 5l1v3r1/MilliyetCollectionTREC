<DOC>
<DOCNO> 109694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/26/son/soneko08.html </URL>
<DATE> 2002/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Pantolonlar babadan oğula... Terzilere rağbet arttı.... 
</HEADLINE>
<TEXT>

     Okulların açılmasıyla birlikte, çocuklarına yeni giyecek alamayan dargelirli ailelerin, eski giysileri tamir ettirme yoluna gitmeleri terzilerin işlerini açtı. 
     Son yıllarda yaşanan ekonomik krizlerle gün geçtikçe daha çok maddi sıkıntı içine giren dargelirli aileler, yeni okul sezonunda en fazla harcamayı giyeceğe ayırdı. 
     Ağustos ayının sonu itibariyle, mağazaların vitrinlerini süslemeye başlayan okul kıyafetleri bütçelerini zorlayan dargelirliler, çareyi onarımda buldu. 
     Bir pantolona ortalama 15 milyon, bir cekete 30 milyon vermektense, küçülen ve çocuklarının boyuna uymayan eski kıyafetleri terzilere götürerek tamir ettirme yoluna giden dargelirli vatandaşlar, bugünlerde terzilerin uzun süredir beklediği müşteri potansiyelinin önemli bir kısmını oluşturuyor. 
     Cemre Terzi'nin sahibi Ali Çelebi, son yıllarda yok olmaya yüz tutan meslekler arasına giren terziliğin, özellikle son bir ay içinde yeniden canlanmaya başladığını bildirdi. 
     
     ''KENDİ KIYAFETİNİ OĞLUNA GÖRE YAPTIRAN VAR'' 

     Temmuz ayını sadece 4 parça tamir işi ile kapattığını belirten Çelebi, okulların açılmasıyla işlerinin oldukça açıldığını söyledi. 
     Dargelirli ailelerin kendilerine gelerek, eski pantolon ve ceketleri tamir ettirdiğini ifade eden Çelebi, şunları kaydetti 
     ''Bugün bir pantolonun paçasını ve belini 1 milyon 500 bin liraya tamir ediyoruz. Bu nedenle, zaten zor durumda olan vatandaş da, bir de 3-4 çocuğu varsa, yenisini almak yerine eskisini tamir ettirme yoluna gidiyor. Büyük çocukların eskisini küçüklere yaptırarak okul masraflarını minimize ediyorlar. Beni en çok şaşırtan ve üzen durum ise, çocuk sahibi çok sayıda kişinin kendi kıyafetini oğluna göre yaptırması.'' Hayat pahalılığı ve okul kıyafetlerindeki yüksek fiyatlar nedeniyle içinde bulunduğu durumdan en ucuza kurtulmak isteyen vatandaşın kendilerine yöneldiğini vurgulayan Çelebi, ''Son iki yıldır bu kadar yoğun çalıştığımı hatırlamıyorum. 15 Ağustos'dan bu yana gece yarısından önce eve gidemedim. İşlerimin açılmasına sevinmemin yanı sıra vatandaşın verdiği mücadele beni çok etkiliyor'' diye konuştu. 
     





</TEXT>
</DOC>
