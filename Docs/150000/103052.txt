<DOC>
<DOCNO> 103052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/21/siyaset/siy05.html </URL>
<DATE> 2002/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
AB, Türk halkını kutladı 
</HEADLINE>
<TEXT>

     İRFAN KURTULMUŞ Kopenhag 

     Başbakan Yardımcısı Mesut Yılmaz, AB Dönem Başkanı Danimarka Başbakanı Anders Fogh Rasmussen’den "AB uyum yasalarına övgü" aldı. 
     Yaklaşık 1 saat süren dünkü görüşmenin ardından kameraların karşısına geçen Rasmussen, Türkiye’nin özellikle, idam ve anadilde eğitim gibi konularda gerçekleştirdiği çok hassas yasa değişiklikleriyle AB yolunda dev bir adım attığını belirtti. Bu değişikliklerle Türkiye’nin, diğer aday ülkeler gibi siyasi kriterleri yerine getirdiğini dile getiren Rasmussen, şimdi Türkiye’nin yapması gereken en önemli şeyin yasa değişikliklerinin hızla hayata geçirilmesi olduğunu söyledi. 
     Rasmussen, gösterdiği irade nedeniyle TBMM’yi, AB yanlısı hava nedeniyle de Türk halkını kutladı. Tarih konusunda bir şey söylemenin erken olduğunu kaydeden Rasmussen, ekimde yayımlanacak AB Komisyonu ilerleme raporuna dayanarak tavır geliştireceklerini söyledi. 
     Rasmussen, 3 Kasım sonrası AB yanlısı olmayan bir hükümet kurulması durumunda, uygulama konusundaki kuşkuların artacağını, dolayısıyla tarih verilmesiyle ilgili soru işaretlerinin yaygınlaşacağını ifade etti. 
     



 SİYASET 






















</TEXT>
</DOC>
