<DOC>
<DOCNO> 132663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/23/son/soneko26.html </URL>
<DATE> 2003/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Tuncay Özilhan Refah sağlanması için tüm çabamızı göstereceğiz 
</HEADLINE>
<TEXT>

     Türk Sanayicileri ve İşadamları Derneği TÜSİAD Yönetim Kurulu Başkanı Tuncay Özilhan, sürdürülebilir büyümeyi sağlamak, Avrupa Birliği AB üyeliğini gerçekleştirmek ve ülkeyi bir refah ve barış adası yapabilmek doğrultusunda, tüm çabalarını ortaya koyacaklarını bildirdi. 
     Özilhan, TÜSİAD 33. Genel Kurulu'nun kapanışında yaptığı konuşmada, Yönetim Kurulu'na duydukları güven ve sağladıkları destek için üyelere teşekkür etti. 
     Tuncay Özilhan, Türkiye'nin 2001-2002 yıllarında çok zor bir dönemden geçtiğini, siyasi, ekonomik ve sosyal olarak Türk toplumunun çok önemli bir fedakarlık örneği verdiğini, aynı zamanda da çok kararlı ve sağduyulu bir siyasi davranış sergilediğini ifade ederek, şunları kaydetti 
     ''Kendisini bu fedakarlıklara zorlayan siyasi sistemde kapsamlı bir değişikliğe yol açtı. Hiç beklemediğimiz bir ortamda, tek partili bir hükümetle istikrarlı bir hükümet olanağı Türkiye'nin eline geçti. 
     Önümüzde çok önemli sınavlar var. Sürdürülebilir büyümeyi sağlamak, AB'ye üyeliğini gerçekleştirmek ve ülkemizi bir refah ve barış adası yapabilmek. Yeni yönetim kurulumuz bu doğrultuda tüm çabasını ortaya koyacaktır.'' Tuncay Özilhan, geçmiş 2 yıl boyunca kendisiyle birlikte çalışan yönetim kurulu üyeleri, YİK Başkanlık Divanı, denetleme Kurulu, Haysiyet Divanı ve üyelere vermiş oldukları destek için en içten teşekkürlerini sunarken, yeni yönetime de başarılar diledi. 
     





</TEXT>
</DOC>
