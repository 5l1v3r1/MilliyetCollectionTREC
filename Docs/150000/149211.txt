<DOC>
<DOCNO> 149211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/12/ekonomi/eko02.html </URL>
<DATE> 2003/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Tezkere Meclis'ten geçmedi 250 kamyon siparişi kaçtı 
</HEADLINE>
<TEXT>

MAN Yürütme Kurulu Başkanı Norbert Mast, TSK'nın 300 adetlik askeri kamyon siparişini ikinci tezkere geçmeyince 50'ye düşürdüğünü açıkladı 
     ŞULE YÜCEBIYIK 

     Otobüs ve kamyon üreticisi MAN'a, Irak'ta savaş bulutlarının iyice arttığı günlerde Türk Silahlı Kuvvetleri TSK tarafından verilen 300 askeri kamyon siparişinin de tezkereye takıldığı öğrenildi. MAN Türkiye Yürütme Kurulu Üyesi Norbert Mast, bu siparişin 250 adetinin iptal edilmesi ile üretim planlamasında ortaya çıkan boşluğu, başka müşterilerle doldurmaya çalıştıklarını söyledi. 
     Türkiye'de yaklaşık 37 yıldır ticari araç üretimi yapan şirketin, ekonomik krize rağmen yatırımı sürdürmekte kararlı olduğunu belirten Mast, Ankara'daki fabrikalarını yeni üretim planları için büyüteceklerini, bunun için de gelecek 10 yılda, her yıl 4 milyon dolar olmak üzere toplam 40 milyon dolarlık yatırım yapacaklarını söyledi. 
     Mast, Türkiye'deki ekonomik dalgalanmalara alışkın olduklarını belirterek "Türkiye'de bir yıl iyi bir yıl kötü geçiyor, biz korunmayı öğrendik. İç piyasadaki durgunluğu ihracatla aşıyoruz. Geçen yıl ciromuz yüzde 43 arttı" dedi. 
     
     İlişkimiz iyi 
     Mast, Türkiye'de en önemli müşterilerinin Türk Silahlı Kuvvetleri TSK olduğunu, kuruma 5 ve 10 tonluk harp araçları ürettiklerini söyledi. Bu yıl, TSK'dan 300 savaş kamyonu siparişi aldıklarını ancak ikinci teskerenin Meclis'ten geri dönmesinin hemen sonra bu siparişin 50 kamyona düşürüldüğünü anlatan Mast şöyle devam etti "TSK'nın siparişini ertelemesi bizi yaklaşık 25 milyon euro 44.6 trilyon lira zarara soktu. Sanırım, teskerenin geçmemesi savaşa girme olasılığı ortadan kalktığı için ertelendi. Şimdi bu zararı karşılamak için müşteriler bulmaya çalışıyoruz" dedi. 
     Mast, TSK ile olumlu ilişkileri olduğunu, orduyu memnun edecek kalite, hizmeti ve fiyatı sunmak için son derece titiz çalıştıklarını sözlerine ekledi. 
     
     Otobüs üssü 
     MAN Pazarlama ve Satış Müdürü Tuncay Bekiroğlu da, 2002 yılında 105 milyon euroluk ihracat gerçekleştirdiklerini belirterek "Japonya ve Avustralya gibi pazarlarda kendimize müşteri arıyoruz" dedi. 
     Bekiroğlu, yakında MAN'ın seyahat otobüslerinin tamamının Türkiye'de üretileceğini belirterek "Türkiye'yi Avrupa'nın otobüs üssü yapıyoruz" dedi. 
     


SİYASET 























</TEXT>
</DOC>
