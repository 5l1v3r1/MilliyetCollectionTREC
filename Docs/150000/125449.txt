<DOC>
<DOCNO> 125449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/18/son/sonspo20.html </URL>
<DATE> 2002/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
FC Barcelona, bu sezon en fazla gelir elde eden kulüp oldu... 
</HEADLINE>
<TEXT>

     Avrupa Futbol Federasyonları Birliği UEFA , bu sezon Avrupa Şampiyonlar Ligi ilk turunda mücadele eden 32 takıma, kasım ayı sonuna dek toplam 277 milyon Euro ödedi. 
     UEFA'dan yapılan açıklamada ödemelerin, lige katılım payları, ilk turda yapılan maçlarda elde edilen sonuçlara göre ödenen ücretler ile reklam ve televizyon gelirlerinden aktarılan paralardan oluştuğu bildirildi. 
     UEFA, lige giriş ücreti olarak kulüp başına 1.7 milyon Euro olmak üzere 32 takıma toplam 54.5 milyon Euro ödeme yaptı. Takımlara kazandıkları maçlarda 341 bin Euro, berabere kaldıkları maçlar için 170 bin Euro olmak üzere toplam 32.7 milyon Euro ödendi. 
     
     EN ÇOK KAZANAN BARCA 
     İspanya'nın FC Barcelona takımı ilk turda, Galatasaray'ın da yer aldığı H Grubu'nu yenilgisiz lider olarak tamamlarken, UEFA'dan en fazla para alan kulüp oldu. 
     İspanyol ekibinin kasasına aldığı 6 galibiyetten dolayı 2 milyon Euro girerken, bir diğer İspanyol ekibi Valencia CF ise 1.9 milyon Euro almayı haketti. İngiliz Manchester United 1.7 milyon Euro, İtalya'nın FC Juventus takımı da 1.5 milyon Euro ile ilk turun en çok kazanan ekipleri olarak dikkati çektiler. 
     
     BV BORUSSIA DORTMUND HAVUZ ZENGİNİ 
     Alman temsilcisi BV Borussia Dortmund, takımların kendi liglerindeki performans durumuna bakılarak yapılan reklam ve yayın gelirleri dağıtımından, en fazla pay alan kulüp oldu. 
     Alman ekibi, 17.4 milyon Euro alırken, Fransa'nın Olympique Lyon takımı 14.7 milyon Euro, İtalyan FC Juventus 14.5 milyon Euro, Alman TSV Bayer 04 Leverkusen ise 14.4 milyon Euro gelir elde etti. 
     UEFA takımlara bu kapsamda, reklam ve yayın geliri olarak topladığı 249.4 milyon Euro'nun, 124.7 milyon Euro'sunu dağıttı. 
     Lige ilk kez katılan kulüpler de UEFA'dan paylarını aldılar. İlk tur maçlarında, İsviçre'nin FC Basel takımı 5.4 milyon Euro, İsrail'in Maccabi Hayfa ve Belçika'nın KRC Genk ekipleri, 4.7'şer milyon Euro kazandı. 
     





</TEXT>
</DOC>
