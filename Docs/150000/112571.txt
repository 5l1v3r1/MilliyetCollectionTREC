<DOC>
<DOCNO> 112571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/12/son/sondun06.html </URL>
<DATE> 2002/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Papandreu Türkiye'ye Kıbrıs için şantaj yapmıyoruz 
</HEADLINE>
<TEXT>

     Yunanistan Dışişleri Bakanı Yorgo Papandreu, Atina'nın Kıbrıs konusunda Türkiye'den "'şantaj olarak tanımlanabilecek şeyler" istemediğini söyledi. 
     Papandreu, Yunan özel SKY radyosuna verdiği demeçte, Kıbrıs konusuna değinerek, bu konunun Türkiye-AB ilişkilerini her zaman etkileyebilecek nitelikte bir konu olduğunu belirtti. 
     AB Komisyonu'nun Türkiye ile ilgili değerlendirmelerinin Türkiye'ye üyelik müzakerelerinin başlatılması için bir tarih verilmesine ''yeşil ışık'' yakacak nitelikte olmadığını belirten Papandreu, "Bizim arzumuz Türkiye'nin Avrupa perspektifinin korunmasıdır" dedi. Atina'nın bu konuda Türkiye'ye karşı herhangi bir önkoşul sürmediğini ifade eden Papandreu şöyle konuştu 
     "Türkiye'nin Avrupa perspektifinin korunması Kıbrıs gibi konuları da etkileyecektir. Bu nasıl mı olacak En azından bizler açık olarak bu konuda Türkiye'ye karşı şantaj olarak tanımlanabilecek şartlar ve önkoşullar öne sürmüyoruz. Ancak, bilinen o dur ki, Kıbrıs konusu Türkiye-Avrupa ilişkilerini her zaman etkileyecek bir konu olacaktır" diye konuştu. 
     
     "TÜRKİYE'DE DEVRİM OLUR" 
     Türkiye'nin Avrupa perspektifinin korunmasının Türkiye'nin kendisi için ve Türk-Yunan ilişkileri ile Kıbrıs konusu için de büyük bir fırsat olduğunu kaydeden Papandreu şöyle devam etti 
     "Bu fırsat herkes tarafından ve tabii ki Türkiye tarafından da doğru bir şekilde değerlendirildiğinde tarihi bir şey başarmış olacağız. Eğer olmazsa bilinen verilerde kalacağız ve Kıbrıs sorunun çözüm çabalarını ikinci bir aşamadan tekrar başlatmamız gerekecektir. 
     Türkiye, AB tarafından istenilenleri gerçekleştirmesi durumunda gerçek bir devrim, büyük bir değişiklik olacaktır. Ancak, gelecek olan herhangi bir hükümet bunları yapmaya çekinir, siyasi inisiyatif üstlenmez ya da geç kalırsa kesinlikle bir durgunluk dönemi yaşanacaktır. Ve bu durgunluk Kıbrıs konusunun yanı sıra bir dereceye kadar ikili ilişkilere de yansıyacaktır. 
     Bizler sadece Türkiye değil, özellikle ülkedeki Avrupa yanlısı güçlerin desteklenmesi gerekliliğine inanıyoruz. Bu çevreler gerçekten Türkiye'nin Avrupa'ya yaklaşması konusunda inisiyatif sahibi iseler o zaman Türkiye ve çevresinde küçük bir devrim olacaktır." 
     





</TEXT>
</DOC>
