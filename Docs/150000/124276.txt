<DOC>
<DOCNO> 124276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/13/ekonomi/eko02.html </URL>
<DATE> 2002/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Duble’ye temel atılmadan ihale tartışması başladı 
</HEADLINE>
<TEXT>

Hükümetin 2003 başında yürürlüğe girecek yeni İhale Kanunu’nu bir yıl erteleme girişimine müteahhitler karşı çıktı Duble yol ihalesine çıkılırken uygulamayı erteleme dedikodu yaratır 
     Kamu ihaleleri sisteminde köklü değişiklikler getiren yeni İhale Kanunu’nun yürürlüğe girmesine birkaç hafta kala, Bayındırlık Bakanlığı’nın yürürlük tarihini 1 Ocak 2004’e çeken yasa taslağı hazırlaması, şaşkınlık yarattı. Kamu İhale Kurumu ve Türkiye Müteahhitler Birliği TMB ertelemeye karşı çıktı. Müteahhitler, duble yol ihalelerinin, yolsuzlukların kaynağı olarak görülen, 2886 sayılı eski İhale Yasası’na göre yapılacak olmasına dikkat çektiler. 
     TMB Yönetim Kurulu Başkan Yardımcısı Erdal Eren, "Erteleme tehlikeli. Hükümet şaibeleri ortadan kaldırma taahhüdünde bulunmuştu. Şimdi işin başında yasayı erteliyor. Duble yol ihaleleri eski kanuna göre yapılacak. Bu etik değil. Eşitlik ilkesini de çiğniyor. Dedikodulara yolaçacak. Kayırmacılığa engel için hazırlanan yasanın ilkelerinin şimdiden çiğnenmesi düşündürücü" dedi. 
     Erteleme girişiminin doğru olmadığı belirten Kamu İhale Kurumu yetkilileri de bir açıklama yaptı. Açıklamada, "Yeni düzenleme, yolsuzlukların önlenmesi için kamuoyu denetimi getiriyor. Biz, ilgili bütün kuruluşların görüşlerini aldık. Herşey hazırken, uygulamanın ertelenmesini anlayamıyoruz" denildi. 
     Maliye Bakanı Kemal Unakıtan ise Kamu İhale Yasası’na karşı olmadıklarını belirterek, "Bu yasanın bir an önce yürürlüğe girmesini AK Parti olarak biz de istiyoruz. Çok önemli bir reformdur" dedi. 
     
     Keşif artışına devam 
     Erteleme taslağının gerekçesinde, keşif artışının kaldırılmasının sıkıntı yaratacağı’ da savunuluyor. Bilindiği gibi keşif artışı’ ihalelerde, gecikme üzerine, ihale bedelinin, yeni keşif yapılarak artırılması anlamına geliyor. Geçmiş dönemde, yandaş müteahhitlere kaynak aktarmanın’ aracı olarak eleştirilen bu uygulama da erteleme gerekçeleri arasında bulunuyor. 
     Türkiye’de gayri safi milli hasılanın GSMH yüzde 15 dolayındaki bölümü her yıl kamu ihaleleri yoluyla dağıtılıyor. Böylece yılda 20 - 25 milyar dolarlık bir kaynak kamu ihaleleri aracılığıyla dağıtılmış oluyor. 
     
Özal ekibindenim’      Karayolları Genel Müdürlüğü’ne vekaleten atanan eski RP’nin Genel Başkanı Necmettin Erbakan’ın yeğeni Sabri Erbakan’ın Karayolları’ndaki ilk icraatı duble yol olacak. Erbakan, "Bu pazar günü ilk 283 kilometrelik kısmı için temel atıyoruz" dedi. Milli Gençlik Vakfı Genel Sekreteri Mehmet Sabri Erbakan’la karıştırılmaktan şikayet eden Sabri Erbakan, "Ben Özal’ın ekibindeydim" dedi. 
     Duble yol çalışmalarının hızla sürdüğünü belirten Sabri Erbakan, Bala Ayrımı, Kulu Ayrımı, Şereflikoçhisar - Aksaray ve Ereğli Ayrımı olarak 283 kilometrelik kısımda pazar günü Başbakan Abdullah Gül ve AKP Lideri Erdoğan’ın katılımı ile temel atılacağını söyledi. 
     Erbakan, "Duble yola önce karayolları başlayacak. 18 - 19 Aralık’ta da ihaleye çıkacağız. Özel sektör de devreye girecek" diye konuştu. 
     



 EKONOMİ 



















</TEXT>
</DOC>
