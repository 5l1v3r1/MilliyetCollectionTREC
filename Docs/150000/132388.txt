<DOC>
<DOCNO> 132388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/22/son/sondun23.html </URL>
<DATE> 2003/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'taki çiftlik sahibinden denetçilere karşı dava... 
</HEADLINE>
<TEXT>

     Irak'ta bir çiftlik sahibi, silah denetimi yapan uluslararası uzmanlar aleyhinde dava açmak için girişimlere başladığını bildirdi. 
     Sabah Enver Muhammed adlı çiftlik sahibi, denetçileri bir denetim sırasında çiftliğinin duvarını yıkmakla suçladı. 
     Muhammed, ''Dışişleri Bakanlığı aracılığıyla denetçiler aleyhinde maddi ve manevi tazminat davası açtım. Denetçilerin, hem benden, hem hükümetimden özür dilemelerini istiyorum'' dedi ve gazetecilere, Dışişleri Bakanlığı'na 21 Ocak'ta gönderilmiş mektubunun fotokopisini gösterdi, ancak davaya hangi mahkemenin bakacağını belirtmedi. 
     Iraklı çiftçi, BM uzmanlarının 15 ve 20 Ocak'ta çiftliğine geldiklerini, burada biyolojik laboratuvar bulunduğunu iddia ederek arama yaptıklarını, bu arada bir atölye duvarını yıktıklarını, hırsızlara karşı kilitlemiş olduğu bazı odalara girmek için kilitleri kırdıklarını söyledi. 
     





</TEXT>
</DOC>
