<DOC>
<DOCNO> 103743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/24/son/sonspo03.html </URL>
<DATE> 2002/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray, Bursaspor'a 10 yıldır İstanbul'da yenilmiyor 
</HEADLINE>
<TEXT>

     Galatasaray ile Bursaspor, yarın yapacakları karşılaşmayla birlikte, Birinci Süper Futbol Ligi'nde 71. kez karşı karşıya gelecek. 
     Galatasaray, 1967-68 futbol sezonunda ilk kez Birinci Lig'e yükselen Bursaspor ile yaptığı karşılaşmalardan 37'sini galibiyetle kapatırken, rakibine 15 kez yenildi. 2 takım arasındaki 18 karşılaşma da beraberlikle sonuçlandı. 
     Sarı-kırmızılılar, 70 maçta rakip filelere toplam 122 gol atarken, Bursa ekibi 57 golle karşılık verebildi. 
     
     GALATASARAY, 10 YILDIR KENDİ SAHASINDA YENİLMİYOR 
     Galatasaray, kendi sahasında yaptığı maçlarda Bursaspor'a 10 yıldır yenilmiyor. 
     ''Cim Bom'', Bursaspor'a kendi sahasında en son yenilgisini 1991-92 sezonunda 2-1'lik skorla almıştı. Sarı-kırmızılılar, o tarihten bu yana İstanbul'da yaptığı maçlarda Bursa ekibi karşısında, 9 galibiyet, 1 de beraberlik aldı. 
     Galatasaray, Bursaspor ile kendi sahasında yaptığı maçlarda 27 kez galip gelirken, 3 kez de rakibine yenildi. 2 takım arasında İstanbul'da yapılan 5 maç ise beraberlikle tamamladı. 
     Sarı-kırmızılılar, evinde Bursaspor'a 85 gol atarken, filelerinde 23 gol gördü. 
     
     FARKLI SKORLU GALİBİYETLER 
     Galatasaray, Bursaspor karşısında en farklı skorlu galibiyetini 1999-2000 sezonunda kendi sahasında rakibini 6-0 yenerek aldı. 
     ''Cim Bom'', Bursaspor karşısında 1973-74 sezonunda 4-0, 1978-79 sezonunda 5-1, 1985-86 sezonunda 4-0, 1998-99 sezonunda da 5-0'lık galibiyetler elde etti. 
     Bursaspor ise Galatasaray karşısında en farklı skorlu galibiyetini, geçen sezonun ilk yarısında Bursa'da yapılan karşılaşmada 5-0'lık skorla aldı. 
     





</TEXT>
</DOC>
