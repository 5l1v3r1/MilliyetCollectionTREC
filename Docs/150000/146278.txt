<DOC>
<DOCNO> 146278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/30/ekonomi/eko03.html </URL>
<DATE> 2003/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamu bankalarının patronları İhlas davasında yargılanıyorlar 
</HEADLINE>
<TEXT>

Kamu bankaları ortak yönetiminin başına getirilen Zeki Sayın ve Ziraat Bankası Genel Müdürü olan Can Akın Çağlar, İhlas Holding davasının sanıkları arasında 
     TOLGA ŞARDAN Ankara 

     Başbakan Recep Tayyip Erdoğan’ın kamu bankaları ortak yönetiminin başına getirdiği Zeki Sayın ile Ziraat Bankası Genel Müdürü Can Akın Çağlar’ın, Bakırköy Adliyesi’nde devam eden "İhlas Holding" davasında yargılandıkları ortaya çıktı. 
     Faisal Finans’ın eski Yönetim Kurulu Başkanı Zeki Sayın ile geçmişte aynı kurumun Yönetim Kurulu üyeliği ve Genel Müdürlüğü’nü üstlenen Can Akın Çağlar’ın adı atamalarla yeniden gündeme geldi. İçişleri Bakanlığı Mülkiye müfettişleri, "Faisal - Family Finans’ın el değiştirmesi" ve "Family Finans’tan kredi kullanan İhlas Holding’in kredilerinin tasfiyesi" ile ilgili hazırladıkları iki ayrı raporda, Sayın ve Çağlar’a yöneltilen iddialara yer verdiler. 
     Sayın ve Çağlar, ilk olarak Ülker Grubu’nca alındıktan sonra "Family" adını alan Faisal Finans davasında Maliye Bakanı Kemal Unakıtan ile birlikte yargılandı. Davada "takipsizlik" kararı verildi. Sayın ve Çağlar, İhlas Grubu’nun sahibi Enver Ören’le birlikte başka bir davadan yargılanıyor. 
     Müfettişler, İhlas Holding’e yönelik hazırladıkları raporda, Sayın ve Çağlar’ın yine TCK’nın 313. maddesine göre "çete oluşturmak" suçundan bir yıldan üç yıla kadar ağır hapis cezasıyla cezalandırılmasını istediler. Müfettişler, Sayın ve Çağlar’ın diğer sanıklarla birlikte Bankalar Yasası’nın 503 ve 504. maddeleri gereğince de cezalandırılmasını da talep ettiler. 
     


SİYASET 

















</TEXT>
</DOC>
