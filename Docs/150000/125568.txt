<DOC>
<DOCNO> 125568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/19/yasam/yas07.html </URL>
<DATE> 2002/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakkal dedenin insanlık dersi 
</HEADLINE>
<TEXT>

Bakkal Niyazi Özanlımen, külüstür arabasıyla yaşlı bir hanıma çarptı. Ama kaçmayıp ambulans gelene kadar başından ayrılmadı... 
     ŞAKİR AYDIN İstanbul 

     Beşiktaş Barbaros Bulvarı’nda dün yaşlı bir adam insanlık dersi verdi. 
     Bakkal olduğu öğrenilen Niyazi Özanlımen, dün sabah saat 06.30 sıralarında Dolmabahçe istikametine giderken, eski model Murat 124 marka otomobiliyle 66 yaşındaki Merih Yurdakök adlı kadına çarptı. Trafik ışığı bulunmayan yerden karşıdan karşıya geçmeye çalışırken kaza kurbanı olan Yurdakök, otomobilin ön camına vurarak yere düştü. Kaçmak yerine hemen aracından inen Özanlımen, yaşlı kadını hastaneye götürmek istedi. 
     
     Sürekli teselli etti 
     Ancak bu sırada kaza yerine gelen polis, Yurdakök’ün vücudunda kırıklar olabileceği düşüncesiyle bakkal dedeye izin vermedi. 
     Buna rağmen Özanlımen, Yurdakök’ün başucundan bir an bile ayrılmadı ve sürekli teselli etmeye çalıştığı yaşlı kadını fark edemediğini söyledi. Ambulansla Taksim Eğitim ve Araştırma Hastanesi’ne götürülen yaşlı kadının kalça ve bacağında kırık bulunduğu öğrenildi. Özanlımen ise ifadesine başvurulduktan sonra serbest bırakıldı. 
     



 YAŞAM 
















</TEXT>
</DOC>
