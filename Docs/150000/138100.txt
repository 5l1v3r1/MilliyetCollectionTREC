<DOC>
<DOCNO> 138100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/21/siyaset/siy03.html </URL>
<DATE> 2003/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan’a YSK onayı 
</HEADLINE>
<TEXT>

Yüksek Seçim Kurulu, Erdoğan’ın, Seçilme yeterliliğine kavuştuğunu’ belirterek, 9 Mart’ta Siirt’te yapılacak seçimlere adaylığını onayladı 
     GÖKÇER TAHİNCİOĞLU Ankara 

     YSK, 3 Kasım Genel Seçimi’nde milletvekili adaylık başvurusunu reddettiği AKP Genel Başkanı Recep Tayyip Erdoğan’ın 9 Mart’ta Siirt’te yapılacak seçimde milletvekili adayı olmasına onay verdi. 
     AKP’nin Siirt seçimi için listenin birinci sırasından aday gösterdiği Erdoğan’ın adaylığına, İşçi Partisi İP ile kamuoyunda "Halkın Avukatı" olarak tanınan Nusret Çakıroğlu’nun da aralarında bulunduğu 3 vatandaş itiraz etti. YSK, dün yaptığı 2 saatlik toplantı sonucunda bu itirazları, Erdoğan’ın "adli sicil kaydı bulunmadığı", "Anayasa’da ve yasalarda yapılan değişikliklerden sonra seçilme yeterliliğine kavuştuğunun anlaşıldığı" gerekçeleriyle oybirliğiyle reddetti. 
     
     Her şeye rağmen seçim 
     Ankara’dan milletvekili olmasına ve ismi kesin aday listesinde yer almasına rağmen Siirt’ten de milletvekili adayı olan İP’li Bedri Gültekin’in adaylığı da YSK tarafından reddedildi. 
     Karardan sonra, olası Irak savaşı ve sert geçen kış mevsimine rağmen AKP’nin Siirt seçimini iptal etmeyeceği de neredeyse kesinleşti. 
     Askeri helikopterler, Irak operasyonu nedeniyle bu seçimde yolları kapalı köylere erişim için kullanılamayacağından, Siirt Valiliği civar illerden, arazi tipi araç talebinde bulundu. YSK da Siirt İl Seçim Kurulu’na arazi tipi araç kiralama yetkisi verdi. İl Seçim Kurulu, kışın sadece salla ulaşılabilen bazı köylere, seçimden önce yürüyerek ulaşılması için güvenlik güçlerinden yardım isteme kararı da aldı. 
     



 SİYASET 
















</TEXT>
</DOC>
