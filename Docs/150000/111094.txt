<DOC>
<DOCNO> 111094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/04/spor/ydilmen.html </URL>
<DATE> 2002/10/04/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Ümit dikkat 
</HEADLINE>
<TEXT>

     Fenerbahçe, Malatyaspor yenilgisinden sonra belki iyi oynamıyor ama en azından artık mücadele ediyor ve koşuyor. Koştuğu zaman da maçın belli bölümlerinde kalitesini ortaya çıkarıyor, golleri buluyor. Hele bir kaç kaliteli isim de oyuna ağırlığını koyunca sonuca gitmekte sıkıntı çekmiyor. Tribündeki seyircinin de beklediği bu zaten. Takımlarını hırslı ve kazanma arzusu içinde görünce keyif alıyorlar. 
     AIK Solna tam Fenerbahçe’ye göre bir rakipti. Hem ilk maçta alınan avantajlı skor, hem de rakip takımın savunmasındaki ağır oyuncular Serhat ve Ortega gibi hızlı ayaklara rahat dripling ve pozisyon şansı yarattı. Özellikle ilk 35 dakida aynı Elazığspor maçında olduğu gibi Ümit Özat çok olumlu hücum girişimlerinde bulundu. Yakalanan dört pozisyonun hepsinde imzası vardı. Ama korkarız ki, bu iyi oyunun karşılığı Lorant tarafından her an cezalandırılabilir ve Altay maçında yedek kulübesinde oturabilir. 
     Fenerbahçe aradığı golü bulduktan sonra daha bir şey anlamadan kalesinde beraberlik golünü gördü. Bu oyunun tüm seyrini değiştirdi. Çünkü skor avantajını koruyabilseler, kontrataklarla daha rahat pozisyonlar bulabilirlerdi. Bu nedenle ikinci yarıya doğal olarak tedirgin başladılar. İlk yarıda sürekli hücumu destekleyen Ümit bile fazla ileriye çıkmadı. Sadece bir ölü pozisyonda ofansa destek verdi ve ikinci golün hazırlayıcısı oldu. 
     Bir de Washington konusu var. Bana göre bu maçta oynaması yine yanlıştı. kazanılması gereken bir Feyenoord maçında yedek başladı, avantajlı çıkılan bu maçta ilk onbirde yer aldı. Hele Elazığspor maçındaki süper futboluyla formda bir Ceyhun varken, bu tercih büyük hataydı. Ceyhun, Elazığspor önünde ilk kez aldığı formayı o kadar iyi değerlendirdi ki, kulübede oturması hem kendisi, hem de bizler için büyük sürprizdi. 
     Kendimi Ceyhun’un yerine koyuyorum. İnanın çok zor bir duygu. Oyuncu ne kadar profesyonel olursa olsun bu tür haksızlıklarda inanılmaz demoralize olur. Fenerbahçe’ye Anderson geldi, Washington transfer edildi. Ama lütfen attıkları golleri üstüste koyun, bir de her maç müthiş bir performans gösteren Johnson kaç gol attı, hesaplayın. 
     Maçın en iyi oyuncusu Ümit Özat idi. Ortega ikinci yarı yorulduğu için ilk yarıdaki mükemmel futbolunu sürdüremedi. Ortega yorulduğu zaman topla koordinasyonunu kaybediyor. Lorant oyuncu değişikliklerini bu kez iyi yaptı. 
     Bir paragraf da Serhat için açalım. Bir santrfor maç içinde bir iki defa ofsaytta kalır. Ama Serhat bu kötü alışkanlığından bir türlü kurtulamıyor. Bir kez akıllı davrandı, golünü attı. Nerede duracağına biraz dikkat etse, hem Avrupa’da, hem de ligde çok gol atacağına inanıyorum. 
     
     
     



 SPOR 



























</TEXT>
</DOC>
