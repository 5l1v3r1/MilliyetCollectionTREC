<DOC>
<DOCNO> 100357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/06/son/sonspo16.html </URL>
<DATE> 2002/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor-Beşiktaş karşılaşmasının bilet fiyatları açkılandı 
</HEADLINE>
<TEXT>

     Bursaspor'un Beşiktaş ile yapacağı 2002-2003 futbol sezonunun ilk hafta maçının bilet fiyatları belli oldu. 
     Bursaspor Basın Sözcüsü Erhan Akbaş, Yönetim Kurulu'nun olağan toplantısında, yeni sezon ve Beşiktaş maçı hazırlıklarının ele alındığını bildirdi. 
     Toplantıda, Beşiktaş maçının bilet fiyatlarının da belirlendiğine işaret eden Akbaş, biletlerin VIP tribünü 50 milyon, kapalı tribün 30 milyon, maraton 12 milyon 500 bin, açık kale arkası 10 milyon ve kapalı kale arkası 5 milyon liradan satılacağını söyledi. 
     Akbaş, biletlerin 9 Ağustos Cuma günü satışa sunulacağını kaydetti. 
     VIP tribününde kombine bilet için rezervasyon yaptıranların biletlerini perşembe akşamına kadar Vakıfköy Tesisleri'nden almaları gerektiğini vurgulayan Akbaş, maraton ve kapalı tribündeki kombine bilet sahiplerinin maçlara kolaylıkla girebilmesi ve rahat maç izlemesi için yapılan yeni koltuk düzenlemelerinin tamamlandığını anlattı. 
     Toplantıda, stadyumda yapılan tadilatların gözden geçirildiğine, taraftarların daha rahat maç izleyebilmeleri için önlemlerin alındığına işaret eden Akbaş, kapıların kamera ile kontrol edilerek kaçak girişlerin önleneceğini belirtti. 
     Akbaş, Beşiktaş maçı hazırlıklarını sürdüren takımın, cuma günü Mudanya Montania Otel'de kampa gireceğine değinerek, ''Bursasporlular'ın 2002-2003 sezonunda takımlarını centilmence desteklemelerini bekliyor, başarılı bir sezon geçirmeyi umuyoruz'' dedi. 
     





</TEXT>
</DOC>
