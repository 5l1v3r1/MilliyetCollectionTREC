<DOC>
<DOCNO> 115114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/25/son/sontur08.html </URL>
<DATE> 2002/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Zirai ilaçlamayı "Saddam bombası" sandılar 
</HEADLINE>
<TEXT>

     Bursa Yenişehir'de bir fabrikaya ait tarlada yapılan ilaçlamanın ilçeyi tamamen sarması üzerine yayılan "Saddam kimyasal bomba attı" söylentisi paniğe yol açtı. 
     Yenişehir'in Sanayi Çarşısı, Yılmaz Mahallesi, Tabakhane Mahallesi ve 100. Mahallesi'nde oturanlar, bir anda gökyüzünü kaplayan beyaz bir tabaka ile karşılaştılar. Göz yanması, sulanması, kaşıntı, nefes zorluğu gibi etkilere neden olan bu tabakanın nedenini araştırmak için polis, zabıta, sağlık ocağı gibi kuruluşları arayan vatandaşlar kimseden yanıt alamadı. 
     Bunun üzerine ilçede "Saddam kimyasal bomba attı" söylentileri dolaşmaya başladı. Büyük paniğe yol açan söylentiler üzerine, birçok kişi evlerine kapanırken, sağlık ocağına da akın yaşandı. 
     Yenişehir Belediyesi'nin, "beyaz tabakanın" kaynağını bulmak amacıyla yaptığı çalışmada, bir konserve fabrikasının kendilerine ait tarlada haşerelere karşı yerden dezenfekte ilacı kullandıkları tespit edildi. Belediye, rüzgarın etkisiyle yayılan ilaçlamaya müdahale ederek durdururken, fabrika hakkında da tutanak düzenledi. 
     İlçe Sağlık Müdürlüğü de, ilaçlama yapılan yere ekip göndererek araştırma başlattı. Araştırmayı yapan Dr. Selçuk Zirek, fabrikanın "Formaldeyit" adlı ilaç kullandığını belirlediklerini ifade ederek "Yaptığımız araştırmada ilacın sağlığa zararlı olmadığını tespit ettik. Ancak, geçici olarak göz kızarıklığı ve yanması, solunum yollarında probleme neden oluyor. Bunun dışında, kalıcı olarak insan sağlığına bir zararı yok" dedi. Bu tespitlerden sonra anonslarla ilçe halkı sakinleştirildi. 
     





</TEXT>
</DOC>
