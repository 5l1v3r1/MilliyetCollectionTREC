<DOC>
<DOCNO> 139486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/27/son/sonspo26.html </URL>
<DATE> 2003/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlispor-Ankaragücü maçında tutuklananlar serbest bırakıldı... 
</HEADLINE>
<TEXT>

     Denizlispor-Ankaragücü maçında olay çıkardıkları ve koltukları kırdıkları iddiasıyla tutuklanan Ankaragücü taraftarı 8 kişi serbest bırakıldı. 
     Denizli 5. Asliye Ceza Mahkemesi'ndeki duruşmada, tutuklu sanıklar Murat Koç, Ali İmdat, Nevzat Aras, Alper Bakır, Arif Denek, Kubilay Ali Çarboğa, Mustafa Özler ve Emrah Barut'un serbest bırakılmasına karar verildi. 
     Mahkemenin, Denizli Atatürk Stadı'nın koltuklarının Denizlispor Kulübü tarafından yaptırıldığı, dolayısıyla ''kamu malı olmadığı'' için sanıkları serbest bırakma kararı aldığı öğrenildi. 
     Taraftarlar, cezaevi çıkışında kendilerini almak için Ankara'dan gelen arkadaşlarıyla kucaklaştı. 
     Denizli'de, 28 Ocak'ta yapılan Denizlispor-Ankaragücü maçından sonra, koltukları kırdıkları gerekçesiyle, stat müdürünün şikayeti üzerine 8 Ankaragücü taraftarı, çıkarıldıkları mahkemece tutuklanmıştı. 
     Ankaragücü Kulübü yöneticilerinden zararın tazmini güvencesi alan Denizlispor Kulübü, stat müdürü Fikret Özgür'ün, şikayetini geri almasını sağlamıştı. Ancak bu kez savcılık, TCK'nın 516 3 maddesi gereğince, ''Kamu malına zarar vermek'' suçundan 1 ile 7 yıl arasında değişen hapis cezası istemiyle kamu davası açmıştı. 
     





</TEXT>
</DOC>
