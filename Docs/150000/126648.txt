<DOC>
<DOCNO> 126648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/24/son/sontur31.html </URL>
<DATE> 2002/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan "Rusya, Irak konusunda BM kararına itibar ediyor" 
</HEADLINE>
<TEXT>

     AK Parti Genel Başkanı Recep Tayyip Erdoğan, Rusya'nın, Irak konusunda, BM Güvenlik Konseyi'nin kararına itibar ettiğini belirterek, ''BM Güvenlik Konseyi'nin kararı olmadan atılacak adımların, dünya barışını tehdit eden bir davranış olacağı düşüncesindeler'' dedi. 
     Erdoğan, Rusya Devlet Başkanı Vladimir Putin ile yaptığı görüşme sonrası düzenlediği basın toplantısında, dün Rusya Başbakanı ile bugün de Rusya Devlet Başkanı ile görüştüğünü, heyette yer alan sivil toplum kuruluşu temsilcileri ile işadamlarının da çeşitli kuruluşlarla temaslarda bulunduğunu hatırlatarak, görüşmelerden ''çok memnun'' olduklarını söyledi. 
     Putin ile yaptığı 2 saatlik görüşmenin yarım saatlik bölümünün başbaşa gerçekleştirildiği anlatan Erdoğan, ''Türkiye ile müşterek ekonomik faaliyetleri geliştirmenin heyecanı içinde olduklarını gördük ve bu konunun gerek müteahhitlik alanında gerek ticari gerek turizm alanında özellikle de Mavi Akım projesiyle daha da zenginleşecek olan bizim aramızdaki münasebetlerin Rusya-Türkiye arasında Avrasya ekonomik heyecanını getirip getirmeyeceği konusunu da görüşme fırsatını bulduk'' diye konuştu. 
     Erdoğan, görüşmenin ana başlıklarından birinin de terörle mücadele olduğunu ifade ederek, bu konuda işbirliği içinde olduklarını kaydetti. Erdoğan, şöyle konuştu 
     ''Uluslararası teröre karşı ortak bir mücadele platformu oluşturmanın gereğini kendileri de vurguladı. Biz de aynı şekilde, terörün dini, ırkı, milliyeti olmaz, uluslararası teröre karşı ortak bir platform oluşturmamızın gereğini vurguladık. Son 15 yıl içinde 30 bin insanımızı teröre kurban verdik. Bunun ağır ekonomik bedelleri ödedik, hala ödemeye devam ediyoruz. Ortak mücadele platformu konusunda kendilerinin hassasiyetlerini koruduklarını ifade ettiler. Biz de aynı hassasiyet içinde olmak suretiyle bir ortak mücadele platformu oluşturmaya inşallah gayret edeceğiz.'' Türk vatandaşlarının vize konusundaki şikayetlerini aktardığını belirten Erdoğan, Putin'in bu konuda gerekli adımları atacaklarını söylediğini anlattı. 
     Rusya'nın vergilendirme konusunda şikayetleri olduğunu, bu konuda Türkiye'nin de şikayetleri bulunduğunu, bu konuda ilgili bakanların gerekli adımları atacağını ifade eden Erdoğan, sözlerini şöyle sürdürdü 
     ''Gerçekten Sayın Başkan Putin'le karşılıklı bir güven duygusu içinde bu görüşmelerimizi bitirdik. Kendilerinin de Türkiye'ye olan güvenlerini, muhabbetlerini, özellikle de turizmde 1 milyon varan turist konusunda hassasiyetleri üzerinde durduk, bunun devamından yana olduğumuzu vurguladık.'' Erdoğan, askeri ve teknik işbirliği konusunda daha önce adımlar atıldığına işaret etti. 
     
     ''SAYIN BAŞKAN BARIŞTAN YANA...' 
     Erdoğan, ''Irak konusu görüşüldü mü '' sorusu üzerine, bu konunun çok kısa olarak üzerinde durulduğunu söyledi. Erdoğan, ''Fazla üzerinde durmadık. Sayın Başkan barıştan yana, kesinlikle bu bölgede bir savaş istemediklerini ifade etti'' dedi. 
     Türkiye'nin helikopter ihalesine ilişkin bir soruyu yanıtlarken de Erdoğan, Rusya'nın somut teklifini verdiğini söyledi. Rusya'nın fiyatının uygun olduğunu ifade eden Erdoğan, ''Teknik şartlar eşitse, diğer tekliflerle aralarında ciddi bir rakam var'' dedi. 
     Erdoğan, Rusya'nın, Çeçenleri terörist olarak nitelendirmesinin görüşmelerde gündeme gelip gelmediğinin sorulması üzerine, şöyle konuştu 
     ''Tabii o konuda hassaslar, eleştiri noktasına işi getirmiyorlar. Burada işbirliğinden yana olduklarını, 'Biz üzerimize düşeni yaptık, yapıyoruz, yapacağız ama Türkiye'de üzerine düşeni yapmalıdır' şeklinde talepleri var'' Erdoğan, bir başka soruyu yanıtlarken, Putin'i Türkiye'ye davet ettiğini söyledi. 
     -AVRASYA EKONOMİK İŞBİRLİĞİ- ''Avrasya ekonomik işbirliğinde Türkiye ve Rusya'nın ortak bir oluşuma öncülük etmesinden mi bahsediyorsunuz Yeni bir yol haritası mı '' şeklindeki soru üzerine Erdoğan, şunları kaydetti 
     ''Sadece Rusya, Türkiye değil... Üçüncü, dördüncü, beşinci ülkeler de katılabilir. Burada ortak üzerimize düşen görevler var. Sadece Türkiye'nin menfaatleriyle ilgili haritadır. AB ile ilişkilerimiz devam edecek. Rusya ile Çin ile olması lazım, her yere biz mal vereceğiz. Bu kadar işadamımızın ürettiklerini bir yerlere satması lazım. Bunları satmak için de dünyanın en ücra köşesine kadar ulaşacağız. Biz bunları sadece pasif bir daire içinde dönerek, ihracatçımızın ürettiklerini tüketemeyiz. Üretimi artırmak zorundayız. Ülkemizin mevcut üretim kapasitesini nasıl artırabiliriz, nasıl işadamlarımızın dünyanın değişik yerlerinde kendilerine yeni pazarlar meydana getirebilir, bunun adımlarıdır.'' 
     
     TERÖR ÖRGÜTÜ KADEK KONUSU 
     Erdoğan, ''terör örgütü KADEK'in Rusya'da rahat hareket ettiği'' konusunun görüşmelerde gündeme gelip gelmediğinin sorulması üzerine, Rusya'nın iki gün önce yaptığı açıklamanın olumlu bir jest olduğunu söyledi. Erdoğan, ''Bu konudaki hassasiyetimizi ifade ettik. Onlar da konuyla gerekli şekilde ilgileneceklerini söylediler'' dedi. 
     Rusya'nın, Irak konusundaki tutumunun ne olduğunun sorulması üzerine de Erdoğan, şöyle konuştu 
     ''Rusya, BM'nin Güvenlik Konseyi'nin kararına itibar ediyor. BM Güvenlik Konseyi'nin kararı olmadan atılacak adımların dünya barışını tehdit eden bir davranış olacağı düşüncesindeler. 'Bu yanlıştır, doğru değildir' düşüncesindeler.'' Erdoğan, görüşmede ''Putin ile ne gibi ortak özellikleri bulunduğunun'' gündeme gelip gelmediğinin sorulması üzerine, kendisi gibi Putin'in de eski belediyeci olduğunu, kendisinin futbolcu Putin'in de judocu olduğunu söyledi. 
     





</TEXT>
</DOC>
