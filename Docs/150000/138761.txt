<DOC>
<DOCNO> 138761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/24/son/sonspo12.html </URL>
<DATE> 2003/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Göztepe'de tüm dikkatler Beşiktaş'a yöneldi... 
</HEADLINE>
<TEXT>

     Göztepe'nin Gençlerbirliği önünde, özellikle ikinci yarıda sergilediği mücadele ve alınan 1 puan moralleri yükseltirken, Beşiktaş için de 1 puan hesapları yapılmaya başlandı. 
     Futbol Şube Sorumlusu Halil Kiraz, ligin en golcü takımı Gençlerbirliği önünde çok önemli bir taktik savaşı yaptıklarını belirtirken, ''Artık Don Kişot olmayacağız ve haddimizi bilerek oynayacağız. Zaten Gençlerbirliği gibi golcü bir takım önünde bunu gerçekleştirerek puana ulaştık'' dedi. 
     Özellikle ikinci yarıda rakipleri üzerinde önemli bir baskı kurduklarını ve orta alanda iyi toplar çevirdiklerini kaydeden Kiraz, tek eksiklerinin gol olduğunu ve bu bağlamda birçok pozisyon bulduklarını kaydetti. 
     Kiraz, sözlerini şöyle sürdürdü 
     ''Eskiden de iyi mücadele ediyorduk ama sonuca gidemiyorduk. Artık bunu başarmaya başladık. Şimdi Beşiktaş haftasına girdik. Rakibimizin hafta içinde oynayacağı Slavia Prag maçında tüm gönlümüzle tur atlamasını istiyoruz. Bu karşılaşma çok zorlu geçecek. Sanırım bizimle yapacakları maçta bunun etkilerini göreceğiz. Rakibimizin çok geniş bir kadrosu ve kaliteli isimleri var. Biz gücümüz çerçevesinde mücadele edip, istediğimiz 1 puanı almaya çalışacağız. Beşiktaş'a sürpriz yapacağız diye bir gayemiz de yok. Yenilgimiz de zaten normal karşılanmalıdır.'' Bu karşılaşmada sözleşme gereği İlhan ve Tunç'u oynatmayacaklarını da vurgulayan Kiraz, İlhan'ın zaten 4 sarı karttan cezası bulunduğunu ve bu şekilde kartları da temizleyeceklerini sözlerine ekledi. 
     





</TEXT>
</DOC>
