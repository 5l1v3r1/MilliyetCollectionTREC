<DOC>
<DOCNO> 111140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/04/son/sondun17.html </URL>
<DATE> 2002/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Komisyonu sözcüsü "Türkiye'ye ilişkin haberler doğru değil" 
</HEADLINE>
<TEXT>

     AB Komisyonu'nun genişlemeden sorumlu üyesi Günter Verheugen'in Sözcüsü Jean-Christophe Filori, bu sabah bazı yabancı haber ajanslarının bültenlerine soktukları, ''Türkiye'ye tam üyelik müzakerelerinin başlangıcı için tarih verilmeyeceğine'' ve buna karşılık, yılda bir milyar euro'luk yardım önerileceğine ilişkin haberleri yalanladı. 
     Bu haberlerin Türkiye'de ve Brüksel'de çeşitli etki ve tepkilere neden olmasının ardından, AB Komisyonu'nun günlük olağan basın toplantısında çok sayıda yabancı gazeteci, Filori'ye bu haberlere ilişkin sorular yöneltti. 
     ''Türkiye'de kaydedilen önemli ilerlemeler var. Bunları memnuniyetle karşıladığımızı Verheugen daha önce çeşitli açıklamalarında ifade etti. Bu ilerlemeler, hazırlanmakta olan raporda not edilecek'' diyen Filori, TBMM'de onaylanan reformların ayrıntılarını hatırlattı. 
     Sözcü, ''Bazı eksikler ve sorunlar da var. İlerleme Raporu'nda bunları da belirteceğiz. Gelişmeleri analiz eden bir rapor söz konusudur. Tam üyelik müzakerelerinin başlangıç tarihi verilmesi konusunda Komisyon'un bir tavır almaması söz konusudur. Gelecek hafta raporu elinize alınca göreceksiniz'' dedi. 
     Türkiye'ye, ''sus payı'' olarak yılda bir milyar euroluk maddi destek önerileceğine ilişkin haberleri de yalanlayan Filori, raporda böyle bir öneri bulunmayacağını söyledi. 
     Filori, ''Helsinki zirvesinde alınan kararlar doğrultusunda, her yıl, Türkiye'de kaydedilen gelişmeler hakkında rapor yapılıyor. Nasıl bir strateji izleneceği, gelecek aşamaların neler olacağı hakkında Komisyon görüşü belirtiliyor'' diye konuştu. 
     Jean-Christophe Filori, bir gazetecinin, ''AB'nin bazı üyelerinin, Helsinki'de Türkiye'yi aday olarak tanımanın bir hata olduğunu düşündükleri doğru mu'' sorusuna şu yanıtı verdi 
     ''Helsinki'de, AB Komisyonu bu kararın alınmasını önerdi, Konsey de onayladı. Hepsi bu. Bu bir hata mıydı diye tartışmanın hiçbir anlamı yoktur. Günter Verheugen, bunun bir hata olmadığını düşünüyor. Türkiye, Helsinki'den bu yana önemli ilerlemeler kaydetti. Bu, izlenen stratejinin bugüne kadar etkili olduğunu, başarılı sonuçlar getirdiğini gösteriyor.'' 
     





</TEXT>
</DOC>
