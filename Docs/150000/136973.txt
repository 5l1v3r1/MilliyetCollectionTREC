<DOC>
<DOCNO> 136973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/15/son/sontur21.html </URL>
<DATE> 2003/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye ve ABD arasındaki görüşmeler sürüyor... 
</HEADLINE>
<TEXT>

     ABD'nin olası Irak operasyonu sırasında, Türkiye'de yabancı kuvvet bulundurma konusunda imzalanması muhtemel mutabakat muhtırasına ilişkin Amerikalı ve Türk yetkililer arasında dün başlayan görüşmeler, Dışişleri Bakanlığı'nda devam ediyor. 
     Türk heyetine Büyükelçi Deniz Bölükbaşı, ABD heyetine de Büyükelçi Marisa Lino'nun başkanlık ettiği görüşmeler, sabah saatlerinde tekrar başladı. Öğle yemeği için kısa bir ara verilen görüşmeler, öğleden sonra da devam edecek. 
     Görüşmelerde, ''TBMM'nin onay vermesi durumunda, Türk topraklarında bulundurulacak yabancı kuvvetlerin tabi olacağı kurallar'' ele alınacak. Belirlenecek kurallar çerçevesinde hazırlanacak mutabakat muhtırası, Amerikan askerlerinin Türkiye'de konuşlanması durumunda lojistik, hukuki ve idari gibi açılardan tabi olacakları tüm kuralları kapsayacak. 
     TBMM'den alınan yetki uyarınca, daha önce de ABD ile üs ve limanların modernizasyonuna ilişkin mutabakat muhtırası imzalanmış, modernizasyon çalışmaları da bu çerçevede başlamıştı. 
     





</TEXT>
</DOC>
