<DOC>
<DOCNO> 115997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/30/son/sontur02.html </URL>
<DATE> 2002/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
MEB'den öğrencilere sanal laboratuvar 
</HEADLINE>
<TEXT>

     Milli Eğitim Bakanlığı MEB , internet sitesinde oluşturduğu "Ders Destek Merkezi''nde, ilköğretim 6, 7 ve 8. sınıf öğrencilerinin yararlanabileceği ''Fen Bilgisi Laboratuvarı" kurdu. 
     Öğrencilere yardımcı olmak amacıyla oluşturulan "laboratuvar", yeni ders programı doğrultusunda hazırlandı. MEB'in "www.meb.gov.tr" adresindeki laboratuvarda, Fen Bilgisi dersleri kapsamındaki toplam 94 deneye yer veriliyor. 
     Laboratuvardan yararlanacak öğrencilere, önce nasıl kullanmaları gerektiğine ilişkin önerilerde bulunuluyor. Öğrencilerin ve öğretmenlerin uymaları gereken kurallara da yer verilen sitede, deneylerin uygulanışı sırasında alınması gereken güvenlik önlemleri de işaretlerle anlatılıyor. Ayrıca, deneylerde kullanılacak tüm araçlar tek tek fotoğraflarla tanıtılıyor. 
     Deneylerin, konu başlıklarına göre sınıflandırıldığı sitede, her deneyin amacı, kullanılacak araç ve gereçler, deney düzeneği, deneyin yapılışı ve sonucu, çizimlerle de desteklenerek ayrı ayrı anlatılıyor. Tüm deneylerde, öğrencilere deneyi kavrayabilmelerini sağlamak amacıyla hazırlık soruları yöneltiliyor. 
     Sitede ayrıca, deneylerde geçen kavramların ve kelimelerin anlamlarının yer aldığı sözlük bölümü, öğrencilerin kullanımına sunuluyor. 
     





</TEXT>
</DOC>
