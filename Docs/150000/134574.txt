<DOC>
<DOCNO> 134574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/02/yasam/yas01.html </URL>
<DATE> 2003/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
16 dakika kala 
</HEADLINE>
<TEXT>

Columbia Uzay Mekiği, Dünya’ya inişine sadece 16 dakika kala, atmosfere girer girmez paramparça oldu 
     YASEMİN ÇONGAR 
WASHİNGTON 

     Kırkiki yıllık insanlı uzay uçuşları tarihinin en büyük facialarından biri dün yaşandı. Amerikan Ulusal Uzay ve Havacılık Kurumu’na NASA ait Columbia mekiği, 16 günlük uzay seferinin sonunda dün dünyaya dönmesi beklenirken, planlanan inişine 16 dakika kala havada parçalandı. 
     Türkiye saatiyle 16.16’da iniş yapacağı Houston’daki Johnson Uzay Üssü ile aralıksız sürdürdüğü iletişim, saat 16.00’da aniden kesilen Columbia mekiğinde, ikisi kadın olmak üzere altı Amerikalı ve bir İsrailli astronot vardı. Amerikalı kadın astronotlardan birinin Hindistan asıllı olması, İsrailli astronotun ise, bu ülkenin "ilk uzay adamı" olma niteliğini taşıması, Amerika dışında, Hindistan ve İsrail’i de yasa boğdu. 
     
     Terörist saldırı yok’ 
     Teksas eyaletindeki Dallas kentinin 160 kilometre kadar güneyinde ve yaklaşık 60 bin metre yükseklikte uçarken parçalanan Columbia’nın gövdesinin birer ateş topu halinde dağılışı, bir yerel televizyon istasyonunun kameramanı tarafından görüntülendi ve ekranlara yansıdı. NASA, facianın nedeni konusunda "Bir dış etkene bağlı olması imk nsız" açıklamasını yaptı, ancak mekiğin mekanik bir arızası olduğu yönünde önceden herhangi bir duyum ya da belirtinin bulunmadığını vurguladı. ABD Savunma Bakanlığı Pentagon yetkilileri de, kaza haberi alınır alınmaz basına verdikleri bilgide, "Askeri bir müdahale, bir füze saldırısı ya da herhangi bir terörist eylem olasılığı yok" ifadesini kullandılar. 
     
     Dava sürecek’ 
     Faciayı haber alır almaz, hafta sonu için gittiği Camp David’den Beyaz Saray’a dönen ABD Başkanı George W. Bush da, mürettebatın aileleriyle telefonla konuşarak başsağlığı diledi. Bush, daha sonra televizyonlardan canlı yayımlanan bir konuşmayla halka seslendi ve "Columbia’yı kaybettik. Kurtulan yok. Ama uğruna öldükleri dava sürecek" dedi. NASA Başkanı Sean O’Keefe çok kapsamlı bir soruşturma yürüterek facianın esrarını çözeceklerini bildirdi. 
     
İşte Columbia STS-107’nin mürettebatı      David M. Brown Görev uzmanı 
     46 yaşındaydı. Amerikan Donanması’nda Albay rütbesiyle hem doktor hem pilot olarak görev yapıyordu. 
     
     Rick D. Husband Kumandan 
     45 yaşındaydı. Amerikan Hava Kuvvetleri’nde albay olan Husband, Columbia’da kumandandı. 
     
     Laurel B. Clark Görev uzmanı 
     41 yaşındaydı. 1996’da astronot olarak seçilen Clark, Amerikan donanmasında doktor olarak görev yapıyordu. 
     
     Kalpana Chawla Görev uzmanı 
     41 yaşındaydı. 1980’li yıllarda Hindistan’dan ABD’ye göç etti. Mühendis olan Chawla ikinci uzay uçuşundaydı. 
     
     Michael P. Anderson Uzman 
     43 yaşındaydı. Hava kuvvetlerinde yarbaydı. NASA, onu astronot adayı olarak seçip eğitti. Mekikte deneyleri yönetiyordu. 
     
     Willam C. McCool Pilot 
     41 yaşındaydı. Amerikan donanmasında binbaşıydı. Columbia, McCool’un ilk uçuşuydu. 
     
     Ilan Ramon Görev uzmanı 
     48 yaşındaydı. İsrail’in ilk astronotu. Hava albay. 3 bin saat gibi erişilmesi güç bir savaş uçuşu tecrübesi vardı. 
     
Faciada 16’NIN SIRRI      Columbia’nın düşüşünde, esrarengiz bir şekilde 16 rakamı rol oynadı. Şöyle ki mekik 16 gündür uzaydaydı. Planlanan inişine 16 dakika kala havada parçalandı. Türkiye saatiyle 16.16’da iniş yapacağı Houston’daki Johnson Uzay Üssü ile iletişimi, saat 16.00’da aniden kesildi. Uzay üssü, mekiğin Dallas’ın 160 kilometre güneyinde, 60 bin metrede parçalandığını açıkladığında, herkes olduğu yere yığıldı. 
     
Ramon, İsrail’de halk kahramanıydı      Uzaya çıkan ilk İsrailli İlan Ramon, bu uçuşta roket yükü uzmanı’ydı. İsrail’de bir halk kahramanı olarak görülen Ramon’un ölümü ülkeyi yasa boğdu. İsrail Hava Kuvvetleri’nde uzun yıllar hizmet veren Ramon, 1973 Yom Kippur Savaşı ve 1982 yılında İsrail’in Lübnan’ı işgali sırasında savaş pilotuydu. F-16, F-4 ve Mirage III-C gibi savaş uçaklarıyla toplam 3 bin saat uçan ve katıldığı savaşlardan sağ kurtulmayı başaran Ramon’un uzay eğitimi, 1998 yılında Houston’da Johnson Uzay Merkezi’nde başlamıştı. 


</TEXT>
</DOC>
