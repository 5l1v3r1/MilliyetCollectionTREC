<DOC>
<DOCNO> 122634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/04/yazar/zbirand.html </URL>
<DATE> 2002/12/04/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Çözümsüzlüğün faturası çok ağır 
</HEADLINE>
<TEXT>

     Birleşmiş Milletler Genel Sekreteri Kofi Annan'ın masaya koyduğu Kıbrıs çözüm paketinin geleceği giderek şekilleniyor. Şimdi müzakereler açılacak ve Annan planına son rötuşlar yapılacak. 
     KKTC ve Türk kamuoyunun önemli bir bölümü, Kıbrıs sorununun çözümünden yana. Toprak ve Göçmen konularında, müzakere yoluyla iyileştirmeler sağlanması ve Annan paketinin kabul edilmesi isteniyor. KKTC'nin Avrupa Birliğine girmesi memnuniyet yaratıyor. Türkiye'nin Kopenhag'dan müzakere tarihi alması olasılığının bu şekilde daha da kolaylaşacağı düşünülüyor. 
     KKTC ve Türkiye'nin azınlıkta kalan bir bölümü ise, çözümsüzlüğü sürdürmeyi hedefliyor. 
     Tartışmayı daha sağlam verilere dayandırabilmek için, bu olasılığın, KKTC ve Türkiye'ye nasıl bir fatura çıkaracağına bakalım... 
     
     1. KKTC DAHA DA FAKİRLEŞECEK 
     KKTC'ye uygulanan ambargo sürecek, Avrupa Birliğinden hiçbir parasal destek alamayacak, özetle fakirleşme sürecektir. KKTC, tümüyle Türkiye'den gelecek yardımlarla yaşamak zorunda kalacaktır. Sorun, Türkiye'deki ekonomik kriz nedeniyle zaten az olan kaynakların daha da azalmasından çıkacaktır. Hem Türkiye, hem de KKTC çok zorlanacaktır. 
     
     2. RUMLAR AB'YE KOLAYLIKLA GİRECEK 
     Çözümsüzlüğün Türk tarafından çıktığı izlenimi yaygınlaştıkça, bundan Rumlar yararlanacaklardır. Avrupa Birliğine tam üye olarak kabul edilecekler ve KKTC'nin aksine, bugünkünden daha fazla zenginleşme imkanına kavuşacaklardır. Zaten dikkat edilecek olursa, şu sıralarda dahi, Annan planını hiç sevmemelerine rağmen suskunluklarını sürdürmekte ve oyun bozanlığı durmadan konuşan Türk yetkililerine bırakmaya çalışmaktadırlar. 
     
     3. BİRKAÇ YIL İÇİNDE DAVALAR BAŞLAYACAK 
     Çözümsüzlüğün sürmesi ve Adanın Güney bölümünün AB'ye tam üye olmasının üstünden birkaç yıl dahi geçmeden Rumlar, Avrupa İnsan Hakları mahkemesinde dava açmaya başlayacak ve 74 öncesindeki evlerini, topraklarını geri isteyeceklerdir. Mahkeme de, büyük olasılıkla daha önceki Loizidu davasındaki gibi, Rumların lehine karar verecektir. Türkiye'nin üzerinde hem Avrupa Konseyi, hem de Avrupa Birliği'nin baskıları başlayacaktır. 
     
     4. KKTC BOŞALABİLİR 
     Rum yönetimi, AB'ye tam üye olduktan sonra, KKTC vatandaşlarına "serbest dolaşım ve işbulma" hakkı ve pasaport vermeyi planlamaktadır. Bu durum, ekonomik güçlük içine düşecek KKTC vatandaşları arasında kan kaybına neden olabilecek, önemli bölümü AB ülkelerine göçebilecekleri gibi, diğer bir bölümü de Güney'de iş aramaya başlayacaktır. Bu durum da, Türk tarafını rahatsız edecektir. 
     
     5. AB İLE İLİŞKİLER DONACAK 
     Türkiye'nin AB'den tarih alması imkansızlaşacağı gibi, ilişkiler gerginleşeceğinden dolayı AB dosyası bir süre askıya alınacaktır, bu durumda, AB içindeki Türk aleyhtarlarını memnun edecektir. Amaçlarına kolaylıkla ve Türkiye sayesinde ulaşmış olacaklardır. 
     
     6. KIBRIS YİNE GÜNDEME GETİRİLECEK 
     İşin en can alıcı noktası, Kıbrıs sorununun ilerde yeniden ortaya çıkacağının unutulmaması gereğidir. Türkiye AB'ye tam üye olma aşamasına geldiği zaman, Kıbrıs yeniden masaya konacak ve çözülmesi istenecektir. O zaman da Rumlar, bugün kabul edebileceklerinden çok daha ileri giden isteklerde bulunacaklardır. Türk tarafı çok daha ağır bir bedel ödemek zorunda bırakılacaktır. 
     
     7. GERİLİM VE KRİZ EKONOMİYİ ETKİLEYECEK 
     Çözüm bulunamaması, bunun sorumluluğunun Türk tarafından görülmesi ve Rumların tek başlarına AB'ye tam üye olmaları hem Kıbrıs'ta, hem de Ege'de Yunanistan ile gerilim yaratacaktır. Bu durum da , hem turizmi olumsuz etkileyecek, hem savunma masraflarının artmasına yol açacaktır. Dolayısıyla, dolar ve faizlerin yükselmesi, borsanın düşmesi beklenmelidir. 
     
     Sonuçta, Kıbrıs'ın çözümü Türkiye'nin önünü açacak, çözümsüzlük Türkiye'nin gelişmesini büyük oranda tıkayacaktır. 
     
     
     
BANA 3 GÜN İZİN VERİN      Son derece hareketli haftalar geçirdik. 
     Çok yorulduk. 
     Önümüzdeki haftalar daha da hareketli geçecek. Bayram arasından yararlanıp önümüzdeki birkaç gün yurt dışına, uzaklara gidiyorum. Sizlerden ayrı kalacağım. 
     İyi bayramlar diliyorum. 
     
Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com.tr yayınlanmaktadır.      
     
     







Liberaller CHP’de 


Dalaman yolcu kontrolünde karşılaştığım garip tavır 


İşkence masası 


Türkiye’nin ABD’ye koşulları 


Doğru nedir İyi nedir 


Petrol parfümü 


Doktorların bitmeyen çilesi 


Bankacılık nereye 


Yaşam kültürü ve Kando’nun gülünesi anıları 


Vatandaş seninle gurur duyuyor Hasan Hoca... 


Tam bir kara mizah hikayesi... 


Mumcu’nun kucağına bir sorun da biz koyduk 


Olağan’ hal notları 2 İyi şeylere inanır mısın 


Bir başka Mülkiyeli 


</TEXT>
</DOC>
