<DOC>
<DOCNO> 119284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/16/son/sontur19.html </URL>
<DATE> 2002/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal "Gül'den daha iyi bir seçim Erdoğan olurdu" 
</HEADLINE>
<TEXT>

     CHP Genel Başkanı Deniz Baykal, Cumhurbaşkanı Ahmet Necdet Sezer tarafından hükümeti kurmakla görevlendirilen Abdullah Gül'ün ''iyi bir seçim'' olduğunu söyledi. 
     Baykal, Varşova'da katıldığı Avrupa Sosyalistleri Partisi'nin PES toplantısından dönüşünde Esenboğa Havalimanı'nda açıklamalarda bulundu. 
     Gazetecilerin, Cumhurbaşkanı Ahmet Necdet Sezer'in Kayseri Milletvekili Abdullah Gül'ü hükümeti kurmakla görevlendirdiğini anımsatarak, bunu nasıl karşıladığını sorması üzerine Baykal, Varşova'daki temasları sırasında, Türkiye'deki iktidar boşluğunun ülkenin dış sorunlarını ciddi bir şekilde etkilemeye başladığı izlenimi aldığını kaydetti. Türkiye'nin çok önemli kararları alması gereken bir süreçten geçtiğini kaydeden Baykal, iş başındaki hükümetin Türkiye'nin geleceğini bağlayan kararlar alma imkanından yoksun olduğunu, yeni hükümetin de henüz göreve başlayamadığını anlattı. 
     Özellikle Kıbrıs sorunu açısından Cumhurbaşkanı Rauf Denktaş'ın sağlık sorununun da bir engel oluşturduğuna dikkati çeken Deniz Baykal, ''Böyle bir belirsizlik ve tıkanıklık döneminde bulunan Türkiye'nin bu takvimli ciddi sorunlara derhal etkin kararlar üretmesi zorunluluğu var'' dedi. 
     
     ''KEŞKE ERDOĞAN GÖREVE BAŞLAMA İMKANI BULABİLSEYDİ'' 
     Bu nedenle bu boşluğun daha fazla uzatılmaması gerektiğini belirten Baykal, şöyle devam etti 
     ''Büyük memnuniyetle öğreniyorum ki, Cumhurbaşkanı, yemin töreninin arkasından zaman kaybetmeden bugün başbakan atamasını yapmıştır. Umarım en kısa zamanda hükümet kurulur, göreve başlar ve bu sorunlara yönelik gerekli kararları alır. Türkiye'deki iktidar boşluğunun derhal dolması gerekiyordu, bu doğrultuda bir somut adım olduğu için memnuniyetle karşılıyorum. 
     Sayın Abdullah Gül iyi bir seçimdir. Değerli, deneyimli bir insandır, kendisine başarılar diliyorum, kutluyorum. Tabii Abdullah Gül'den daha iyi bir seçim, Tayyip Erdoğan olurdu. Keşke bir hukuk sorunu olmasaydı da sayın Erdoğan doğrudan göreve başlama imkanı bulabilseydi. Ama Adalet ve Kalkınma Partisi yönetiminin de tercihi ve anlayışı doğrultusunda Sayın Cumhurbaşkanı'nın böyle bir atama yapması çok yerinde olmuştur, rahatlatıcı olmuştur.'' 
     





</TEXT>
</DOC>
