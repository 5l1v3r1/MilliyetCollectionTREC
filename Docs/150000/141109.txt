<DOC>
<DOCNO> 141109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/07/ekonomi/eko07.html </URL>
<DATE> 2003/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsada 2.5 trilyonluk vurgun 
</HEADLINE>
<TEXT>

Data Menkul Değerler’in sahibi İbrahim Sezgin’in borsada zarar edince müşteri hesaplarıyla oynayarak 2.5 trilyon lira ile ortadan kaybolduğu iddia edildi 
     SONGÜL HATISARU 

     Bir süredir mali açıdan zora düştüğü konuşulan Data Menkul Değerler’in sahibi İbrahim Sezgin’in ortalıklardan kaybolduğu iddia ediliyor. İddialara göre, borsada operasyon yapmak isterken zor duruma düşen ve borsanın seyrinden de etkilenen Sezgin, işin içinden çıkamayınca aracı kurumu da zarara uğratarak 2.5 trilyon lira ile kayıplara karıştı. Sezgin’in Amerika’ya gitmiş olabileceği iddia ediliyor. Sezgin’in operasyonu kızlık soyadını kullanan eşinin aracılığıyla yaptığı konuşuluyor. Borsa çevrelerinde konuşulanlara göre birkaç müşterinin şikayeti üzerine mali polis ve SPK’nın da olaya el koyduğu belirtiliyor. Dün öğleden sonra aracı kurum personelinin bir bölümünün işe gelmediği alınan duyumlar arasında. Aracı kurumda spekülatörlerin de işlem yaptığı ve en iyi müşterisinin Ayı Fikret takma adıyla tanınan bir borsacı olduğu belirtiliyor. Kapalıçarşı kökenli olarak bilinen Sezgin eski borsacılardan. Sezgin, Data Menkul Değerleri de borsadan kazandığı paralarla kurmuştu. 
     
     Arsan’da operasyon 
     Öte yandan Serdar Bilgili’nin şirketi Arsan Tekstil hisselerinde yapılan operasyonda anlaşmazlığa düşen spekülatörlerin karşı karşıya geldiği belirtiliyor. İddialara göre ortada eski borsacı Mateo’nun yaptığı 10 trilyonluk vurgunun olduğu konuşuluyor. 2002’de dolar bazında yüzde 580 kazandıran hissenin haftabaşından bu yana değer kaybı ise yüzde 42.38 oldu. 
     
Data Menkul Değerler’e baskın      ERDAL KILINÇ İstanbul 

     Data Menkul Değerler’in Şişli’deki merkezine gelen müşteriler, içerde çalışan kimseyi göremeyince polise haber verdi. Mali şube ekipleri, İMKB ve SPK yetkilileri dün akşam saatlerinde şirkete baskın düzenleyerek savcılık talimatıyla şirkete ait dosya ve malzemelere el koydu. Yetkililer, geniş çaplı araştırma başlatırken, bilgisayar kayıtları incelemeye alındı. 
     



 EKONOMİ 





















</TEXT>
</DOC>
