<DOC>
<DOCNO> 115839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/30/ekonomi/eko03.html </URL>
<DATE> 2002/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye’nin minyatürü Avrupa Birliği’ne girdi 
</HEADLINE>
<TEXT>

Türkiye’deki 125 tarihi eserin maketlerinin bulunacağı açık hava müzesi Miniatürk, henüz bitmemesine rağmen Avrupa Mini Parklar Birliği’ne üye olarak kabul edildi 
     ŞULE YÜCEBIYIK 

     Haliç kıyısında yapımı devam eden ve 125 tarihi eserinin minyatür maketlerinin bulunacağı açık hava müzesi Miniatürk, Türkiye’den önce Avrupa Birliği’ne girdi. Avrupa Birliği ülkelerinde bulunan minyatür parkların oluşturduğu Avrupa Mini Parklar Birliği, Minyatürk’ü henüz tamamlanmamasına rağmen üye olarak kabul etti. 
     Miniatürk’ün mimarı, Kültür AŞ Genel Müdürü Cengiz Özdemir, Miniatürk’ün tarihi eser zenginliğinde tüm AB ülkelerini geri bıraktığını söyledi. Avrupa Hareketi 2000 üyesi olan Özdemir’in ilk hedefi, AB yöneticilerini parka getirerek "İşte uygarlığınızın temeli Türkiye" mesajı vermek. 
     
     Siyaset giremedi 
     Parkın yapımı sırasında birçok siyasi baskıyla karşılaştığını söyleyen Özdemir, özellikle belediyedeki bazı eski Fazilet Partili yetkililerin, parkta Türk - İslam eserlerine ağırlık verilmesi için baskı yaptıklarını söyledi. Yine bazı belediyeler de illerinde bulunan manastır, sinagog gibi eserlerin rölyeflerini, camiilerin de yapılması şartı ile vermek istemişler. 
     "Baskıların hiçbirine kulak asmadık, taviz verseydik burası çok farklı bir kimliğe sahip olabilirdi. Miniatürk’te Aspendos maketi de olacak, Mescid - i Aksa Camii de..." diyen Özdemir, amaçlarının evrensel bir turizm merkezi yaratmak olduğunu söyledi. 
     Miniatürk, Hollanda’da 15 yıl yaşayan Özdemir’in en büyük hayali. Lahey’de bulunan ve minyatür parkların atası sayılan 50 yıllık Maturadam’ın benzerini İstanbul’da yapmak için belediyelere defalarca proje götürmüş. 
     
     1 milyon turist hedefi 
     Proje karşısında tek heyecanlanan belediye başkanı ise Ali Müfit Gürtuna olmuş. 2000 yılında başlatılan parkın yapımı yıl sonunda tamamlanacak ve en kısa sürede tamamlanan minyatür park unvanını kazanacak. Örneğin İsrail’in parkının yapımı sekiz yıldır devam ediyor. 
     Miniatürk için yapılan yatırımın 15 trilyon lirayı bulacağını belirten Özdemir, "Bu paranın bir kuruşu bile İstanbul Belediyesi bütçesinden alınmadı. Tamamen Kültür AŞ’nin gelirleri kullanıldı" dedi. Özdemir, müzeyi yılda 1 milyon yerli ve yabancı turistin ziyaret etmesi için tüm tanıtım ve pazarlama projelerinin hazır olduğunu kaydetti. 
     
     15 trilyona mal olacak 

</TEXT>
</DOC>
