<DOC>
<DOCNO> 108531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/19/son/sontur04.html </URL>
<DATE> 2002/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İkili öğretim öğretmiyor... 
</HEADLINE>
<TEXT>

     Okullarda sabah erken saatlerde başlayan ve akşam saatlerine kadar süren ikili öğretimin öğrenme verimini düşürdüğü bildirildi. 
     Selçuk Üniversitesi Mesleki Eğitim Fakültesi Çocuk Gelişimi Bölüm Başkanı Prof. Dr. Ramazan Arı, yaptığı açıklamada, öğrenmede, öğrencilerin yetenek, zeka ve çalışma koşullarının yanı sıra öğrenme saatinin de çok etkili olduğunu söyledi. 
     Türkiye'de ilköğretim ve liselerde imkansızlık nedeniyle yıllardır uygulanan ikili öğrenimin, aslında öğrenmenin önündeki en büyük engellerden birini oluşturduğunu belirten Arı, vücut saatinin ikili öğrenimdeki ders saatleri ile uyumlu olmadığını vurguladı. 
     Sabah 06.45'de derse giren bir öğrencinin beyninin öğrenme için henüz hazır olmadığını ve anlatılanları kavrayamayacağını ifade eden Arı, şöyle konuştu 
     ''Sabah 05.30'de kalkan öğrencide daha beyinsel uyanma gerçekleşmemiştir. 06.45'de ders yapmak insan fizyolojisine de son derece aykırıdır. Çocukların bu durumda okulda başarılı olması olanaksızdır. Öğleden sonra öğrenim gören öğrenciler için de durum pek farklı değil. Vücutta öğrenmeye yardımcı olan adrenalin salgısı akşam saatlerinde azalmaya başlar. 19.20'ye kadar okulda olan çocuğun son saatlerde performansı giderek düşecek ve istenilen öğrenmeyi gerçekleştiremediği için başarısız olacaktır.'' İkili öğrenim için, okul ve öğretmen sayısının yetersiz olmasının gerekçe gösterildiğini anımsatan Arı, 8 yıllık kesintisiz temel eğitimin uygulanmaya başlamasından sonra ''eğitime katkı payı'' adı altında birçok resmi işlemde vatandaşdan kesilen parayla bu açıkların önemli kısmının kapatılmış olması gerektiğini söyledi. 
     Türkiye'nin öncelikli gündeminin ve amacının milli eğitimin hedeflerinin sağlıklı koşullarda gerçekleştirilmesi olması gerektiğini vurgulayan Arı, AB'ye girme sürecinde ve amacında olan Türkiye'nin eğitimde kaliteyi yakalaması için şimdiden tekli öğretime geçme çabası içinde olması gerektiğini kaydetti. 
     Arı, bazı bölgelerde okul yetersizliği nedeniyle 3'lü öğrenimin tartışıldığını belirterek, ülkede eğitim konusunda çağı yakalamak için ulusal anlamda katılımın sağlanacağı kampanyaların düzenlenebileceğini sözlerine ekledi. 
     





</TEXT>
</DOC>
