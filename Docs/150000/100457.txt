<DOC>
<DOCNO> 100457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/07/spor/spo20.html </URL>
<DATE> 2002/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Politik dönüş      SİYASETE atılmayı planlayan Genel Müdür Kemal Mutlu ile Atletizm Federasyonu Başkanı Mehmet Yurdadön, son başvuru tarihi olan 8 Ağustos’u kaçırmamak için Almanya seyahatini yarıda kesme kararı aldı. Atletizmde uluslararası organizasyonları yakından takip eden Mutlu ile Başkan Yurdadön’ün, seçimlerde aday olma ihtimallerine karşın Almanya’ya gidip dönmeleri tepki çekti. Söz konusu tarihte görevinden istifa etmesi gereken Mutlu’nun seçim bölgesi olarak Konya’yı, parti olarak DYP’yi düşündüğü öğrenildi. 
     
Ronaldo arayışta      BREZİLYALI yıldız Ronaldo, futboldaki geleceğini belirlemek üzere dün Rio’dan, Milano’ya döndü. Interli yetkililerle sözleşmesini gözden geçirecek olan Ronaldo için İtalyan ve İspanyol gazeteleri, Real Madrid’e gideceği iddialarını sürdürürken, menajeri de Brezilyalı futbolcunun Inter’den ayrılabileceğini söyledi. 
     
Hingis’e wild-card      TENİS sezonunun son grand slami ABD Açık’a önce katılamayacağını açıklayan İsviçreli yıldız raket Martina Hingis, dizindeki sakatlığın ameliyat sonrası beklenenden erken iyileşmesi üzerine wild - card talebinden bulundu. Hingis, talebi kabul edilirse, 1997’den beri sürekli bir numara olduğu turnuvaya bu kez adeta arka kapıdan girmiş olacak. 
     
Ada’da şok      İNGİLTERE Futbol Federasyonu’nda Genel direktör Keith Harris ve yardımcısı David Burns, TV sözleşmeleri nedeniyle görevlerinden istifa ettiler. Premier Lig’de alt sıralarda yer alan takımlara TV gelir payından az para ödenmesine karar verildiği için görevlerini bırakan ikilinin kararı, Ada’da örnek davranış olarak yorumlandı. 
     
Güreşçiler kampa girdi      GREKOROMEN Güreş Milli Takımı, Dünya Şampiyonası’na hazırlık için Bolu Aladağ’da 17 gün sürecek kampa girdi. Güreş Milli Takımı Antrenörü Salih Bora, Türk spor tarihine bakıldığında en fazla ödülün güreş sporunda kazanıldığını hatırlatarak, "Hangi spor dalında en fazla ödül alındığı ortada. Devletten başka güreş sporuna destek veren yok. Devletin desteği yetersiz, özel sektör de ata sporumuz güreşe destek vermeli" dedi. 
     
Yüzmede şölen      TÜRKİYE Yüzme Şampiyonası, bugün İstanbul’da başlayacak. Ataköy Yüzme Havuzları’nda gerçekleştirilecek ve 11 Ağustos Pazar gününe kadar sürecek organizasyona yaklaşık 900 yüzücünün katılması bekleniyor. Müsabakalar sabah saat 09.00’da başlayacak ve finaller saat 17.30’da gerçekleştirilecek. 
     
Veteranlar buluşuyor      SEKİZİNCİ Veteran Tenis Turnuvası, bugün İstanbul’da başlayacak. Crowne Plaza Otel Kortları’nda gerçekleştirilecek turnuvaya, Hülya Avşar, Filiz Taçbaş ve Bakırköy Belediye Başkanı Ahmet Bahadırlı gibi ünlü isimlerin de katılması bekleniyor. Turnuva, 18 Ağustos Pazar günü yapılacak maçlarla sona erecek. 
     
Clio Cup ertelendi      CLİO Cup yarış takviminde birinci yarış olarak yer alan Körfez Ralli Yarışı, Körfez Pisti’nin yakınında bulunan LPG dolum tesislerinde çıkan yangın nedeniyle ertelendi. Pilotların son hazırlıklarını yaptığı ve 4 Ağustos Pazar günü gerçekleştirilmesi gereken yarışlar, organizasyon komitesi tarafından 10 Ekim’e alındı. 
     



 SPOR 
























</TEXT>
</DOC>
