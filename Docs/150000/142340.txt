<DOC>
<DOCNO> 142340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/13/guncel/gun01.html </URL>
<DATE> 2003/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD gemileri bu aslan’lara emanet 
</HEADLINE>
<TEXT>

ABD’de özel eğitim gören 20 deniz aslanı Körfez’e getirildi. Aslan’ denizciler, sualtı saldırılarını önleyecek 
     DIŞ HABERLER SERVİSİ 

     Irak operasyonu için Basra Körfezi çevresinde yaklaşık 130 savaş gemisi bulunduran İngiliz ve ABD donanması, bölgedeki üs ve gemilerini korumak için gizli silahlarına güveniyor. Bu kapsamda, ABD Donanması’nın Memeli Denizci Programı’nı başarıyla bitirdikten sonra Körfez’e konuşlandırılan yaklaşık 20 deniz aslanı, ilk defa aktif görev üstlenmeye hazır hale getirildi. Körfez’deki deniz aslanlarının ana görevi limanlarda devriye gezerek, mayınları tespit etmek, su üzerinden ve deniz altından gelecek saldırı girişimlerine karşı görevlileri uyarmak. 
     Deniz aslanları, ağızlarına yerleştirilen bir kelepçeyi sualtında bir sabotajcının ayağına takacak kadar da becerikli. Onların bu yeteneği sayesinde yetkililer kelepçeden gelen sinyallerle durumdan haberdar olabiliyor. Vietnam ve Körfez Savaşları’nda yunusları kullanan ABD ordusunun gemileri koruma görevini bu sefer deniz aslanlarına vermesinin nedeni, bu memelilerin çok daha zeki olması, sualtında daha iyi duymaları ve loş ortamlarda daha iyi görmeleri. Yunuslara göre manevra kabiliyeti daha fazla olan deniz aslanları, bölgedeki yüksek sıcaklıklarla daha kolay uyum sağlayabiliyor. Saatte 40 km. hızla yüzebilen bu memeliler, 300 metreye kadar dalabiliyor. 
     



 GÜNCEL 

















</TEXT>
</DOC>
