<DOC>
<DOCNO> 122099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/01/son/sondun04.html </URL>
<DATE> 2002/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkan Bush, kamu çalışanlarının zammını indirdi... 
</HEADLINE>
<TEXT>

     ABD Başkanı George Bush, terörle mücadelenin gerektirdiği bütçe yükü gerekçesiyle, milyonlarca kamu çalışanı için gelecek yıl öngörülen yüzde 4.1 oranındaki maaş zammını yüzde 3.1'e indirdi. 
     Bush, Kongre liderlerine gönderdiği mektupta ''11 Eylül'den sonra bir acil durum meydana geldi. Harcamalardaki aşırı artışlar, teröre karşı mücadelemizi ters yönde etkiler, bu da kabul edilemez'' ifadesini kullanarak, gelecek yılki maaş artış tavanını yüzde 3.1 olarak belirlediğini duyurdu. 
     Kongre, gelecek yılki bütçe çalışmaları sırasında federal çalışanların maaş artışlarını yüzde 4.1 olarak hesaplamıştı. Bush'un yaptığı indirimden askeri personelin etkilenmeyeceği ve silahlı kuvvetler mensuplarının yüzde 4.1 zam alacağı belirtildi. 
     Bush'un kararına kamu çalışanları kuruluşları tepki gösterdi. 600 bin üyeye sahip Amerikan Hükümet Görevlileri Federasyonu'nun açıklamasında, ''Bu karar, çalışanların yüzüne atılan bir tokat. Bush yönetimi, kamuda en kaliteli personeli çalıştırmak istediğini söylüyor, ancak bu tür kararlarla kamudaki başarılı görevlileri işlerinde tutmak zorlaşıyor'' denildi. 
     Maaş artışı sınırlamasına muhalefetteki Demokrat Parti'li kongre üyeleri de tepki gösterdi. 
     Bush ise kongre liderlerine mektubunda, tavan olarak belirlediği yüzde 3.1'in mevcut enflasyon oranından yüksek olduğu belirterek şikayet edilmemesini istedi. 
     ABD'de kamu çalışanları için kötü haberler bununla da bitmiyor. Bush yönetimi, geçen haftalarda yaklaşık bir milyon kişiyi kapsayabilecek şekilde kamu işgücünün bir bölümünü özelleştirmeyi planladığını duyurmuştu. 
     





</TEXT>
</DOC>
