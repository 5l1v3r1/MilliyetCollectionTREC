<DOC>
<DOCNO> 135134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/05/guncel/gun08.html </URL>
<DATE> 2003/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Tomografi sırası beklemeye son 
</HEADLINE>
<TEXT>

Bazı kamu kurumlarında "Eşe dosta film çekmek dışında" kullanılmayan tomografi ve MR gibi tıbbi cihazlar, vatandaşların üç ay sıra beklemek zorunda kaldığı hastanelere gönderilecek 
     GÜNSELİ ÖNAL Milliyet 

     AKP Balıkesir Milletvekili Turhan Çömez, Türkiye’nin sahip olduğu personel, yatak ve tıbbi araç parkının en verimli şekilde kullanılması amacıyla kamu kurumlarının elindeki cihazların dökümünü çıkarıyor. Liste tamamlandığında bazı kurumların elinde bulunan ve "eşe dosta film çekmek dışında" kullanılmayan tomografi ve MR cihazları, bunlara sahip olmayan devlet hastanelerine gönderilecek. 
     
     Tek merkezde olsun 
     Sağlık Bakanlığı’nın tüm sağlık personeli, yatak ve tıbbi araç parkının tek merkezde toplanması için bir çalışma başlattığını anımsatan Çömez, "Şu anda sadece İstanbul’da bulunan tomografi ve MR cihazları tüm Japonya ve İngiltere’de bulunan cihazlardan daha fazla. Ama ne yazık ki halkın kullanımına arzu edildiği şekilde sunulamıyor" dedi. 
     Ankara Numune Hastanesi’nde bir tomografi çekimi için insanlar üç ay beklerken, Enerji Bakanlığı’na bağlı TEDAŞ Genel Müdürlüğü’nde neredeyse günde 1 veya 2 tane film çekilen tomografi cihazı olduğunu vurgulayan Çömez, şunları söyledi 
     
     Üç ay sıra bekliyorlar 
     "Konuyu Enerji Bakanı Hilmi Güner’e ilettim. Bu tomografi cihazını deprem bölgesi olan Adapazarı’ndaki devlet hastanesine göndermeyi önerdim, gerekeni yapacağını söyledi. Devlet Demiryolları Hastanesi, 280 personeliyle ne yazık ki yüzde 30 kapasite ile çalışıyor. Çok yakınındaki Numune Hastanesi’nde insanlar sabahın 05.00’inde kuyruğa girerken bu hastanenin koridorlarının boş olması çok üzücü." Çömez, bu hastane ile birlikte Ulaştırma Bakanlığı bünyesinde bulunan dört hastanenin de bir protokol ile Sağlık Bakanlığı’na devri konusunda çalışmalar başlatıldığını söyledi. 
     



 GÜNCEL 



















</TEXT>
</DOC>
