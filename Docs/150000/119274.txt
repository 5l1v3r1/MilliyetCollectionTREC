<DOC>
<DOCNO> 119274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/16/son/sontur09.html </URL>
<DATE> 2002/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan, 19 Kasım akşamı Almanya Başbakanı ile buluşuyor... 
</HEADLINE>
<TEXT>

     AK Parti Genel Başkanı Recep Tayyip Erdoğan, Almanya Başbakanı Gerhard Schröder ile 19 Kasım Salı günü akşam yemeğinde biraraya gelecek. 
     AK Parti Genel Merkezi'nden yapılan açıklamaya göre, AK Parti Genel Başkanı Erdoğan ve beraberindeki heyetin Atina ve Madrid ziyareti günü birlik gerçekleşecek. 
     Erdoğan, 18 Kasım Pazartesi günü akşam Madrid'den Türkiye'ye dönecek. AK Parti Lideri, 19 Kasım Salı günü sabah saatlerinde yapılacak AK Parti Grup Toplantısı'nın ardından öğleden sonra Almanya'ya hareket edecek. 
     Erdoğan, Almanya Başbakanı Schröder ile aynı gün saat 18.30'da akşam yemeğinde biraraya gelecek. Erdoğan aynı gün Londra'ya geçerek geceyi burada geçirecek. 
     Erdoğan, 20 Kasım Çarşamba günü Londra ve Brüksel'de temaslarda bulunacak. Geceyi Dublin'de geçirecek olan AK Parti Genel Başkanı Erdoğan, 21 Kasım Perşembe günü Dublin ve Strazburg'daki temaslarının ardından Türkiye'ye dönecek. 
     





</TEXT>
</DOC>
