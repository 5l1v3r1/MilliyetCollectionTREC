<DOC>
<DOCNO> 113414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/17/yazar/akyol.html </URL>
<DATE> 2002/10/17/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Irak, ABD ve Kerkük 
</HEADLINE>
<TEXT>

     ÖZDEM Sanberk değerli bir diplomatımızdır. Körfez Savaşı’nın bir bölümünde Dışişleri Müsteşarı idi. Şimdi TESEV araştırma vakfının başında. Bağdat, Ankara ve Washington’dan aldığı bilgiler ışığında diyor ki 
     - ABD Irak’a saldırıp istilaya başladığında Saddam’ın Türkiye’ye bombalar fırlatacağı, böylece savaşa sürükleneceğimiz kaygısı pek gerçekçi değil. 
     Ecevit’le CNN Türk’teki mülakatımızda bu konuyu sorduğumda, Türkiye’nin Irak’a karşı bir kara harekatına girmeyeceğini ama Saddam’ın elindeki kitle imha silahlarının bir bölümünü "Türkiye’ye karşı da" kullanma ihtimalinin bulunduğunu, bu yüzden, ekonomiye vereceği zararın yanında "gençlerimizin hayatından da ciddi olarak kaygılandığını" söylemişti. 
     Irak savaşından Türkiye iktisaden maalesef çok zarar görecek ama Saddam’ın Türkiye’ye de bombalar fırlatacağını Sanberk gibi ben de sanmıyorum. 
     
     SADDAM elindeki silahları önce, Amerikan istila kuvvetlerine karşı kullanır. 200 bine varan bir istila ordusundan bahsediliyor 
     Saddam Arap dünyasında prestij kazanmak ve Arap kitleleri sokağa dökmek için İsral’i vurabilir. 
     İncirlik’ten kalkan Amerikan uçakları Irak’ı bombaladığında, İncirlik’i de vurmayı düşünebilir ama bunu kitle imha silahları ile değil, üslerin kullanımını engelleyecek tahrip silahları ile yapabilir. Yine de unutmamak gerekir ki, Körfez Savaşı’nda Saddam İncirlik’e fiske vurmadığı gibi İsrail’e de bombalar yağdırmamıştı. 
     Sanberk haklı olarak diyor ki 
     - Saddam irrasyonel bir lider ama yine de hesap yapar. Türkiye’yi de vurarak düşman cephesini genişletmek işine gelmez. Kaldı ki, Türk halkının ve hükümetinin savaşa karşı olduğunu, Irak’a sempati duyduğunu biliyor, bundan yararlanmak ister. Türkiye’nin stratejik mecburiyetlerle üsleri kullandırdığını bilir. 
     
     KERKÜK ne olur ABD vermezse Iraklı Kürtler Kerkük’ü alamaz ve bağımsızlık için petrol gücüne sahip olamazlar. 
     ABD ise Kerkük’e kendi çıkarı açısından bakar... Çıkarı ne 
     Sanberk, ABD’nin Irak planını şöyle anlatıyor 
     - Önce Saddam rejimini devirmek, Saddam’ı ölü, diri ele geçirmek, kitle imha silahlarını yok etmek. Ve, İkinci Dünya Savaşı sonunda Japonya’da yaptığı gibi Irak’ta uygun’ bir parlamenter rejim kurmak, bu yolla Ortadoğu dengelerini de denetim altına almak... 
     Kerkük’ü Kürtlere vermek hem Irak Araplarını hem bütün Arapları ayağa kaldıracağı için, ABD bunu yapmayı rasyonel bulmaz. Irak’ta ve bütün bölgede kuracağı yeni düzen’in kabul edilebilir olmasını ister çünkü... 
     Kürtler de Kerkük için esip yağdılar ama olmayacağını görünce seslerini alçalttılar zaten. 
     Türkiye telaşa da, heyecana da kapılmamalı. Irak’a karşı Türk ordusunun bir istila hareketine girişmesi kesinlikle söz konusu değil zaten. Ama "tarlada izi olmayanın harmanda yüzü olmaz" atasözü gereğince, Irak’ın yeniden yapılanmasında etkili olmak için, harekatta "koalisyon" içinde yer almalıyız. Türkiye’nin bu şekilde etki gücü kazanması Irak’ın da lehinedir. 
     
     







Irak, ABD ve Kerkük 


Her gece aynı hayalet... 


Sirkeli sigara 


Kürtçe ve Arapça yayın 


Tayyip Erdoğan’ın tehlikeli oyunu... 


Irak savaşı derken... İbo - Derya sokak savaşı .. 


1’e 3... 3’ün 1’i 


Kalabalığın iktidarı 


AKP’nin program revizyonları 2 


En iyisi diyalog 


Manisa davası bitti.. Ya işkence 


Kriz yönetimi ve AKP 


CHP’ye de bir Ali Taran gerek 


ABD’de de işler iyi değil 


TÜSİAD Avrupa’da afişe çıkıyor 


</TEXT>
</DOC>
