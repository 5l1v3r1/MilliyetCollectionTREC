<DOC>
<DOCNO> 110955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/03/son/sondun14.html </URL>
<DATE> 2002/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda'da yüzen cezaevi... 
</HEADLINE>
<TEXT>

     Hollanda, cezaevlerindeki yer sorununu yüzen cezaeviyle çözmek istiyor. 
     Rotterdam Belediyesi, bu yönde aldığı kararı onaylaması için Adalet Bakanlığı'na başvurdu. 
     Belediye Meclisi tarafından alınan karar uyarınca, 95 metre uzunluğunda, 22 metre genişliğinde ve 21 metre yüksekliğindeki, cezaevi olarak düzenlenecek bir gemi, 180 ila 230 mahkumu barındıracak. 
     Yıllık 420 bin euroya kiralanacak yüzen cezaevi, Rotterdam'da, belediyenin belirleyeceği bir yerde demirleyecek. 
     Belediyeden verilen bilgide, kentin güvenliğinin artırılması çalışmaları çerçevesinde cezaevlerinde yer sorununun çözülmesinin zorunlu olduğu belirtildi ve ileride gerek olmaması halinde, yüzen cezaevinin yeniden kiralanmayacağı kaydedildi. 
     Hollanda'da, cezaevlerindeki hücrelerin yetersizliği, ülkenin en önemli sorunları arasında yer alıyor. 
     Hücre sorunu sebebiyle, yılın ilk yarısında 2000'den fazla hükümlü, mahkumiyet süreleri dolmadan serbest bırakıldı. 
     Soruna çözüm çerçevesinde, bir hücrede birden fazla mahkumun barındırılması da yıl içinde kabul edilmişti. 
     





</TEXT>
</DOC>
