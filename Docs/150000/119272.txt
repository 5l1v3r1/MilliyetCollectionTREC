<DOC>
<DOCNO> 119272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/16/son/sontur07.html </URL>
<DATE> 2002/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Vetoya uğrayan profesörler Sezer'e kırgın... 
</HEADLINE>
<TEXT>

     Cumhurbaşkanı Ahmet Necdet Sezer'in rektörlük için geçiş vermediği öğretim üyeleri, kararda ikili ilişkilerin etkili olduğu iddiasında bulundu. 
     Üniversitelerde yapılan seçimlerde en fazla oy alarak YÖK Genel Kurulu'nun önüne giden, buradaki değerlendirmenin ardından da Köşk'e gönderilecek üç kişilik listelerde birinci sırayı alan ancak Sezer'in geçit vermediği öğretim üyeleri ANKA'ya yaptıkları açıklamada karara sert tepkiler gösterdi. Mustafa Kemal Üniversitesi'nin listesinde ilk sırada yer alan Prof.Dr. Fatih Köksal, seçimlerde 145 oy aldığını, diğer adayların ise 13 ve 11 oy alarak geride kaldığını anımsatarak, 11 oy alan Prof.Dr. Metin Gürkanlar'ın rektörlüğe atanmasının hukukun üstünlüğüyle bağdaşmadığını savundu. Sezer'in "insan haklarını ön planda" tutan bir Cumhurbaşkanı olduğuna dikkat çeken Köksal, üniversite rektörlüğüne getirilen Prof.Dr. Gürkanlar'ın Sezer'in fakülte arkadaşı olduğu yönündeki iddiaları dile getirdi. Prof.Dr. Gürkanlar'ın bu durumu seçim propagandaları döneminde de kullandığını belirten Prof.Dr. 
     Köksal, kendisiyle ilgili "şeriatçı örgütlenme yapıyor" iddialarının ise asılsız olduğunu savundu. Köksal, iddiaların ispatlanması durumunda öğretim üyeliğinden istifa edeceğini söyledi. 
     SÜTÇÜ İMAM REKTÖRLÜĞÜNDE DE HEMŞERİ İDDİASI Sezer'in ilk sıradaki adayı atamadığı bir diğer yükseköğretim kurumu olan Karamanmaraş Sütçü İmam Üniversitesi'nden ise başka bir iddia gündeme geldi. Bu üniversitedeki seçimlerde birinci sırayı alan ancak Sezer'in atamadığı Prof.Dr. Selahattin Serin, kararda ikili ve hatır gönül ilişkilerinin etkili olduğunu savundu. Prof.Dr. Serin, "Rektörlüğe ataması yapılan Prof.Dr. Nafi Baytorun'un, Cumhurbaşkanlığı Genel Sekreteri Kemal Nehrozoğlu ile hemşeri olduğu iddiası var. Kararda Prof.Dr. Baytoron ve Nehrozoğlu'nun Mardinli olmasının etkili olduğu belirtiliyor" dedi. 
     YÖK'ün, Celal Bayar Üniversitesi'ne ilişkin listesinde birinci sırada yer almasına karşın Sezer'in vetosuyla karşılayan isimlerden olan Prof.Dr. Semra Öncü ise kararı beklemediğini ifade etti. Kırgın ve özgün olduğunu belirten Prof.Dr. Serin, "Makamın yetkisindedir ama incindim" demekle yetindi. 
     





</TEXT>
</DOC>
