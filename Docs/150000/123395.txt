<DOC>
<DOCNO> 123395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/08/son/sontur33.html </URL>
<DATE> 2002/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kırklareli'de araçlar zincir takmaları konusunda uyarılıyor... 
</HEADLINE>
<TEXT>

     Yurdun bazı bölgelerinde, özellikle yüksek kesimlerde yaşanan kar yağışı yaşamı ve ulaşımı olumsuz etkiliyor. Sürücüler, kar yağışı olan bölgelerde araçlarına zincir takmaları konusunda uyarılıyor. 
     Kırklareli Karayolları 15. Şube Şefliği'nden edindiği bilgiye göre, kar yağışından etkilenin Demirköy İlçe yolu ve Dereköy Sınır Kapısı yollarında tuzlama ve kürüme çalışmaları yapılıyor. 
     Yetkililer, yolların bazı bölümlerinde buzlanmalar olduğunu belirterek, ''Kapanan köy yolumuz yok. Zincirsiz yola çıkan araçlar yolda kalıyor. Kar yağışı devam ediyor ve yollardaki kar kalınlığı yaklaşık 8-10 santimetre. 2 ekibimiz çalışmalarını sürdürüyor'' dedi. 
     Kofçaz Belediye Başkanı Nihat Öztür, kar yağışı devam eden ilçede kapalı yol bulunmadığını ve yağışın devam etmesi halinde köy yollarının kapanabileceğini belirterek, ilçeye 12 saat aradan sonra elektrik verildiğini söyledi. 
     
     EDİRNE 
     Edirne'nin Keşan, Meriç ve Uzunköprü ilçelerinde ise kar yağışı aralıklı olarak devam ediyor. 
     Keşan İlçesi'ndeki Koru Dağı'nda, yollarda meydana gelen buzlanma ve araçların yoldan çıkması nedeniyle ulaşım kısa aralıklarla aksıyor. 
     Koru Dağı yolundaki aksamalar nedeniyle araçlar zaman zaman tek şeritten yollarına devam ederken, Edirne Köy Hizmetleri ve Karayolları ekipleri de bölgede buzlanmaya karşı çalışma yapıyor. 
     Keşan İlçesi'ndeki Koru Dağı istikameti ile Uzunköprü'nün bazı yollarında zincirsiz araçların yola çıkmasına izin verilmiyor. 
     Edirne merkez, ilçe ve köy yollarında buzlanma nedeniyle 10'un üzerinde maddi hasarlı ve yaralamalı trafik kazası meydana geldi. 
     
     TEKİRDAĞ 
     Tekirdağ'da, rüzgar ve yağmur nedeniyle limanda doldurma ve boşaltma yapılamazken, balıkçılar da denize açılamadı. 
     Tekirdağ Valiliği Basın ve Halkla İlişkiler Müdürlüğü'nden yapılan yazılı açıklamada, yoğun kar yağışının başlamasıyla hava sıcaklığının 5 dereceye düşeceği ve buna bağlı olarak yollarda buzlanma olabileceği belirtilerek, şu uyarılar yapıldı 
     ''Araçlara mutlaka zincir takılmalı. Mümkünse karlı havalarda özel otomobiller kullanılmasın. Kullanmak gerekiyorsa, araçların düzgün lastik, bakımlı akü gibi yeterli teknik donanıma sahip olmalarına dikkat edilmeli.'' Açıklamada, kar mücadelesinin düzenli biçimde yürütülmesi için, yapılan uyarılara ve önerilerin dikkate alınmasının büyük önem taşıdığı bildirildi. 
     
     GİRESUN 
     Giresun'un Dereli-Şebinkarahisar karayolu Eğribel Geçidi'nde, dün gece başlayan kar yağışı etkili oluyor. 
     Karayolları 104. Giresun Şube Şefliği yetkililerinden alınan bilgiye göre, Giresun'un yüksek kesimlerinde dün gece yağmaya başlayan ve aralıklarla devam eden kar yağışı sonrası, Dereli-Şebinkarahisar Karayolu 2 bin 200 rakımlı Eğribel Geçidi'nde, kar kalınlığının yer yer 7 santimetreye kadar ulaştığı bildirildi. 
     Aralıkla süren kar yağışının sisle birlikte zaman zaman yolda görüş mesafesini düşürdüğü ifade edilerek, sürücülerin dikkatli olmaları, çekme halatı, takoz ve zincir bulundurmadan yola çıkmamaları istendi. 
     Giresun'un iç kesimdeki Şebinkarahisar, Alucra ve Çamoluk ilçeleri ile bağlantıyı sağlayan Eğribel Geçidi'nin ulaşıma açık tutulması için Karla Mücadele Ekiplerinin hazır bekletildiği de kaydedildi. 
     Çanakkale'de de trafik ekipleri, İstanbul yönüne gidecek sürücüleri, Korudağı'ndaki kar yağışı ve buzlanma nedeniyle, dikkatli olmaları konusunda uyarıyorlar. 
     





</TEXT>
</DOC>
