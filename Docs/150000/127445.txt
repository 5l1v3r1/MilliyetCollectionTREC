<DOC>
<DOCNO> 127445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/28/son/soneko03.html </URL>
<DATE> 2002/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte vergi barışı projesinin ana hatları 
</HEADLINE>
<TEXT>

     Maliye Bakanı Kemal Unakıtan'ın ''Vergi Barışı Projesi'' olarak nitelendirdiği vergi alacaklarının tahsiline yönelik düzenleme, Ekim ayı sonuna kadarki vergi borçlarını kapsayacak. 
     Maliye Bakanlığı'nda bir süredir üzerinde çalışılan Vergi Barışı Projesi'nde sona gelindi. Gelirler Genel Müdürlüğü'nün hazırladığı ve çeşitli alternatifleri içeren taslak, Bakan Unakıtan'a sunuldu. Ancak, Bakanla birlikte henüz bir değerlendirme yapılmadı. 
     Hazırlanan taslağa göre, 1 Kasım'dan bu yana ödenmeyen vergiler ile buna işletilen gecikme faizi ve cezalar, yeni düzenlemeden yararlanamayacak. 
     Düzenlemede, 10 katrilyon lira dolayında bulunan vergi alacakları 3 ana grup altında değerlendiriliyor. Bunların bir bölümünü fiktif dosyalar oluşturuyor. Bu grupta, işini kapatan, ancak bunu Maliyeye bildirmeyen mükellefler yeralıyor. Bunların vergi borçları, dolayısıyla kağıt üstünde kalıyor. Yeni düzenlemede, bunlar yine kağıt üstünde alacak gözükecek, ancak bir kenara ayrılacak, işlem dışı bırakılacak. 
     
     KESİNLEŞMİŞ VE İHLİTAFLI ALACAKLAR 
     Vergi Barışı Projesi, esas olarak kesinleşmiş ve ihtilaflı vergi dosyalarını kapsayacak. Gelirler Genel Müdürlüğü yetkilileri, 10 katrilyon lira dolayındaki vergi alacağı içinde ihtilaflı dosyaların bir miktar ağırlığa sahip olmakla birlikte kesinleşmiş ve ihtilaflı vergi alacaklarının hemen hemen yarı yarıya bir yekün oluşturduğunu belirttiler. 
     Yeni düzenlemede, kesinleşmiş vergi alacaklarında, vergi aslına dokunulmayacak. Bunlara ilişkin gecikme zammı ve faizin yüzde 30-40 gibi bir bölümü silinecek. 
     Mahkemelerde bulunan ihtilaflı vergi alacaklarında ise Maliye'nin bu tür davaların ancak yüzde 2-3'ünü kazandığı dikkate alınarak daha farklı bir tavır izlenecek. Bu tür alacaklarda, vergi aslının da yüzde 30'unu geçmemek kaydıyla bir bölümünden vazgeçilecek. Aynı şekilde gecikme zammı ve faizin bir kısmı da silinecek. 
     Her iki grupta da, mükelleflere kalan borçlarını ödemek için bir süre verilecek. Maliyeciler, bu sürenin 1 yıl dolayında tutulması görüşünü taşıyor. Ancak, sözkonusu sürenin 1 yılın üstüne çıkarılabileceği de vurgulanıyor. 
     
     STOK AFFI DA GELİYOR 
     Taslakta, stok affına da yer veriliyor. İşletmelerin 2 ya da 3 ay gibi bir süre içinde kayıtlarında bulunmayan emtia ve demirbaş gibi varlıklarını kayda geçirmesi halinde, bunlar için geriye dönük bir vergi takibatı yapılmayacağı hükme bağlanıyor. 
     Yeni düzenlemede, Vergi Usul Kanunu'nun kaçakçılık suçları ve cezaları düzenleyen 359'uncu maddesinde de değişiklik öngörülüyor. Bu şekilde sahte ve muhteviyatı itibarıyle yanıltıcı belge kullananlar için bilerek ve bilmeyerek kullananlar şeklinde bir ayrıma gidiliyor. Bu belgeleri bilerek kullananlara yönelik hapis cezası devam ederken, bilmeyerek kullananlar için kaldırılıyor. Bunlara gider maliyeti oranında para cezası getiriliyor. 
     





</TEXT>
</DOC>
