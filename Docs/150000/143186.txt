<DOC>
<DOCNO> 143186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/17/son/soneko06.html </URL>
<DATE> 2003/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Vergi kaçakçıları devlete meydan okuyor... 
</HEADLINE>
<TEXT>

     Hesap Uzmanlarının 2002 yılı denetimlerine göre, Türkiye'de kazanılan her 3 liranın 2 lirası devletten kaçırıldığı, sadece 1 lirası için vergi verildiği saptandı. 
     Hesap Uzmanları Kurulu'nun 2002 yılı vergi denetim sonuçları, Türkiye'deki vergi kaçağının boyutlarını bir kez daha gözler önüne serdi. 
     Maliye Bakanlığı'nın vergide ana denetim birimi olan Hesap Uzmanları Kurulu, geçen yıl bin 668 vergi incelemesinde bulundu. Bunların bin 228'ini vergi, 440'ını da stopaj ve geçici vergi incelemeleri oluşturdu. 
     Bin 668 incelemede, mükelleflerin devlete 1 katrilyon 255 trilyon 858 milyar 43 milyon 358 bin lira gelir beyan ettiği, buna karşılık 2 katrilyon 175 trilyon 650 milyar 484 milyon 913 bin liralık gelirin ise devletten kaçırıldığı ortaya çıktı. 
     Böylece incelemeye alınan beyannamelerde, yüzde 173.2'lik bir matrah farkına, inceleme başına da 1 trilyon 304 milyar 346 milyon 813 bin liralık gelir kaçağına ulaşıldı. 
     
     KURUMLARDA REKOR KAÇAK 
     Hesap Uzmanlarının incelemelerinde, temel vergiler arasında en fazla kaçak kurumlar vergisinde bulundu. 425 incelemeye konu olan kurumların devlete 61 trilyon 573 milyar 86 milyon 322 bin lira gelir bildirdiği, buna karşılık 677 trilyon 434 milyar 263 milyon 678 bin liralık geliri kaçırdıkları tespit edildi. 
     Bu şekilde kurumlar vergisinde yüzde bin 100'lük bir matrah farkına ulaşılırken, sözkonusu oran gelir vergisinde yüzde 230, katma değer vergisinde de yüzde 38 oldu. 
     277 trilyon 667 milyar 818 milyon liralık matrah farkı belirlenen KDV mükelleflerinin, ayrıca 71 trilyon 952 milyar 2 milyon vergiyi devlete aktarmadığı ortaya çıktı. 
     Damga vergisinde de yüzde bin 247'lik bir kaçak bulundu. 
     
     ANKARA, KAÇAĞIN DA MERKEZİ 
     Bu arada, denetim sonuçları Ankara'nın vergi kaçakçılarının da merkezi olduğunu gözler önüne serdi. 
     Sonuçlara göre, başkentte 238 vergi incelemesinde devlete 195 trilyon 392 milyar 94 milyon 843 bin lira gelir beyan edildi, 858 trilyon 908 milyar 318 milyon 655 bin liralık gelir ise gizlendi. Böylece Ankara'daki kaçak oranı yüzde 439.5 olarak hesaplandı. 
     Matrah farkı oranının yüzde 139.2 olduğu İstanbul'da, devlete bildirilen 917 trilyon 843 milyar 891 milyon 550 bin liralık gelire karşılık, 1 katrilyon 277 trilyon 848 milyar 968 milyon 837 bin lira gelir kaçırıldı. 
     3 büyük merkez arasında kaçağın en düşük olduğu il İzmir'de ise beyan edilen gelir 104 trilyon 888 milyar 730 milyon 164 bin lira, kaçırılan gelir 17 trilyon 58 milyar 270 milyon 395 bin lira, matrah farkı da yüzde 16.2 oldu. 
     Denetimler sonucunda Ankara'da 704 milyar 115 milyon lira, İstanbul'da 201 trilyon 7 milyar 501 milyon lira, İzmir'de ise 2 trilyon 603 milyar 188 bin lira vergi farkına ulaşıldı. 
     
     131 TRİLYON CEZA 
     Öte yandan Hesap Uzmanları Kurulu'nun incelemeleri sonrasında 26 mükellefe 131 trilyon 192 milyar 327 milyon 514 bin lira iştirak ve kaçakçılık cezası, 0 milyon lira da özel usulsüzlük cezası kesildi. 
     





</TEXT>
</DOC>
