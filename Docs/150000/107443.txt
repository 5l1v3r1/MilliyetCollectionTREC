<DOC>
<DOCNO> 107443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/13/son/sonspo19.html </URL>
<DATE> 2002/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Lorant "Benim büyük futbolcularla sorunum hiç olmadı" 
</HEADLINE>
<TEXT>

     Fenerbahçe Teknik Direktörü Werner Lorant, kendisinin Almanya'da Haessler gibi büyük futbolcularla çalıştığını ve büyük futbolcularla sorunum hiç olmadığını söyledi. 
     Gaziantep'ten karayoluyla Malatya'ya gelen Fenerbahçe kafilesi, Bezginler Oteli'ne yerleşti. 
     Otel'de bir basın toplantısı düzenleyen teknik direktör Lorant, Malatyaspor ile gündüz oynayacakları maçın kendileri için fark etmemesi gerektiğini belirtti. 
     Havanın da kendilerini fazla etkilemeyeceğini ifade eden Lorant, ''Futbolda önümüzde hangi maç varsa en zor maç odur. Malatyaspor'u geçen sezon oynadığımız maçtan tanıyoruz. Ayrıca, pek çok maç kasetini de izledim'' dedi. 
     Gazetecilerin Fenerbahçe ile ilgili son günlerde meydana gelen tartışma konularını değerlendiren Lorant, şöyle dedi 
     ''Her maçta iyi oynayamazsınız ki. Tek sorunumuz deplasmanda agresif oynayamıyor olmamız. Son olarak oynadığımız Gaziantepspor maçında ilk 25 dakika sahada nerdeyse yoktuk. Bunu bir daha asla yapmamalıyız. Ama 2. yarıdaki oyundan çok memnunum. Bunu 90 dakikaya yaymalıyız. Ayrıca 90 dakikalık bir maçta Fenerbahçe'nin sadece olumsuz yönlerini yazmak çok yanlış. Bir de şuna bakın. Hangi takım 10 kişiyle deplasmanda 3-1'den 3-3'ü yakalıyor Bu çok iyi performans. Fenerbahçe'nin çok büyük bir camia olduğunu gelmeden önce de biliyordum. Ama artık günümüzde şunu da düşünmemek lazım. 'Ben 90 dakika mükemmel oynayacağım. Her maçı da 3-0, 4-0 kazanacağım' Böyle bir şey yok. Ben Almanya'da Haessler gibi büyük futbolcularla çalıştım ve benim büyük futbolcularla sorunum hiç olmadı.'' Malatyaspor maçında kötü bir sonuç gelirse Lorant istifa etmeyi düşünüyor mu sorusuna ise, Lorant, ''Benim ayrılacağım yönündeki düşünceler yanlış. Belki fazla gol yemiş olabiliriz ama sonuçta yolun başındayız. Aynı hataları yapmamak için çalışacağız. Korkulacak birşey yok'' diye konuştu. 
     





</TEXT>
</DOC>
