<DOC>
<DOCNO> 126577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/24/son/soneko16.html </URL>
<DATE> 2002/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
2003'te emlak vergisi yüzde 29.5 artacak... 
</HEADLINE>
<TEXT>

     Maliye Bakanlığı, gelir vergisinde ilk dilimi 3.8 milyar liradan 5 milyar liraya, işçi ve memurun özel indirimini de 50 milyon liraya yükseltmeye hazırlanıyor. 
     2003 yılında uygulanacak olan çeşitli vergi ve harç tutarlarına ilişkin kararname taslakları hazırlanarak, Başbakanlığa gönderildi. 
     Yeni vergi düzenlemeleri, Bakanlar Kurulu'nda kesinleşecek ve 31 Aralık'a kadar Resmi Gazete'de yayımlanacak. Zamlı vergi ve harçlar, 1 Ocak 2003 tarihinde yürürlüğe girecek. 
     
     İŞADAMLARININ VERGİSİ DÜŞECEK 
     Yeni vergi ve harç tutarlarına ilişkin kararname taslaklarına göre, gelir vergisinde ilk dilim 3 milyar 800 milyon liradan 5 milyar liraya yükselecek. Böylece dilimlerde yüzde 31.5'lik bir artış olacak. 
     Doğu ve Güneydoğu'da belirlenen iller dışındaki yörelerde çalışan işçi-memurun özel indirim tutarı da 30 milyon liradan 50 milyon liraya çıkarılacak. 
     Ücretlerin vergiden muaf tutulan kısmına yönelik çalışmalarda bu konuda çok çeşitli alternatifler tartışıldı. Önce özel indirimin yüzde 30 artışla 39 milyona yükseltilmesi gündeme geldi. Fakat hükümetin Acil Eylem Planı'nda özel indirim tutarlarının aşamalı olarak asgari ücret seviyesine yükseltilmesi hedefi dikkate alınarak, bu tutarın 50 milyon lira olması benimsendi. Ancak, yeni tutar konusundaki nihai kararı yine de Bakanlar Kurulu'nun vereceğine dikkat çekildi. 
     Ücretlilerin özel indirim tutarının 20 milyon lira artırılması halinde, işçi ve memurların aylık gelir vergisi ortalama 3-4 milyon lira düşecek. Bu tutar, yüksek ücretliler için 8 milyon liraya kadar çıkacak. 
     Bu arada, işadamları ile serbest meslek erbabının gelir vergisi oranları da yeni yılda 5 puan düşecek. 
     Gelir Vergisi Kanunu'nda daha önce yapılan düzenleme çerçevesinde gelir vergisinde ilk dilime uygulanan oran yüzde 15'e çekilirken, bu oranın beyannameli vergi mükellefleri için 3 yıl süreyle yüzde 20'den başlatılması öngörülmüştü. Söz konusu sürenin bitimi ile 2003 başından itibaren bu grup da işçi ve memurlara uygulanan yüzde 15'de başlayıp, yüzde 40'da biten vergi tarifesine tabi tutulacak. 
     
     MTV VE HARÇLARA YÜZDE 59 ZAM 
     2003 yılı vergi düzenlemeleri çerçevesinde motorlu taşıtlar vergisi MTV ile damga vergisi ve harçlar ise yeniden değerleme oranı kadar, yüzde 59 artış görecek. 
     Bu şekilde yılbaşından itibaren 1-6 yaş grubunda yer alan, 950 kilograma kadarki otomobillerin motorlu taşıt vergisi 111 milyon 860 bin liradan 177 milyon 850 bin liraya çıkacak. 
     1 yıllık pasaport harcı da 30 milyon lira zamlanarak, 80 milyon 820 bin liraya yükselecek. 
     Defter tutma hadleri ve cezalar da yeniden değerleme oranı kadar artacak. 
     
     EMLAK VERGİLERİ DE ZAMLI ÖDENECEK 
     Çevre temizlik vergisi tutarları ile emlak vergisine tabi değerler ise yeniden değerlemenin yarısı kadar zamlanacak. Böylece bu tutarlar ve değerler, yüzde 29.5 oranında artacak. 
     Böylece çevre temizlik vergisinde en düşük tutar 380 bin lira, en yüksek tutar da 80 milyon 890 bin lira olarak uygulanacak. 
     Bu yıl oldukça tartışma yaratan emlak vergisine tabi rayiç değerler de 2003 yılında yüzde 29.5 oranında zam görecek. 
     





</TEXT>
</DOC>
