<DOC>
<DOCNO> 149449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/13/guncel/gun07.html </URL>
<DATE> 2003/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Selma bulunamadı 'trilyonlar' kaçtı 
</HEADLINE>
<TEXT>

İngiltere'deki meçhul bir akrabasından kalan miras için gazeteye ilan veren araştırma şirketi, Türk kızı Selma Çadırcı hakkında hiçbir ize rastlamayınca dosyayı kapattı 
     ŞÜKRAN PAKKAN İstanbul 

     Yaşayıp yaşamadığı dahi bilinmeyen 19 yaşındaki Türk kızı Selma Çadırcı'ya kalan miras İngiliz hükümetinin oldu. Hiç tanımadığı bir akrabasından miras kaldığı için Türkiye'de ilanla aranan Çadırcı bulunamayınca dosya kapandı. Aile köklerini araştıran bir şirket olan "Finders Probate Genealogist'in Londra ofisinin "Aranıyor" başlığıyla küçük ebatlarda verdiği ve 23 Nisan'da yayımlanan ilanda şöyle yazıyordu 
     
     Anne baba ayrılmış 
     "Selma Çadırcı. 1984 doğumlu, annesi Lubna Hikmet Çadırcı, babası Hıdır Çadırcı. Bir miras hakkınızla ilgili olarak lütfen en kısa zamanda firmamızı arayın." 
     İlan çıkar çıkmaz aradığımız araştırma şirketi "çok özel" olduğu gerekçesiyle hiçbir bilgi vermemişti. Türkiye Başkonsolosluğu'nun ulaştığı bilgilere göre, Hıdır ve Hikmet Çadırcı, Ankara'da evlendi. Baba Hıdır Çadırcı, Amerikan ordusu mensuplarına hizmet veren bir hastanede çocuk hastalıkları uzmanı olarak çalışıyordu. Aile daha sonra İngiltere'ye yerleşti. Selma da Londra'da dünyaya geldi. Hıdır ve Hikmet Çadırcı çifti, daha sonra boşandı. Hıdır Çadırcı'nın 1988'de öldüğü tahmin ediliyor. Anne Çadırcı ise, Londra'da yaşamaya devam etti. Boşanma kararından sonra Türkiye'ye geri gönderildiği tahmin edilen Selma'ya yıllarca babasının halası baktı. 
     Bugün 19 yaşında olduğu tahmin edilen Selma'ya anne tarafından bir miras kaldı. Tüm varlığının Selma'ya bırakılmasını isteyen meçhul akraba, isminin açıklanmamasını vasiyet etti. 
     
     19 kayıt var 
     Araştırmalarımıza göre Türkiye'de 19 Selma Çadırcı kaydı var. Ancak kiminin yaşı, kiminin de nüfus bilgileri uymuyor. Yani Türkiye'de verilen bilgilere uygun bir Selma Çadırcı yaşamıyor. Bundan sonra Selma Çadırcı olduğunu ispatlayacak biri çıksa dahi yasal prosedürün aşılması güç görünüyor. Miktarı açıklanmayan miras ise, İngiliz hükümetine kaldı. 
     


GÜNCEL 






















</TEXT>
</DOC>
