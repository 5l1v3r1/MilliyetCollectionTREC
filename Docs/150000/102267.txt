<DOC>
<DOCNO> 102267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/16/son/sonspo11.html </URL>
<DATE> 2002/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Sarı - lacivertli futbolcular mankenlik yaptı 
</HEADLINE>
<TEXT>

     Fenerbahçeli futbolcular Mustafa Doğan, Fatih Akyel ve Cem Karaca, yeni sezonda sarı-lacivertli takımı giydirecek olan Damat-Tween firmasının kıyafetlerini tanıttı. 
     Teknik direktör Werner Lorant ile Çağlayan'da bulunan firmanın merkezine gelen futbolcular, üzerlerine giydikleri kıyafetlerle medya mensuplarına görüntü verdiler. 
     Fenerbahçe Kulübü Yönetim Kurulu yedek üyelerinden Mehmet Karasu, Damat-Tween firması ile kazançlı bir anlaşma yaptıklarını söyledi. 
     Karasu, kıyafet sponsorluğunun yanı sıra Fenerbahçe Kulübü'nün bu anlaşmadan para da alacağını ve bunun da bir ilk olduğunu kaydetti. 
     
     MUSTAFA DOĞAN "FEYENORD MAÇINI ELEŞTİRMEK İÇİN ERKEN" 

     Fenerbahçe'nin savunma oyuncusu Mustafa Doğan, Trabzonspor ve Feyenoord ile yaptıkları maçlarda aldıkları sonuçlara göre çok ağır eleştirildiklerini belirterek, ''Birkaç maça bakarak şimşekleri üstümüze çekmek doğru değil'' dedi. 
     Mustafa Doğan tanıtım sonrası basın mensuplarının sorularını yanıtladı. Futbolcu, ''Feyenoord maçının eleştirisini yapmak için ikinci maçı beklemek lazım. Biz bu turda ilk yarıyı oynadık. İkinci yarıyı da oynayacağız. Artı ve eksileri o zaman değerlendirmeliyiz. Trabzonspor karşısında 7 yıldır deplasmanda galip gelemiyoruz. İyi oynamamış olabiliriz, ama birkaç maça bakarak şimşekleri üstümüze çekmek doğru değil'' şeklinde konuştu. 
     Feyenoord ile yapılan Avrupa Şampiyonlar Ligi 3. ön eleme turu ilk maçında, rövanş için avantajlı skor elde edebilmek üzere taktiksel bir oyun sergilediklerini kaydeden Mustafa, teknik direktör Werner Lorant'a yöneltilen eleştiriler konusunda da ''O konulara girmek istemiyorum. Ancak her teknik direktörün taktiği ayrı olur. Biz de verilen görevi bazen yapabiliyoruz, bazen de yapamıyoruz'' dedi. 
     Ankaragücü ile oynayacakları lig maçına konsantre olmaya çalıştıklarını ve 3 puan alan taraf olmak istediklerini anlatan Mustafa, konuşmasını şöyle tamamladı 
     ''Üzerimizde bir baskı yok. Biz büyük bir takımız. Zaten bundan dolayı bir baskı oluşur. Bazı arkadaşlarımız üstünde baskı hissediyor olabilir. Ancak bunu baskı olarak kabul etmemeliyiz. Tamamen Ankaragücü maçını düşünüyoruz. Taraftarların stadı doldurması doping etkisi yapar. Onların önünde oynamayı seviyoruz. 3 puanı alan taraf olmak istiyoruz.'' 
     
     CEM ''İLK MAÇLAR İYİ GEÇMEDİ'' 

     Fenerbahçe'nin yeni oyuncularından Cem Karaca ise lig ve Avrupa Şampiyonlar Ligi'ndeki ön eleme maçlarının kendileri için iyi geçmediğini, bunun telafisini Ankaragücü karşısında yapacaklarını belirterek, ''Herhalde acısını Ankaragücü maçında alacağız'' dedi. 
     Cem, takımın oynadığı 2 maçta sadece Trabzonspor karşılaşmasının son 20 dakikasında görev almasıyla ilgili yöneltilen bir soruya da ''Bu Lorant'ın takdiridir. Bana şans verirse değerlendirmeye çalışacağım. Ben hazırım, şans bekliyorum'' diye yanıt verdi. 
     Feyenoord ile yapacakları rövanş maçında galip gelerek tur atlayacaklarına inandığını vurgulayan Cem, teknik direktör Lorant'a destek vererek, ''Henüz 2 maç oynadık. Bu maçlarda alınan sonuçlara göre Lorant'ın üstüne gitmek bence yanlış olur'' şeklinde konuştu. 
     





</TEXT>
</DOC>
