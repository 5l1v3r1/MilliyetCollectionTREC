<DOC>
<DOCNO> 101017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/09/son/sonspo15.html </URL>
<DATE> 2002/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Altay'da yönetim karıştı... 
</HEADLINE>
<TEXT>

     Altay'da, teknik direktör Miodrag Yesiç'in istifasından sonra, kulüp başkanı Hayri Yorgancıoğlu, profesyonel futbol şubesi sorumlusu Sadettin Ünlü ile altyapı sorumlusu Abdullah Öz'ün bu görevlerinden alındığını bildirdi. 
     Hayri Yorgancıoğlu, düzenlediği basın toplantısında, Sadettin Ünlü'nün beklenen performansı gösteremediğini, ''herşeyi cadı kazanına çevirdiğini'' ve yönetim kurulunda yaşananları basına yansıttığını söyledi. Aynı nedenlerle Abdullah Öz'ün de görevden alındığını kaydeden Yorgancıoğlu, ''İsterlerse yönetim kurulundan da istifa edip gidebilirler'' dedi. Profesyonel futbol şubesi sorumluluğunu, kulüp başkanvekili Tansel Önder'in üstlendiği, yardımcılığını da Mustafa Kalpakarslan yapacağı bildirildi. 
     
     ''YESİÇ'İN İSTEDİĞİ TRANSFERLERİ YAPACAKTIK'' 
     Teknik direktör Miodrag Yesiç'in, menajer Mehmet Öztürk'ün etkisinde kalarak istifa ettiğini ileri süren Yorgancıoğlu, şunları söyledi ''Yesiç, Altay'da teknik direktörlüğe çok hevesliydi. Getirdiği yabancı oyuncular 100 bin dolar istedi. Biz de Yesiç'i kırmamak için 90'ar bin dolarla anlaştık. Ancak bu oyuncuların kalitesizliği ortaya çıktı. Bizden daha sonra 7-8 oyuncu daha talep etti. Bunun üzerine hemen 5 oyuncuyla temasa geçtik. Yesiç, menajer Öztürk'ün de etkisinde kalarak boşu boşuna istifa etti.'' Kenan ve Murat Alaçayır dışında, Beşiktaş'tan Tunç ve Erman'ı kiralamak üzere temasta olduklarını kaydeden Yorgancıoğlu, ayrıca ''spor kamuoyunun yakından tanıdığı'' bir kaleci ile de temasta olduklarını söyledi. 
     
     ''YAYIN GELİRİNDEN HİÇBİRŞEY GÖREMEDİK'' 
     Naklen yayın gelirlerine 22 firma tarafından temlik konulduğunu kaydeden Yorgancıoğlu, ''974 milyar lira naklen yayın geliri elde ettik. Ancak hiçbirşey göremedik. Bir federasyon yetkilisinden 974 milyar liraya tahakkuk eden KDV'yi bize ödeyebileceklerini öğrendik. Bu paranın bize ödenmesini istiyoruz'' diye konuştu. 
     Göreve geldiklerinden bugüne kulübü borçlandırmadıklarını belirten Yorgancıoğlu, ''Altay, krizi aşmıştır'' dedi. 
     Öte yandan Zafer Bilgetay'ın geçen yıl aldığı cezadan dolayı, Diyarbakırspor maçında İzmir'in siyah-beyazlı takımının teknik heyetinin başında sahaya çıkamayacağı, yerine Tamer Bilgetay'ın görev yapacağı öğrenilirken, lisans sorunu çözülemeyen Batroviç'in de kadroya alınmadığı belirtildi. 
     





</TEXT>
</DOC>
