<DOC>
<DOCNO> 105216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/02/spor/spo01.html </URL>
<DATE> 2002/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Zago'nun II. baharı 
</HEADLINE>
<TEXT>

Beşiktaş’ın 33 yaşındaki Brezilyalı oyuncusu, yeni kulübünde hayat bulduğunu açıkladı, "İtalya’daki yaşayamadığım çoşkuyla burada tanıştım" diye konuştu 
     SİYAH - Beyazlı kulübün defansındaki tüm gedikleri doldurmaya çalışan, yükselen performansıyla göz dolduran Zago, transferinde isabetli bir karar vermenin mutluluğunu yaşıyor. Beş sezon forma giydiği Çizme’de dahi aynı ortamı bulamadığını vurgulayan tecrübeli oyuncu, "İtalya’da yaşayamadığım çoşkuyla burada tanıştım. Amaral’la Brezilya’da aynı takımda oynadık. Ronaldo’yu da tanıyorum. Hep birlikteyiz. Ailelerimiz de yabancılık çekmiyor" dedi. 
     TEK üzüldüğü noktanın dozu kaçan eleştiriler olduğunu vurgulayan Antonio Carlos Zago, "Burada herkes acımasız. Sakatlığım yüzünden geç form bulunca haksız yere eleştiri aldım" ifadelerini kullandı. Başarılı oyuncu, şöyle devam etti "Beşiktaş’ı hiçbir takımla kıyaslayamam. Bunu ancak yıl sonunda yapabiliriz. Beşiktaş’ın 100 yıllık tarihinden etkilendim, 20 dakikada imza attım. Avrupa’da tecrübemizi sahaya yansıtacağız. Nouma takıma renk katıyor". 
     
Kartal’dan işbaşı      DİYARBAKIRSPOR galibiyetinin ardından Beşiktaş’ta oyunculara verilen üç günlük izin sona erdi. Siyah - Beyazlılar, bugünkü idmanla Göztepe maçı için start verecekler. Lige verilen ara nedeniyle ülkesine giden Lucescu, Romanya’da rakip ayarlamaya çalışıyor. Almanya’da tedavisi süren İlhan’ın 10 Eylül’de İstanbul’a geleceği bildirildi. Yönetim, İnönü’yü bakıma alma kararı aldı. 
     
Mircea Lucescu Daum’u solladı      BEŞİKTAŞ’IN sezon başında takımın başına getirdiği Lucescu, Daum’dan daha iyi bir performans sergiledi. Siyah - Beyazlılar, geçen sezon ilk dört maçta ligde yalnızca 4 puan toplarken, Rumen teknik adamla aynı dönem içinde 10 puana ulaştı. Geçen sezon 7 gol atıp, kalesinde 5 gol gören Beşiktaş, bu sezon yenilgi yüzü görmedi, attığı 8 gole karşın 4 gol yedi. 
     
Feyyaz takipte      TEKNİK Direktör Lucescu’nun yardımcısı Feyyaz Uçar, Beşiktaş’ın UEFA Kupası ilk turundaki rakibi Sarejevo hakkında bilgi toplamak için Bosna Hersek’e gitti. Feyyaz, rakibin maç kasetlerini İstanbul’a getirecek. Bu arada 19 Eylül’deki Sarejevo maçının İstanbul’da mı, yoksa Bosna Hersek’te mi oynanacağı kesinlik kazanmadı. 
     
Nihat fırtınası      İki gol attı 
     SEZON başında Real Sociedad’tan ayrılma planları yapan Nihat Kahveci, İspanya Ligi’nin ilk haftasında harikalar yarattı. Sociedad’ın, Atletico Bilbao ile oynadığı maçta iki gol birden atan milli oyuncu, tribünleri ayağa kaldırırken, haftanın en iyi futbolcusu seçildi. 
     
     Ayakta alkışlandı 
     NİHAT’IN 30 metreden attığı gol için maçı anlatan İspanyol spiker, "Osmanlı, İstanbul’dan vurdu, San Sebastian’da gol oldu" yorumunu yaptı. Yıldız futbolcu maç bitiminde alkışlarla sahadan ayrılırken, Real Sociedad’ın diğer gollerini Karpin ve Kovacevic kaydetti. 
     



 SPOR 





























</TEXT>
</DOC>
