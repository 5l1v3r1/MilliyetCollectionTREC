<DOC>
<DOCNO> 140055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/02/yazar/uras.html </URL>
<DATE> 2003/03/02/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Kurtlar sofrasında bir Türk Arif Mardin 
</HEADLINE>
<TEXT>

     New York müzik dünyasının merkezi. Sanatın her alanında olduğu gibi müzik alanında da dünyanın en iyileri New York’ta acımasız bir rekabet içinde... İşte bu kurtlar sofrasında İstanbullu bir Türk kendine yer edindi. Sadece Grammy Ödülleri ile ilgili olarak 15 kez "Yılın Yapımcısı" ödülüne aday gösterildi. Ve de 7 kez "Yılın Yapımcısı" ödülünü aldı, 40 altın ve platin plağın yapımcısı oldu. Bütün dünyanın tanıdığı birçok sanatçıyı müzik dünyasına o kazandırdı... Rod Stewart, Bee Gees, Bette Milder, Diana Ross, Phil Collins, Car Simon ve Barbara Streisand gibi sanatçıların yapımcısı Arif Mardin. Mardin’in başarısı bir haftadır yabancı medya kuruluşlarında yer buluyor. Biz, Türklerin sanat dalında yurtdışında başarılarına susamış bir milletiz... Buna rağmen her ülkede çok sayıda insanın ilgi duyduğu bir alanda başarıya ulaşmış ve yıllardır başarıyı sürdürmüş Arif Mardin başarısına bizim medyamız neden ise pek az yer verdi. 
     
     Dizzy Gillespie’nin büyüsü 
     Arif Mardin’in ilginç bir hayat hikayesi var. Esseyid Muhittin Arif Bey’in iki kızı bir oğlu oluyor... Kızların biri genç yaşta ölüyor. Öbürü, Betül Mardin... Oğlu ise Arif Mardin. 1923 yılında ekonomi okuyor. Piyano çalıyor. Caza ilgi duyuyor. Beste yapıyor. Aile işletmesi olan Türkpetrol’de yönetici olarak çalışırken 1956 yılında İstanbul’a konser vermek için gelen jaz ustası Dizzy Gillespie’nin büyüsüne kapılıyor. Besteleri nedeniyle bir burs kazanınca işini bırakarak ABD’nin ünlü müzik okulu Berklee College’e müzik eğitimi görmeye gidiyor... 1963 yılında da New York’ta Nasuhi ve Ahmet Ertegün’ün başında bulunduğu Atlantic Record müzik şirketinde çalışmaya başlıyor. Başkan yardımcısı olarak plak ve albüm yapımı işinin sorumluluğunu üstleniyor. 
     Ahmet Ertegün’ün Atlantic Record isimli müzik şirketi 2001 Mayıs ayında AOL Times Warner grubu ile birleşti. Birleşmeden sonra Atlantic Record’da çalışan 55 yaşın üzerindekiler işten çıkarılınca Arif Mardin Blue Note Records adını taşıyan başka bir müzik şirketinde iş buldu. Bu şirket için plak ve albüm yapmaya başladı. Ve de bu yılın Grammy Ödülü’nü, Hintli sanatçı Ravi Shankar ile konser prodüktörü Sue Jones’un 23 yaşındaki kızı Norah Jones’a bu müzik şirketi için yaptırdığı albüm ile kazandı. 
     Caz, soft, rock ve country türü karışımı ilk albümü 6 milyon adet satan Norah Jones da, Arif Mardin sayesinde ünlendi. Ve 5 dalda ödül topladı. Arif Mardin Norah Jones’un müziğinin, sesinin ilgi görmesini ve ilk albümünün 6 milyon adet satmasını şöyle izah ediyor "Bu müzik ve bu ses ile orta ve üst yaş grubundakilere hitap ettik... Gençlerin beğenileri ile orta ve üst yaş grubunun beğenileri arasında fark var. Gençler plak ve albüm satın alacak yerde beğendikleri müziği internet kanallarından bilgisayarlarına ve disklere yüklüyorlar. Halbuki orta ve üst yaştakiler hala beğendikleri müziğin ve sanatçının plaklarını, albümlerini satın almaya devam ediyor." 
     Mardin, Yusuf Ziya Öniş’in kızı Latife Mardin ile evli. Latife Mardin’in ise son aylarda Türkiye’de üç kitabı yayımlandı Batı Batıdır, Doğu Doğudur ve Batıdaki Fırtına... 
     
     







Öörö ööö... Öörö ööö... Öörö ööö... 


Strateji önerisi... 


Meclis’in kararı ve anlamı 


Bağdat’tan Saddam Hüseyin’li bir anı... 


ABD ve TBMM 


Washington’a soğuk duş 


"Geldikleri gibi giderler " 


YEK Başkanı kim olacak 


Kıssadan hisse... 


Savaşa ret 


Neden kalkınmış tek Müslüman ülke yok 4 


İnsana bir "şeyhler" olur 


İşiniz zor 


Senaryo tutmazsa ne olacak 


Kurtlar sofrasında bir Türk Arif Mardin 


UND’de kılıçlar çekildi 


</TEXT>
</DOC>
