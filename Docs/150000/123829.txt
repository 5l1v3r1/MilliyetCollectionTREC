<DOC>
<DOCNO> 123829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/11/dunya/dun05.html </URL>
<DATE> 2002/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Org. Özkök Yeni Kıbrıs planı kötü 
</HEADLINE>
<TEXT>

Çankaya’daki AB zirvesinde üç önemli karar alındı 1- 2005 olmaz. 2- Selanik’i şartlı bekleriz. 3- Kıbrıs’ta yeni plan kötü 
     UTKU ÇAKIRÖZER Ankara 

     Cumhurbaşkanı Ahmet Necdet Sezer başkanlığında Çankaya Köşkü’nde yapılan AB zirvesinde, BM Genel Sekreteri Annan’ın dün taraflara sunduğu yenilenmiş BM planının Kopenhag Zirvesi’ne kadar kabul edilmesinin mümkün olmadığı ortaya çıktı. Başbakan Abdullah Gül, bugün gideceği Kopenhag’da Avrupalı liderlerin karşısına Genelkurmay Başkanı Orgeneral Hilmi Özkök’ün zirveye sunduğu Kıbrıs raporuyla gidecek. Org. Özkök’ün zirvede AB yönündeki çabaların son ana kadar sürdürülmesi yönünde tavır alması dikkat çekti. 
     Sezer, Gül ve Org. Özkök, Kopenhag Zirvesi öncesinde AB, Kıbrıs ve Irak konularını ele alan bir buçuk saatlik bir "mini zirve" gerçekleştirdi. Dışişleri Müsteşarı Uğur Ziyal’in de katıldığı toplantıda üç önemli karar alındı 
     1. 2005 olmaz Müzakerelerin 2005’te başlaması kabul edilemez. Müzakerelere başlama kararı Birliğin 25 üyeli hale geleceği 1 Mayıs 2004’ten önce alınmalı. 
     2. Selanik’i bekleriz AB’nin Kopenhag’da müzakere tarihi vermeyip hükümeti altı ay izleme yönündeki talebi bir şartla kabul edilebilir. Müzakere tarihini 2004 Mayısı öncesinde başlatacak şekilde açıklarlarsa 2003 Haziran ayı beklenebilir. 
     3. Kıbrıs’ta anlaşma yok AB’nin Kıbrıs konusunda Kopenhag Zirvesi öncesinde ya da zirve sırasında anlaşma imzalanması beklentisinin gerçekleşmesi mümkün değil. Annan’ın yenilediği plan eskisinden daha kötü. Kıbrıs planı ve Türkiye’nin AB süreci birbirinden ayrılmalı. 
     Zirvede Org. Özkök, Annan’ın Kıbrıs planına ilişkin kapsamlı bir raporu da Sezer ve Gül’e sundu. Toplantıda, Annan’ın geliştirdiği yeni planın eskisinden daha kötü olduğu değerlendirmesine varıldı. 
     Gül’ün Kopenhag’a da götüreceği Genelkurmay’ın Kıbrıs raporu, KKTC ve Türkiye’nin güvenliği açısından Karpaz Burnu’nun ve Güzelyurt bölgesinin verilmesini kabul edilemez buluyor. Ayrıca iki kesimliliği zedeleyecek iç içe yaşama önerisini de sakıncalı görüyor. "Türk asker sayısının ilk belgeye göre azaltılmasının" da kabul edilemeyeceği belirtiliyor. 
     
     Bush’un desteği 
     Zirvede AB’nin, 2005 tarihini öne çekmek için Kıbrıs’ta anlaşma şartını öne sürdüğü yorumu da h kim oldu. AB Kıbrıs için anlaşma beklerken, Ankara da ABD Başkanı George W. Bush’un Avrupa’yı ikna yönünde kuvvetli bir açıklama yapmasını bekleyecek. ABD’nin olası Irak operasyonu için Ankara’dan isteklerinin resmi yanıtını 12 Aralık Kopenhag Zirvesi’nden sonraya bırakan Ankara, ABD’nin Kopenhag’da Türkiye lehine daha fazla ağırlık koymasını sağlamayı amaçlıyor. 
     



 DÜNYA 















</TEXT>
</DOC>
