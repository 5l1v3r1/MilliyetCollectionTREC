<DOC>
<DOCNO> 113534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/17/son/sontur31.html </URL>
<DATE> 2002/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli AB, Türkiye'nin boğazını sıkıyor 
</HEADLINE>
<TEXT>

     MHP Genel Başkanı ve Başbakan Yardımcısı Devlet Bahçeli, AB yönetiminin Türkiye ile ilişkilerinde görevlerinin sınırını bilmesi gerektiğini belirterek "Burası hür ve bağımsız bir ülke, milli iradeye ambargo koyamaz" dedi. 
     Afyon'da halka seslenen Bahçeli, konuşmasında AB'yi hedef aldı. 57. Hükümet döneminde 40 yıldır süren Türkiye-AB ilişkilerinin en iyi günlerini yaşadığını, ilişkilerin ivme ve hız kazandığını ifade etti. 19 Mart 2002'de Ulusal Program'ın AB yönetimine gönderildiğini anımsatan Bahçeli, "Ulusal programda imzalarımız bulunmasına rağmen metin üzerinde sadık kalacağımız yerde, siyasi ekonomik kriterleri yerine getirmemize rağmen Türkiye'nin boğazını sıkmaya başladılar" diye konuştu. 
     MHP'nin programda idam cezasının kaldırılması, ana dilde eğitim ve öğretim ile tv yayını yapılmasına karşı çıktığını hatırlatan Bahçeli, bu üç şartın yerine getirilmesi, aksi halde Kopenhag Zirvesi'nde Türkiye'ye müzakere takviminin verilmeyeceği dayatmasıyla karşı karşıya gelindiğini söyledi. 
     Bahçeli terör örgütü PKK'nın siyasallaşması yönündeki talepleri ile AB'ye tam üyelik için Türkiye dayatılan bu üç konunun iskambil kağıdı gibi üst üste geldiğini öne sürerek, MHP'nin bunu kabullenmediği için "MHP'siz iktidar" istendiğini söyledi. 
     AB yönetiminin Türkiye'nin bir çok sosyal ve ekonomik sorunu dururken "Öcalan İmralı'da yalnız, onun için yanıma bir, iki mahkum gönderelim" dediğini ifade eden Bahçeli, "AB'ye bakın, demiyor ki 'Türkiye'de cezaevleri ıslah edildi, bu İmralı'da ne geziyor' demiyor. Böyle bir AB'ye girmek için müzakere takviminde bulunmak Türkiye'ye yakışmıyor" diye konuştu. 
     Bahçeli, bu seçimin "Brüksel sevdalıları ile Türkiye sevdalıları" arasına bir yol ayrımı olacağını yineledi. 
     





</TEXT>
</DOC>
