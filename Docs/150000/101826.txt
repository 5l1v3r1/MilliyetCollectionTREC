<DOC>
<DOCNO> 101826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/14/son/sondun07.html </URL>
<DATE> 2002/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de üniversite savaşları öğretim üyesinin başını yedi 
</HEADLINE>
<TEXT>

     Büyük rakipleri Yale Üniversitesi'nin bilgisayar sistemine korsan giriş yapan Princeton Üniversitesi'nden bir dekan yardımcısı, görevden alındı. 
     Princeton Üniversitesi Başkanı Shirley Tilghman, yaptığı açıklamada, Dekan Yardımcısı ve Kayıt Bölümü Başkanı Stephen LeMenager'in bu görevden alındığını, kendisine önerilen başka bir görevi kabul edinceye kadar haberleşme bölümünde çalışacağını söyledi. 
     Kayıt bölümündeki bazı görevlilere karşı da disiplin işlemi uygulayacaklarını belirten Tilghman, ''Kayıt görevlilerimizin yaptıklarının etik kuralları ve gizlilik ilkelerini ihlal ettiğini düşünüyorum'' dedi. 
     Yale Üniversitesi bilgisayar sistemine izinsiz girildiğinin tespit edilmesinden sonra ücretli idari izne gönderilen LeMenager, bunu Yale Üniversitesi bilgisayar sisteminin güvenliğini denemek için yaptığını ileri sürmüştü. 
     ABD'nin gözde ve ünlü üniversitelerinden Yale, rakibi Princeton'ı, geçen ay sonlarında bilgisayar korsanlığıyla suçlayarak, Federal Soruşturma Bürosu'na şikayet etmişti. 
     Yale Üniversitesi'nin yetkilileri, web sitelerinde öğrencilere ait bilgilerin bulunduğu sistemin şifrelerinin Princeton Üniversitesi'ndeki bilgisayarlar kullanılarak kırıldığını ve sitede 18 adet izinsiz giriş tespit edildiğini söylemişlerdi. 
     





</TEXT>
</DOC>
