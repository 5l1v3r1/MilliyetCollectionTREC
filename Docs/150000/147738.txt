<DOC>
<DOCNO> 147738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/05/son/soneko14.html </URL>
<DATE> 2003/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Hummer cipler Bursa'da satışa çıktı... 
</HEADLINE>
<TEXT>

     Son zamanların en gözde cipi ''Hummer'' Bursa'da da satışa sunuldu. 
     FB Otomotiv, İstanbul'da iki ve Ankara'da bulunan bir şubesinden sonra 4. şubesini Bursa Çekirge Caddesi'nde, yetkili satıcısı ''Çiftliklioğlu Oto'' adıyla açtı. 
     Bursa'nın önde gelen işadamları ve politikacılarının katıldığı açılış töreninde, FB Otomotiv'in sahipleri Mehmet ve Zeynep Sabancı çiftinin 10 yaşındaki oğulları Faruk Sabancı tarafından kurdelenin kesilmesinin ardından son model otomobil ve cipler Bursalılara tanıtıldı. 
     Galeride en fazla ilgiyi, işyeri önünde sergilenen son zamanların en gözde cipi olan Amerikan ''Hummer''ın H2 versiyonu gördü. 
     Anahtar teslim fiyatı 137 bin dolar olan ''Hummer''ın yanı sıra, 155 bin Euro'dan satışa sunulan, sanatçı Hülya Avşar'ın kullandığı Porche'nin Cayenne modeli de açılışa katılan davetliler tarafından ilgiyle incelendi. 
     Çiftliklioğlu Oto'da, Lincoln Navigator cip 125 bin dolar, Aviator modeli de 105 bin dolardan satılırken, Lexus'un SC433 model Cabrio spor otomobili de 128 bin Euro fiyatıyla müşteri bekliyor. 
     FB Otomotiv'in Bursa yetkili Satıcısı Hüseyin Çiftliklioğlu, FB Otomotiv tarafından ithalatı ve satışı gerçekleştirilen son model otomobillerin bundan sonra Bursa'da da satılacağını söyledi. 
     





</TEXT>
</DOC>
