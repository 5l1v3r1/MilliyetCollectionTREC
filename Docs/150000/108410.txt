<DOC>
<DOCNO> 108410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/19/spor/spo02.html </URL>
<DATE> 2002/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
HODRİ MEYDAN 
</HEADLINE>
<TEXT>

Basın Sözcüsü Atilla Kıyat, kulübe talip olanların ortaya çıkması gerektiğini söyledi, "Fenerbahçe’nin bu zor günlerde karşısında duranlar asla unutulmayacak" dedi 
     YALÇIN TÜRK 

     Tüzük gayet açık’ 
     FENERBAHÇE Kulübü Basın Sözcüsü Atilla Kıyat, İsveç’e gitmeden önce Sabiha Gökçen Havalimanı’nda sert açıklamalar yaptı. Son günlerde Başkan Aziz Yıldırım ve yönetimle ilgili eleştirilere cevap veren Kıyat, "Fenerbahçe Kulübü’nde kongrenin nasıl yapılacağı tüzükte açık olarak belirtiliyor. Kim kulübe talip olacaksa önce çıkıp ben adayım desin, ardından programını açıklasın" diye konuştu. 
     
     İlk kez olmuyor’ 
     ATİLLA Kıyat, "Zaman zaman başkan Aziz Yıldırım’ın ve yönetimin görevi bırakması doğrultusunda camia içinden söylemler oluyor. Fenerbahçe tüm yapısıyla demokratik bir kulüptür. İsteyen aday olabilir. Fenerbahçe şu günlerde zorluklar yaşıyor. Bu ilk kez olmamakta. Kongre isteyenler gerekli ortamı hazırlayıp olağanüstü kongre isteyebilirler" ifadelerini kullandı. 
     
     Zorluklar aşılır’ 
     HER zaman olduğu gibi Fenerbahçe’nin bu güçlüklerin de üstesinden geleceğini sözlerine ekleyen Kıyat, "Ama herkes şunu iyi bilsin ki Fenerbahçe camiası, destek olunması gereken şu günlerde kulübün yanında ve karşısında olanları asla unutmayacaktır" dedi. Solna maçıyla kötü günleri geride bırakacaklarını söyleyen Fenerbahçe Basın Sözcüsü, İsveç’ten galibiyetle döneceklerini de kaydetti. 
     
     Rüştü de istikrar’ dedi 
     SARI - Lacivertli takımın milli kalecisi Rüştü, ortaya koydukları tablonun hiç de iç açıcı olmadığını belirtti. Lorant’a sahip çıkan tecrübeli file bekçisi, "İşini seviyor, başarıya aç bir yapısı var. Ondan kesinlikle birşeyler aldım. Zaten takım iyi gitmediği zaman hep hoca hedef olur. Buna kesinlikle katılmıyorum. Suç varsa tüm ekibindir. Hocanın eleştirilmesi bizi de psikolojik olarak etkiliyor. Ben her zaman istikrardan yanayım. Teknik kadro sürekli değiştirilmemeli. Artık bütün takımın taşın altına elini koyması gerek" dedi. 
     
     Basına af çıktı 
     İSVEÇ dönüşü gazetecileri uçağa almamayı kararlaştıran Fenerbahçe Yönetimi dün bu fikrinden geri adım attı. Bilet paralarını ödedikleri halde açıkta kalan ve şaşkına dönen basın mensupları Sarı - Lacivertli yönetimin af çıkarması üzerine büyük bir yükten kurtuldu. Yöneticilerin ağır eleştiriler nedeniyle kararlarını değiştirdikleri öğrenildi. 
     
     Ogün’e tedavi 
     BELİNDE ağrı bulunan Kaptan Ogün’ün bugünkü maçta oynayıp oynamayacağı henüz kesinlik kazanmadı. Doktorlar tecrübeli oyuncuya yoğun bir tedavi uyguluyor. Solna’ya karşı mutlaka forma giymek istediğini belirten Ogün, "Taraftarımızı çok üzdük. Artık sevindirme zamanı geldi" diye konuştu. 
     
Düştüm, kalkacağım’Teknik Direktör Lorant, hayatında hep zorluklarla mücadele ettiğini söyledi, "Ama sonunda kazandım. Yine öyle olacak" diye konuştu 
     FENERBAHÇE Teknik Direktörü Lorant, Solna karşısında iyi futbolla galip gelmek istediklerini söyledi. Alman hoca, futbolda her sonuca hazır olmak gerektiğini belirtti, "Hep kazanacaksın diye bir garanti yok. Mağlubiyetleri unutmak gerekir. Ben daha acı yenilgiler gördüm. Ancak hep düştüğüm yerden ayağa kalktım. Zorluklarla ömrüm boyu mücadele ettim ve kazandım. Yine böyle olacak. Çünkü oyuncularıma inanıyor ve güveniyorum" diye konuştu. 
     MALATYA maçı sonrası yanlış anlaşıldığını da kaydeden Lorant, "Bu gece düşüneceğim derken, nerede hata yaptığımı kastedmiştim" yorumunu yaptı. Dört oyuncuyu kadro dışı bırakmadığını sözlerine ekleyen Alman çalıştırıcı, "Rapajc sakat, Yusuf ile Oktay’ın belinde problemler var. Sadece Abdullah’ı almadım. PAF takımına da gitmediler" dedi. Lorant, Oğuz’un da görevini yaptığını ancak başarısızlık nedeniyle hedef alındığını ifade etti. 
     
     3.turu göremedi 
     UEFA Kupası’nda bugüne kadar 14 kez mücadele eden Fenerbahçe’nin en iyi derecesi 2. tura yükselmek oldu. Sarı - Lacivertli takım, 1973 - 74, 1990 - 91 ve 1992 - 93 sezonlarında 2. tura çıkarken, 11 kez 1. turda kupaya veda etti. Fenerbahçe, en son UEFA Kupası macerasında 1999 - 2000 sezonunda Macaristan’ın MTK Budapeşte takımına elenerek hayal kırıklığı yaşamıştı. Sarı - Lacivertli takım Avrupa Kupaları’nda altı yıldır deplasmanda galip gelemiyor. En son galibiyet, 1996 - 97 sezonunda Şampiyonlar Ligi’nde Manchester United karşısında alındı. 
     



 SPOR 




























</TEXT>
</DOC>
