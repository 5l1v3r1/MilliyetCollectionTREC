<DOC>
<DOCNO> 142319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/12/son/sontur35.html </URL>
<DATE> 2003/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Sertap Erener "Pop markette esas dil İngilizce'dir" 
</HEADLINE>
<TEXT>

     TRT Genel Müdürü Yücel Yener, bu yıl Eurovision Şarkı Yarışması'nda Türkiye'yi temsil edecek şarkı konusunda farklı bir uygulamaya gittiklerini belirterek, ''Halkımızın da desteğiyle geçtiğimiz yıllardan daha başarılı bir sonuç alacağımıza inanıyorum'' dedi. 
     Yener, yarışmada Türkiye'yi temsil edecek sanatçı Sertab Erener, TRT Genel Müdür Yardımcısı Bülent Varol, Müzik Daire Başkanı Mine Çalışal, Televizyon Daire Başkan Yardımcısı Zafer Ası ve Müzik Dairesi Çok Sesli Müzikler Müdürü Ümran Sönmezer ile basın toplantısı düzenledi. 
     TRT İstanbul Radyosu Mesut Cemil Stüdyosu'ndaki toplantıda konuşan Yener, önceki yıllarda Türkiye'yi temsil edecek şarkının kurum içi, kurum dışı ya da halk tarafından oluşturulan jürilerle belirlendiğini hatırlattı. 
     ''Ama bugüne kadar elde edilen sonuçlar hem bizi, hem ülkemizi tatmin etmedi'' diyen Yener, bu yıl kurumun uzmanlarından oluşan bir ekibin, Türkiye'yi temsil etme görevini ''Türkiye'nin en iyi 3 sesinden biri olan'' Sertab Erener'e verme kararı aldığını anlattı. 
     Erener'in, Demir Demirkan'la yaptığı ortak çalışma sonucu besteyi hazırladığını ve İngilizce seslendirmeye karar verdiğini anlatan Yener, şunları kaydetti 
     ''Bu yıl farklı bir uygulama yaptık. Bu uygulamayla, halkımızın da desteğiyle geçtiğimiz yıllardan daha başarılı bir sonuç alacağımıza inanıyorum. 1999 yılında Eurovision'un şartnamesi değiştirildi ve her ülkenin ulusal dilinde şarkı söylemesi zorunluluğu kaldırıldı. Bundan sonra yarışmaya katılanların yüzde 80'i, yakın komşularımız da dahil dünyada beynelmilel dil olan İngilizce'yi seçtiler ve İngilizce söyleyen ülkelerin derece aldığını gördük. 
     Bizim buradaki tercihimiz öncelikle bir Türk sanatçısına güvendik, tercihi de ona bıraktık. Onun tercihi de kendi düşüncemiz paralelinde olduğu için onay verdik. Bu sene İngilizce denemeye karar verdik.'' 
     
     ''POZİTİF ENERJİYE İHTİYACIM VAR'' 
     Sertab Erener de, TRT'nin Eurovision'da Türkiye'yi temsil etmek üzere kendisini seçmesinin ve güvenmesinin çok gurur verici olduğunu belirtti. 
     Profesyonel müzik kariyeri olan bir sanatçı olarak böyle bir yarışmaya girmesinin kariyeri açısından risk taşıdığını da belirten Erener, ''Ama ben bunu aşacağıma inanıyorum. Bundan sonra sizden gelen pozitif enerjiye ihtiyacım var'' diye konuştu. 
     Erener, bir gazetecinin, ''Türkiye'nin yarışmaya ilk kez tamamen İngilizce bir şarkıyla katıldığını ve bu konuda tartışmalar olduğunu'' hatırlatması üzerine de, şunları söyledi 
     ''Bunun bir tartışma gibi algılanması bana en baştan beri yanlış geldi. Yadsınamayan bazı gerçekler vardır, bu da onlardan biri. Bu bir yarışma ve pop pazarına seslenen bir yarışma. Pop markette bunu tartışmaya hiç gerek yok, esas dil İngilizce'dir. Ricky Martin'inden tutun, tüm sanatçılar ülkelerinde kendi dillerinde albüm yaparlar, dünya pazarına açılmak istediklerinde İngilizce şarkı yaparlar. Büyükelçilerimiz yurtdışına çıktıklarında Türkiye'yi tanıtırken Türkçe değil İngilizce konuşuyor. Şu an daha motive edecek bir noktada olunması gerekirken, böyle algılamaları bir kenara bırakalım diyorum.'' 
     
     HAREM'Lİ KLİP 
     Erener, yarışmanın düzenleneceği kentte geçirilecek 1 haftalık zamanda, Türkiye'nin tanıtımının, Türk gecesi düzenlemekten röportajlar yapmaya kadar çeşitli şekillerde gerçekleştirilebileceğini belirtti. 
     Bir soru üzerine de Erener, şarkının klibinin Topkapı Sarayı'nda Harem Dairesi'ndeki özel izinle açılan Sultan Abdülhamit'in odasında çekildiğini ve gözden düşen, tekrar padişahın gözdesi olmak için de elinden geleni yapan bir cariyenin hikayesini anlattığını kaydetti. 
     Erener, klip boyunca konuşma balonları şeklinde yazılarla harem hakkında bilgi de verileceğini ve klibin, ''Türkiye'nin kadınlara seçme ve seçilme hakkı veren ilk ülke olduğu'' şeklinde bilgilendirici yazıyla sona ereceğini sözlerine ekledi. 
     Letonya'nın Riga kentinde, 4 Mayıs 2003'te yapılacak olan 48. Eurovision Şarkı Yarışması'nda, Türkiye'yi Sertab Erener, ''Everyway that I can'' adlı eserle temsil edecek. 
     





</TEXT>
</DOC>
