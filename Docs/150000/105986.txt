<DOC>
<DOCNO> 105986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/06/guncel/gunz1.html </URL>
<DATE> 2002/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... kısa... 
</HEADLINE>
<TEXT>

     Üçüzlere altın 
     Altan Burgucu 

     Ankara Emniyet Müdürlüğü Ruhsat İşleri biriminde görev yapan Aynur Kalkan’ın geçen hafta Zekai Tahir Burak Hastanesi’nde dünyaya getirdiği biri kız, ikisi erkek üçüzlere, Sosyal Hizmet Dairesi Başkanı Özkan Elgin tarafından birer adet Cumhuriyet altını takıldı. Bebeklerin sağlık durumunun iyi olduğu bildirildi. 
     
     Başkan Yeşil ağırlaştı 
     İSTANBUL Milliyet 

     Gaziosmanpaşa Belediyesi’nin önünde uğradığı silahlı saldırıda yaralanan Belediye Başkanı Mustafa Yeşil, sağlık durumunun ağırlaşması üzerine, dün saat 11.30’da İstanbul Üniversitesi Tıp Fakültesi Hastanesi’ne sevk edildi. Acil Cerrahi Servisi’ne getirilen Başkan Yeşil, hemen ameliyata alındı. 
     
     99 tablo ilanla aranacak 
     Kültür Bakanlığı, 20 yıl önce bakanlığa intikal eden ve yapılan araştırmalarda tespit edilemeyen 99 tablonun bulunması için, sanatseverlerden tablolarla ilgili bir bilgiye ulaşabilmek amacıyla gazetelere ilan verecek. Kayıp tablolar arasında, Hoca Ali Rıza, Eşref Üren ve Hamit Görele gibi büyük ustaların eserleri de bulunuyor. 
     
     Parris Ağrı’ya tırmanıyor 
     ABD’nin eski Ankara Büyükelçisi ve aynı zamanda Amerika’daki Türk Dostları Derneği Başkanı Mark Parris, usta dağcı Ertuğrul Melikoğlu’nun rehberliğinde kutsal kitaplarda yer alan Ağrı Dağı’na tırmanışa başladı. Nuh’un Gemisi’nin bulunduğu, efsaneleri ile ünlü Ağrı Dağı’na ilk kez çıkacak olan Parris, cumartesi zirve yapmayı ve zirvede Türk kahvesi içmeyi hedefliyor. 
     



 GÜNCEL 




















</TEXT>
</DOC>
