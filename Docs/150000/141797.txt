<DOC>
<DOCNO> 141797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/10/son/sondun20.html </URL>
<DATE> 2003/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Wall Street "ABD, Türkiye opsiyonundan vazgeçmedi" 
</HEADLINE>
<TEXT>

     Amerikan finans çevrelerinin gazetesi Wall Street Journal, ABD'nin olası bir Irak savaşı durumunda Türkiye üzerinden ikinci bir cephe açılması fikrinden hiçbir zaman vazgeçmediğini ve Recep Tayyip Erdoğan'ın başbakan olmasının, Amerikan planları lehinde bir gelişme olacağını yazdı. 
     Gazeteye açıklamada bulunan Amerikalı askeri yetkililer, ''Türkiye opsiyonundan hiçbir zaman vazgeçmemiştik'' diye konuştular. Aynı kaynaklar, ''Irak operasyonu başlamadan önce Kuzey Irak'ta bazı birlikler bulunduracaklarını ve bu birliklerin Kürtleri korumak, Kerkük ve Musul'daki petrol kuyularını güvence altına almakla görevli olacaklarını'' ifade ettiler. 
     Bu arada Pentagon'un, Türk limanlarında bulunan ağır malzemenin hava yoluyla Kuzey Irak'a taşınması olasılığını incelemekte olduğu ve bunun Türk parlamentosunun izni olmasa dahi gerçekleştirilmesinin planlandığı gazete tarafından öne sürüldü. 
     Gazetenin haberinde, parlamentonun ilk oylamada tezkereyi reddetmesinin ardındaki en önemli nedenlerden birinin, Washington'un Türkiye'ye, savaştan sonra Kuzey Irak'ta bir Kürt devleti kurulmayacağı yolunda yeterli güvence verememesi olduğu belirtildi. Haberde, ''Ancak şimdi ortada tarafların görüşlerinin birbirine daha fazla yaklaştığına dair belirtiler var'' denildi. 
     ''ABD'nin, Türk askerinin Kuzey Irak'a girmesine karşı çıktığı'' savunulan haberde, Türk basınına dayanılarak, ''Türk askerinin sadece insani amaçlarla ve mülteci akınını önlemek üzere Kuzey Irak'a gireceğinin Kürtler tarafından da anlaşılmasından sonra bu alandaki gerginliğin ortadan kalktığı'' belirtildi. 
     





</TEXT>
</DOC>
