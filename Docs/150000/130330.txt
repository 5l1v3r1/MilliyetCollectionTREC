<DOC>
<DOCNO> 130330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/12/son/sondun01.html </URL>
<DATE> 2003/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Karısını döven Pakistan BM yetkilisi görevini sürdürecek... 
</HEADLINE>
<TEXT>

     ABD'nin, eşini dövmekle suçlanan Pakistan'ın BM Daimi Temsilcisi'nin diplomatik dokunulmazlığının kaldırılmasını istemesi iki ülke arasında diplomatik krize yol açtı. 
     Amerikan makamlarının, şikayet üzerine eşini dövmekle suçlanan Pakistan'ın BM Daimi Temsilcisi Münir Ekrem'in New York'ta yargılanabilmesi için diplomatik dokunulmazlığının kaldırılmasını ya da görevden alınarak ülkesine gönderilmesini istemelerine karşın, Büyükelçi Ekrem, hiçbir yere gitmeyeceğini ve görevini sürdüreceğini açıkladı. 
     Pakistan'ın BM nezdindeki Daimi Temsilcisi Ekrem, ''Hükümetim beni buraya ülkemi temsil etmeye gönderdi ve burada kalmamı istiyor'' diye konuştu. 
     Geçen ay Marijana Mihic isimli kadının şikayeti üzerine eşinin kafasını duvara vurmakla suçlanan Pakistan'ın BM Büyükelçisi Ekrem hakkında New York kentinin Manhattan Bölge Savcılığı dava açmak için ABD Dışişleri Bakanlığı'na başvurdu. 
     Şikayetinin ardından ifade değiştirerek, dayak yediğini söyleyen Mihic'in, aslında düştüğünü ve Ekrem'in kız arkadaşı olduğunu söylemesi dikkat çekti. 
     Pakistan Daimi Temsilcisi'nin görevini sürdüreceğini açıklamasının ardından Amerikan makamlarının takınacağı tutum merakla bekleniyor. 
     





</TEXT>
</DOC>
