<DOC>
<DOCNO> 105886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/05/son/sondun18.html </URL>
<DATE> 2002/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan'da 17 Kasım örgütü'nün tetikçisi teslim oldu... 
</HEADLINE>
<TEXT>

     Yunanistan Emniyet Genel Müdürlüğü Sözcüsü Lefteris İkonomu, 17 Kasım terör örgütünün baştetikçisi Dimitri Kufodinas'un bugün saat 14.35'te Atina Emniyet Müdürlüğü'ne teslim olduğunu açıkladı. 
     İkonomu, yaptığı yazılı açıklamada, derhal tutuklanan Kufodinas'un ifadesinin alınmaya başlandığını kaydetti. 
     Yunanistan Hükümet Sözcüsü Hristos Protopapas, Yunan özel MEGA televizyonuna yaptığı açıklamada, ''17 Kasım imha edilmiştir, ancak halen yanıt bekleyen sorular var'' dedi. Protopapas, Kufodinas'ın kendi arzusuyla teslim olduğunu da kaydetti. 
     Bu arada, Atina Haber Ajansı ANA , polis kaynaklarına dayandırdığı haberinde, ''Lukas'' kod adlı 44 yaşındaki Kufodinas'ın ilk ifadesinde kendisine yöneltilen suçlamaları reddettiğini belirtti. 
     Ajans, Kufodinas'ın polise, olayların ''gerçek gelişimini'' anlatacağını söylediğini de kaydetti. 
     Terör örgütünün yakalanan ve halen Atina Koridalos cezaevinde inşa edilen yüksek güvenlikli özel hücrelerde tutulan 15 üyesi, verdikleri ifadelerde, Kufodinas'un Türkiye'nin Atina Büyükelçiliği Basın Ataşesi Çetin Görgü'nün 7 Ekim 1991 ve Büyükelçilik Müsteşarı Haluk Sipahioğlu'nun 4 Temmuz 1994'te şehit edilmeleri dahil çok sayıda suikast, saldırı ve soygun eylemini planladığını ve bizzat katıldığını belirtmişlerdi. 
     





</TEXT>
</DOC>
