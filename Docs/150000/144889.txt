<DOC>
<DOCNO> 144889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/24/guncel/gun04.html </URL>
<DATE> 2003/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak askeri kolay lokma olmadı... 
</HEADLINE>
<TEXT>

ABD ve İngiliz birliklerine gerilla taktikleriyle direnen Irak ordusu, pek çok noktada müttefiklerin ilerleyişini durdurdu 
     DIŞ HABERLER SERVİSİ 

     Suveyt-Irak sınırını geçerken direnişle karşılaşmayan koalisyon birlikleri, dün güney cephesinde büyük bir askeri başarı sağlayamadı. Irak güçleri, müttefiklerin ele geçirdiklerini iddia ettikleri Umm Kasr kentinde küçük birimler halinde gerilla taktikleri uygulayarak direnirken, Nasıriye’yi önceki gün ele geçiren Amerikan 3. Mekanize Piyade Tümeni, kentin birkaç km ilerisindeki Irak direnişini kıramıyor. Bir diğer koldan Bağdat’a doğru ilerleyen aynı tümene bağlı Amerikan birlikleri de Necef kentini 70 km güneydoğusunda durduruldu. 
     İngiliz ordusundan Yarbay Ben Curry, Umm Kasr’daki Irak askerlerinin üniformalarını çıkararak sivil halkın arasına karıştığını belirtirken çok sayıda Iraklı keskin nişancının kentte stratejik noktalara mevzilendiği bildirildi. Körfez’deki İngiliz birliklerinin komutanı General Brian Burridge de Umm Kasr kentinde, Iraklıların "canla başla, ancak küçük gruplar halinde savaştıklarını" söyledi. 
     
     NECEF’TE TAKILDILAR 
     Müttefiklerin kontrol altına aldıklarını söyledikleri Nasıriye’nin birkaç km kuzeyinde ise 500 kadar Iraklı, tanklar ve havan toplarıyla direniyor. Reuters’in haberine göre bölgedeki ABD deniz piyadeleri önemli kayıplar verdi. 
     ABD birliklerinin Necef’in 70 kilometre güneydoğusunda durduruldukları da dün gelen haberler arasındaydı. Basra kenti çevresinde de dün cılız çatışmalar çıktı. Bu arada AFP, ABD’nin, Bağdat’ın 100 kilometre yakınına kadar ilerlediğini bildirdi. 
     Bu arada Saddam Hüseyin’in doğum yeri olan Tikrit de bombalandı. Bombardımanda 4 kişinin öldüğü, 13 kişinin yaralandığı bildirildi. 
     


GÜNCEL 
























</TEXT>
</DOC>
