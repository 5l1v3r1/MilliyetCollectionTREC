<DOC>
<DOCNO> 100085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/05/son/sondun13.html </URL>
<DATE> 2002/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuzey Kore'de milyonlarca kişi açlık tehdidi altında. 
</HEADLINE>
<TEXT>

     Kuzey Kore'de milyonlarca kişinin açlık tehdidiyle karşı karşıya olduğu bildirildi. 
     Pekin'de açıklama yapan BM genel sekreterinin insani yardımlardan sorumlu yardımcısı Kenzo Oşima, ivedilikle yardım eli uzatılmazsa, milyonlarca Kuzey Koreli'nin açlığın pençesine düşeceği uyarısında bulundu. 
     Kuzey Kore'de çalışan Dünya Gıda Programı ekiplerinin, bu gidişle yakında çok zor tercihlerle karşı karşıya kalacaklarını belirten Oşima, ''Yetkililer, önce kimsesiz çocukların mı, yoksa yaşlıların mı besleneceği sorununu çözmek zorunda kalacaklar. Ek yardım gelmezse, Dünya Gıda Programı Eylül'den sonra nice aç insana yardım eli uzatamaz hale gelecek'' diye konuştu. 
     BM son aylarda Kuzey Kore'ye yardım çağrısını sık sık yineliyor. Kuzey Kore'ye bu yıl 130 bin ton yiyecek yardımı gerekiyor. 
     Yaklaşık 23 milyon nüfusa sahip ülke, 7 yıldır uluslararası yardıma muhtaç durumda bulunuyor. Nüfusun üçte bir kadarı, yabancı yardımıyla yaşıyor. 
     





</TEXT>
</DOC>
