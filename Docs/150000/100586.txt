<DOC>
<DOCNO> 100586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/07/son/sontur02.html </URL>
<DATE> 2002/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İsmail Cem "Bu er meydanında başpehlivan olacağız" 
</HEADLINE>
<TEXT>

     YTP Genel Başkanı İsmail Cem, ''Birçok güçlüğümüz oldu, bunları aşarsak ki aşacağız, biz bu er meydanından başpehlivan olarak ayrılacağız'' dedi. 
     NTV'de Ali Kırca'nın hazırlayıp sunduğu ''Seçim Meydanı'' programına konuk olan Cem, siyasi gelişmelere ilişkin soruları yanıtladı. 
     YTP'nin siyasal yelpazedeki yerini ''çağdaş çoğunluğun iktidarı'' olarak tanımlayan Cem, özellikle bugün toplumda ittifak kurulmaması halinde tek başına dar kapsamlı siyasi hareketin, sorunları çözemeyeceğini söyledi. 
     Cem, ''sağ, sol, merkez'' gibi siyasal tanımların yanlış olduğunu ifade ederek, ''Esnafın, köylünün, emeklinin, memurun, girişimcinin ittifakını gerçekleştirmeye'' yönelik bir parti olduklarını söyledi. 
     İsmail Cem, mesajlarının yüzde 1'ini vermemiş olmalarına rağmen toplumun YTP'nin çıkışını benimsediğini savundu. Türkiye'de parti anlayışlarının bilgi çağıyla birlikte değiştiğini dile getiren Cem, eski zihniyetle Türkiye'nin yönetilemeyeceğini, bunun çağın gereği olduğunu ifade etti. 
     Hükümet konusunun dünyada teknik bir olaya dönüştüğünü kaydeden Cem, ''siyasetin Meclis'te ve Meclis komisyonlarında ağırlıklı olarak yapılması, hükümetin ise bakanlarıyla birlikte teknik görev yapması önerisini'' getirdiklerini anlattı. Cem, ''Hükümet olgusu daha etkili, daha esnek ve hızlı karar veren yapı olmalı'' diye konuştu. 
     
     ''SİYASİ MAGAZİN'' 
     İsmail Cem, Devlet Bakanı Kemal Derviş'in partilerinde yer alıp almayacağına ilişkin bir soru üzerine, Kemal Derviş'in açıklamalarına bir ek yapmak istemediğini söyledi. Cem, ''Sayın Özkan ve Sayın Derviş ile birlikte yola çıkmaya karar verdiğimizde, Derviş'e, 'partiye katılma tarihini siz belirleyin' dedik. Kendisi hem bize hem kamuoyuna açıklamalar yaptı. Buna ek getirmek istemiyorum. Derviş konusu siyasi magazine dönüştürülmeye başlandı'' diye konuştu. 
     İsmail Cem, ''Derviş'in katılımıyla YTP'nin çizgisinin daha da yükseleceğine inandığını'' vurguladı. 
     YTP'ye olan ilginin nedenlerine ilişkin bir soru üzerine, Türkiye'de yenileşmeye ihtiyaç olduğunu ifade eden Cem, yenileşmenin başarılamaması halinde bilgi çağının paylaşılamayacağını savundu. Cem, ''Türkiye'de eskiyle bağın koptuğunu, kendilerinin yenilenmeyi temsil ettikleri için topluma güven verdiklerini'' belirtti. 
     
     ''BAŞPEHLİVAN OLARAK AYRILACAĞIZ'' 
     Cem, 3 Kasım genel seçiminde HADEP ve AK Parti'ye ilişkin endişelerin hatırlatılması üzerine, şunları söyledi 
     ''Siyasette hesaplaşma sandıkta olur. Hukuk her şeyin üstünde. Eğer hukukun diyeceği bir şey varsa biz ona müdahale etmeyiz. Sanki kendimiz hakimmişiz gibi de hukuk konusunda karar vermeyiz. Birçok güçlüğümüz oldu, bunları aşarsak ki aşacağız, biz bu er meydanından başpehlivan olarak ayrılacağız. Biz kendimize güveniyoruz.'' İttifak önerilerinin konuşulduğunu belirten Cem, bunların siyasal kaygı ya da iyi niyetle yapılabileceğini, ancak kendilerine böyle bir öneri gelmediğini bildirdi. 
     
     KOPENHAG ZİRVESİ 
     Meclis'te kabul edilen AB'ye uyum yasalarının hayata geçirilmesi gerektiğine işaret eden Cem, 5 yıllık Dışişleri Bakanlığı görevi sırasında kurduğu kişisel ilişkiler sayesinde Kopenhag Zirvesi'nde Türkiye için en iyi sonucu alacaklarına inandığını ifade etti. Cem, AB üyelik süreciyle birlikte Kıbrıs meselesinin Kopenhag zirvesine kadar çözülebileceğini, KKTC'nin çözüme açık olduğunu dile getirdi. Cem, buna karşılık Türkiye'yi ve Kıbrıs'taki Türk varlığını tehlikeye atacak çözümleri de kabul edemeyeceklerini vurguladı. 
     Üretimsizliği, işsizliği ve eşitsizliği ''Türkiye'nin üç belası'' olarak değerlendiren Cem, tüm dünyada olduğu gibi Türkiye'de de yatırımın desteklenmesinin zorunlu olduğunu kaydetti. Cem, üretimin ve yabancı sermayenin önünü açacak bazı projelerin, Türkiye'de uygulanan ekonomik program için engel olmayacağını savundu. Cem, Türkiye'nin gençleriyle, esnafıyla, çiftçisiyle çok büyük bir potansiyele sahip bulunduğuna dikkati çekerek, bunu dinamik hale getirmenin önemini vurguladı. 
     ''Türkiye'de unutulmuş olanlar var. Bunların üzerinde çok duracağım'' diyen Cem, köylerde, kırsal kesimde ve kentlerin geri kalmış bölgelerindeki bu insanlara karşı hassasiyet gösterilmediğini savundu. Cem, toplumun bu kesiminin de her türlü fırsat eşitliğinden yararlanması gerektiğini vurguladı. 
     İsmail Cem, Meclis'in bundan sonra Seçim Bütçesi için toplanacağını anımsatarak, ''Bunu bazı partilerin seçimden kaçmak için kullanacaklarına ihtimal vermek istemiyorum. Çünkü bazı partiler seçim olayında biraz kaygılı'' diye konuştu. Cem, seçimin yapılması için Meclis'in mutlaka toplanması gerektiğini, aksi takdirde sıkıntı yaşanacağını kaydetti. 
     





</TEXT>
</DOC>
