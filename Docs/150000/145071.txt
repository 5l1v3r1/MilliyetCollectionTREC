<DOC>
<DOCNO> 145071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/24/son/sonspo11.html </URL>
<DATE> 2003/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor'un golcüsü Okan partneri Murat'ı arıyor... 
</HEADLINE>
<TEXT>

     Bursaspor'un başarılı forveti Okan Yılmaz, partneri Murat Sözkesen'in sakatlanmasından sonra, gol yollarındaki etkisini kaybetti. 
     Türkiye liglerinin forvetteki en iyi ikililerinden olan Okan ve Murat, birlikte oynadıkları maçlarda rakip defansların korkulu rüyası oluyor. Ligde attığı 15 golle, gol krallığı yarışında ilk sırada yer alan Okan, bu gollerin büyük çoğunluğunu partneri Murat Sözkesen ile birlikte oynadığı maçlarda attı. 
     Ligin ilk yarısında Murat ile birlikte oynadığı 16 maçta 12 gol atan Okan, devre arası kampında Gençlerbirliği ile oynanan hazırlık maçında Murat'ın ağır sakatlık geçirmesi üzerine suskunluğa büründü. İlk yarıda Murat'ın oynamadığı maçta Altay'a İzmir'de 1 gol atabilen Okan, ikinci yarıdaki Murat'sız 7 maçta ise sadece Samsunspor ve Göztepe maçlarında 1'er gol kaydedebildi. 
     




</TEXT>
</DOC>
