<DOC>
<DOCNO> 108724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/20/son/sontur08.html </URL>
<DATE> 2002/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir can gitti, Emniyet Müdürü polisi uyardı... 
</HEADLINE>
<TEXT>

     Kavacık'ta, Fatih Sultan Mehmet Köprüsü girişindeki akşam trafiğinde, kapkaççı yakalamak için ateş eden polisler, yoldan geçen bir kamyonetin içindeki kadını kaza ile vurup öldürdü. 
     Bir canın boş yere gitmesinden sonra bugün İstanbul Emniyet Müdürü Hasan Özdemir, silah kullanmanın başvurulacak son çare olduğunu belirterek, polisi bu konuda uyardı. 
     Oysa İstanbul'un saat 18 00 sıralarındaki en yoğun trafiğine sahne olan birkaç merkezinden biri de Köprü girişleri... 
     Sıkışmış trafikte bekleyen otomobillere doğru taş bile atılsa birkaç kişinin yaralanacağı kesin iken polisin sorumsuzca silah kullanması herkesi dehşete düşürdü. 
     Emniyet Müdürü Özdemir, teşkilata yayınladığı konuya ilişkin mesajında, meskun mahalde silah kullanmanın uygun olmadığını kaydetti. Silahın başvurulacak en son çare olduğunu ifade eden Özdemir, bir olay olduğunda heyecanlanmadan, soğukkanlı şekilde müdahale edilmesi gerektiğini belirtti. 
     Polisin hukuka uygun hareket etmesi gerektiğinin altını çizen Özdemir, personelden, kendilerine, suçsuz insanlara veya karşı tarafa zarar vermekten kaçınmalarını istedi. 
     Ancak olan bir avukatın yanında sekreter olarak çalışan 31 yaşındaki Semra Kayacan'a oldu. 
     
     BUGÜN TOPRAĞA VERİLDİ 

     Kavacık'ta, polisle, kapkaçta kullanılan çalıntı otomobildeki kişiler arasında çıkan silahlı çatışmada hayatını kaybeden Semra Kayacan'ın cenazesi, ailesi tarafından Adli Tıp Kurumu'ndan alındı. 
     Kayacan'ın annesi Fahriye Kayacan ve kardeşi Özlem Kayacan ile yanında çalıştığı avukat Kamil Göker, cenazeyi almak üzere Adli Tıp Morgu'na geldi. 
     Burada gazetecilerin sorularını yanıtlayan avukat Kamil Göker, Semra Kayacan'ın 31 4 yıldır yanında çalıştığını ve kendi evlerinde kaldığını söyledi. 
     Polisin kendilerini Kavacık Kavşağı'nda durdurduğunu belirten Göker, olayı şöyle anlattı 
     ''Önümüzde ve arkamızda polis arabaları vardı. Sol tarafımdan bir polis geldi ve önümdeki araçtan otomatik bir tüfek çıkarıp mekanizmasını kurdu. Sonra belindeki silahın da mekanizmasını kurarak arkamıza doğru gitti. Daha sonra 6-7 el silah sesi duyduk. Birkaç dakika sonra sağ tarafımızdan beyaz bir araba hızla geçti. Bunun ardından 2 el silah sesi daha duydum. Ama, kimin ateş ettiğini görmedim. Sağıma dönüp baktım, Semra, 'Ağabey, bana bir şey oldu' diyerek sol tarafa doğru düştü. Boynunun sağ tarafından kan aktığını görerek arabadan indim ve oradaki polislere söyledim. Sonra, hemen Özel Erdem Hastanesi'ne gittik. Biraz bekledikten sonra kızın öldüğünü söylediler. Böyle bir şey asla aklıma gelmezdi. Bu kader.'' 
     
     CENAZE, KÜÇÜKSU DERESİ'NE GÖTÜRÜLDÜ 

     Kayacan'ın cenazesi daha sonra Adli Tıp Kurumu Morgu'ndan alınarak, çok sevdiği belirtilen Anadoluhisarı Küçüksu Deresi'ne götürüldü. Derenin kenarına konulan cenaze, burada edilen duanın ardından, yanında çalıştığı Avukat Kamil Göker ve ailesinin Beykoz'daki evlerine getirildi. Daha sonra ambulansa konulan cenaze, toprağa verilmek üzere Ankara'ya yola çıkarıldı. 
     Semra Kayacan'ın kızkardeşi Özlem Kayacan, burada gazetecilerin soruları üzerine, ''Bir trafik polisinin şehrin en işlek yerinde kovboy gibi davranmaması gerekiyordu. Ablamın ölmesinden sorumlu olanlardan şikayetçiyiz'' dedi. 
     Anne Fahriye Kayacan da, uzun süre kızının tabutuna sarılarak ağladı. 
     Semra Kayacan'ın içinde vurulduğu 34 AL 3557 plakalı kamyoneti Avukat Kamil Göker'in kullandığı ve hacizden döndükleri öğrenildi. 
     





</TEXT>
</DOC>
