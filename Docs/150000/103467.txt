<DOC>
<DOCNO> 103467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/23/siyaset/asiy.html </URL>
<DATE> 2002/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul bağrına bastı 
</HEADLINE>
<TEXT>
Cem coşkusu 
Almanya dönüşü İstanbul’da binlerce partilinin karşıladığı YTP lideri, "Atatürk’ün geçtiği yolda gençlerle yola çıkıyoruz" dedi 
     SERHAT OĞUZ, ESRA KURT İstanbul 

     YTP Genel Başkanı İsmail Cem, şova dönüşen İstanbul çıkarmasıyla moral buldu. Almanya’dan dönen Cem’i yüzlerce araçlık konvoyla binlerce partili karşıladı. 
     Atatürk Havalimanı’na saat 13.30’da inen Cem, gezisini değerlendirirken, "Türkiye’yi üç beladan kurtarmak için yola çıktık. İşsizlik, üretimsizlik ve eşitsizlik. Bunları kırmak için Almanya’daydık. Bütün dünyayla el ele olmak için, ancak sadece dünyayla değil, kendi insanımızın yaratıcı gücüne, üretim ve beyin gücüne dayanarak sorunları aşacağız. Atatürk’ün geçtiği yolda gençlerle yola çıkıyoruz. Bunun ilk adımını İstanbul’da atıyoruz" dedi. 
     
     DERVİŞ BİZİM İŞİMİZ DEĞİL 
     YTP lideri Cem, eski Ekonomiden Sorumlu Devlet Bakanı Kemal Derviş’in CHP’ye geçmesiyle ilgili sorulara "O bizim işimiz değil" yanıtını verirken, YTP’nin de aralarında olduğu bazı partilerin seçimi erteleme girişiminde bulunduğu iddialarıyla ilgili olarak, "Yakıştırma yapılıyor" diye konuştu. 
     Şişli Belediye Başkanı Mustafa Sarıgül’ün organize ettiği karşılama töreni ilginç görüntülere sahne oldu. 
     Sabah saatlerinden itibaren yüzlerce araç ve binlerce partili havalimanına akın etti. 
     Üzerlerinde "Yeni Türkiye Gönüllüleri" yazan tişörtlü partililer, ellerinde Cem’in posterleri ve pankartlarla "Başbakan Cem" sloganları attı. VIP Salonu önünde "The Lord of Politics İsmail Cem" yazılı pankart açılırken, diğer yanda davul zurna eşliğinde horon tepildi. Saat 14.00’te bir minibüsün üzerinde hareket eden Cem, havalimanından bir saatte ayrılabildi. 
     
     YOLCULUK 3 SAAT SÜRDÜ 
     Cem, Genel Sekreter İstemihan Talay ile minibisün üzerinden partilileri selamlayıp çiçek attı. 
     Mecidiyeköy’deki il binasına ulaşana dek E - 5 Karayolu boyunca, her ilçenin parti teşkilatı YTP lideri Cem’e ayrı karşılama düzenledi. Partililerin kurban etmek istediği koçlar, Cem’in affıyla canlarını kurtardı. Athena’nın "12 Dev Adam" ve Tarkan’ın "Milli Takım" marşları YTP’nin konvoy şarkıları oldu. 
     Üç saatlik yolculuğun ardından YTP İstanbul İl Merkezi’ne ulaşan Cem, partililere seslendi. 
     Seçimde başarılı olması halinde, çok iyi bir başbakan olacağını belirten Cem, şunları söyledi 
     
     AYRIM YAPMAYACAĞIZ’ 
     "Türkiye geçmişin siyaset anlayışından bıkıp usandı. Türkiye’de un, yağ, şeker her şey mevcut. Bu helvayı en güzel biz yapacağız. Siyasetçiler, halkı gündeme getirince sanki suçmuş gibi, popülizm yapmayın’ deniliyor. Yeni Türkiye, köylünün, unutturulan insanların gençliğin, engellilerin, kadınların, ailenin partisi olacak. İnsanımız için ayrım yapmayacağız. Kızını bale okuluna gönderen de, Kuran kursuna gönderen de bizim insanımızdır. Kimseyle kavga etmeyeceğiz." 
     YTP Genel Başkanı Cem, "İstanbul İstanbul olalı, böyle bir karşılamayı hele yeni bir liderine hiç yapmamıştır" şeklinde konuştu. 
     
Özkan’ın Ankara’da önemli işleri vardı’      Cem’in Türkiye’ye dönüşünde düzenlenen programa katılacağı açıklanan Hüsamet-tin Özkan, İstanbul’a gitmedi. Özkan’a yakın bir kaynak şu açıklamayı yaptı "Ankara’da yürütmesi gereken önemli temasları vardı. İstanbul’a gitmemesinde bir kasıt yok." Seçimin ertelenmesi ve yeni hükümet senaryoları üzerinde bir blok oluşturmak üzere çaba harcayan Özkan, akşam saatle-rinde lojmandaki evinde dinlenmeye çekildi. 
     



 SİYASET 





















</TEXT>
</DOC>
