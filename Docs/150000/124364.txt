<DOC>
<DOCNO> 124364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/13/son/sondun04.html </URL>
<DATE> 2002/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD ekonomi kaptanları değişti 
</HEADLINE>
<TEXT>

     ABD'de Başkan George Walker Bush hükümetinin baş ekonomi danışmanlığına Goldman Sachs yatırım bankasının eski yönetim kurulu başkanı Stephen Friedman atandı. Friedman'ın atamasının Amerikan piyasaları ve dünyanın en büyük borsası konumundaki New York-Wall Street'de rahatlama sağlaması bekleniyor. 
     Friedman, Ulusal Ekonomi Kurulu Başkanı Lawrence Lindsey'in yerine atandı. 
     ABD Başkanı George Walker Bush, Beyaz Saray'daki atama töreninde, ''Friedman, serbest teşebbüsü, ekonomiyi bilen bir kişi'' dedi. 
     İktidardaki Cumhuriyetçi Parti'nin muhafazakar kanadı, Friedman'ın ülke siyasetinde merkezdeki ''Concord Koalisyonu'' ile çalışmasından pek hoşlanmıyor. Friedman'ın Bush'un vergi indirimi yerine ekonomide başka dengeleme siyaseti güdeceği belirtiliyor. Bush hükümeti Friedman'ın vergi indirimi siyasetine kesin bağlı kalacağını belirtti. 
     Bundan önceki Başkan Bill Clinton'ın hükümeti döneminde Hazine Bakanı olan Robert Rubin gibi mucizevi dokunuş getirmesi beklenen Friedman, Rubin ile Goldman Sachs'da 20 yıl birlikte çalıştı. Bu ikili şirketi 1990'ların başlarında beraber yönetti. 
     Hukuk öğrenimini gören Friedman, halen Marsh McLennan Capital şirketinin üst düzey yöneticisi ve Goldman Sachs'ın da sınırlı ortağı. 
     ABD Başkanı George W. Bush için Wall Street dilini konuşan bir ekonomi sözcüsünün gerektiği, bundan önceki ekonomi üst düzey yöneticileri Paul O'Neill ile Lawrence Lindsey'in yatırımcı çevrelerle bağlantısının eksik olduğu yorumu yapılıyordu. 
     Friedman, Amerikan ekonomisi yükselişi geçmediği için menkul kıymetler borsasının istikrarsız olduğu bir zamanda Beyaz Saray ekonomi yönetiminin başına geçti. Friedman'ın tecrübe ve bilgi temelinin Başkan Bush'un ekonomi planlarını oluşturma ve pazarlamada yatırımcıları rahatlatacağı söyleniyor. 
     Friedman ile eskiden ve kısa süre öncesine kadar beraber çalışan yardımcıları, onun ekonomiyi hem mikro hem de makro açılardan çok iyi anladığını, mali piyasaları çok iyi bildiğini ve ekonominin geneliyle nasıl karşılıklı ilişkiye girdiği hususunda keskin anlayış sahibi olduğunu anlatıyor. 
     Friedman'ın fazla göze çarpmayan, alçak gönüllü fakat yoğun konsantrasyon ve odaklanma becerisine sahip olduğu söyleniyor. Beyaz Saray'ın bazı vesilelerle Friedman'a güvenlik ve mali konularda danıştığı, kendisinin dış ilişkiler konularına da yatkın olduğu biliniyor. 
     -HAZİNE BAKANI- ABD Başkanı George Bush, üç gün önce de Hazine Bakanlığı'na John Snow'u atadı. 
     Başkan, geçen hafta cuma günü istifa eden Paul O'Neill'in yerine CSX demiryolu şirketi Başkanı Snow'u atadı. 
     Ford şirketi yönetiminde de görev alan Snow, merkezi Virgina'da olan ve ABD'nin doğu yakasının en büyük demiryolu nakliye şirketi olarak gösterilen CSX şirketinin başkanlığını yürütüyordu. 
     Bush, ekonomideki canlanmayı gerçekleştirememesi yüzünden, cuma günü, sorumlu gördüğü Hazine Bakanı Paul O'Neil ve Ekonomi Danışmanı Lawrence Lindsey'in istifasını almıştı. 
     





</TEXT>
</DOC>
