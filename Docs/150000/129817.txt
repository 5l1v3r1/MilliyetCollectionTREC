<DOC>
<DOCNO> 129817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/09/son/sonspo21.html </URL>
<DATE> 2003/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Süreyya Ayhan İngilizleri çıldırttı... 
</HEADLINE>
<TEXT>

     Süreyya Ayhan'ın Avrupa Atletizm Birliği tarafından "Avrupa'da Yılın Atleti" seçilmesi İngilizler'i sinirlendirdi. 
     Ayhan'ı zirveye taşıyan oylama sistemi, "skandal" olarak değerlendirildi. 
     İngiltere'nin yüksek tirajlı gazetelerinden The Guardian'da Duncan Mackay imzasıyla yer alan haberde, İngiliz uzun mesafe koşucusu Paula Radcliffe'in Avrupa'da Yılın Atleti yarışmasında bir "oylama skandalı" ile Süreyya Ayhan'a yenildiği, bu yüzden de 2002 yılının en önemli ödüllerinin tümünü "süpürme" şansını kaçırdığı öne sürüldü. 
     Kıtada yaşayan 10 bin Türk taraftarın, Türk medyası tarafından yönetilen kampanya sonrasında internet üzerinden yapılan oylamada Ayhan'a oy verdiği, böylece Radcliffe'in ikinci sıraya düştüğü savunuldu. 
     Tüm oyların önce ülkeler tarafından sayıldığı, daha sonra ülkelerde en fazla oyu alan 10 sporcunun sonuç değerlendirmesine alındığı belirtilen yazıda, "Türkler'in coğrafi dağılımı Ayhan için başarı formülü oldu" denildi. 
     Erkekler kategorisinde İngiliz kısa mesafe koşucusu Dwain Chambers'ın ödül aldığı yarışmada Ayhan'ın elde ettiği bu başarının, İngiltere'yi "çifte" ödülden ettiği de vurgulandı. 

     
</TEXT>
</DOC>
