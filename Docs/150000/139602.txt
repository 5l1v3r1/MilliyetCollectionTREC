<DOC>
<DOCNO> 139602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/28/spor/ygokce.html </URL>
<DATE> 2003/02/28/ </DATE>
<TIME>  </TIME>
<AUTHOR> ATTİLA GÖKÇE  </AUTHOR>
<HEADLINE>
Bir masal gecesi 
</HEADLINE>
<TEXT>

     Sıkıntı, öfke ve umutsuzluk yaratan geceyi Pancu’nun yaktığı meşale aydınlattı. Beşiktaş, korner kazanmıştı. Ve o kornerden gelip savunmadan dönen topu öylesine uzaktan ve sert bir solla şutladı ki, artık bunu tutmak olanaksızdı. Bu gol Beşiktaş’ı silkeledi, kendine getirdi. Soyunma odasına da, tribünlere de umut taşıdı. Sıkıntıyla başlayan gece önce masala, sonra kabusa döndü. Lucescu’nun antrenör değeri tartışıladursun, Beşiktaş’ın dünkü ilk üç golünde hep alışılmış ve çalışılmış bir korner sırrı saklıydı. İşte Ronaldo ve Ahmet Dursun’un golleri. İkisi de korner sonrası Ahmet Yıldırım’ın uzak direğe indirdiği güllelerdi. Önce Ronaldo, sonra Ahmet Dursun üzerine düşeni yaptı. Golleri çaktı. Sonra yine masalı başlatan adam Pancu’dan nefis bir asist şov izledik. Genç Romen orta alandan kaptığı topla yıldırım gibi çıktı, savunmanın arkasına koşan İlhan Mansız’a al da at dercesine nefis bir pas verdi. İlhan, tutulamazdı artık. Dördüncü gol şarkılarla geldi. 
     Beşiktaş bu. Ne yapsa Avrupa kupalarındaki tedirgin tarihinden kurtulmakta güçlük çekiyor. İşte bir penaltıyla Dostaler’in, sonra Thomas Hrdlicka’nın golleri. Herkesin yüreği ağzına geldi. Bir üçüncü gol vardı, ama hakem de hakemdi. Ofsayt pozisyonunu gördü, Çekler’e geçit vermedi. Zor gece, önce masal, sonra kabus, sonra da turla bitti. Skor tabelası Kartal’ın şerefiydi. 
     
     



 SPOR 


























</TEXT>
</DOC>
