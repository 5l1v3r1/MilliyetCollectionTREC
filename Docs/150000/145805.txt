<DOC>
<DOCNO> 145805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/27/son/sontur14.html </URL>
<DATE> 2003/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneydoğu'da, ABD askerlerinin bulunduğu merkezlerde bekleyiş 
</HEADLINE>
<TEXT>

     Güneydoğu'da bulunan ABD askerlerinin sessiz bekleyişi sürüyor. 
     Daha önce yoğun bir çalışmanın görüldüğü Batman Havaalanı'nda yol ve zemin çalışması yapan iş makinalarının beklediği görülürken, ABD askerleri için havaalanında 4-5 bin kişiye yetecek şekilde inşa edilmeye başlanan barınağın yapımına da ara verildi. 
     Havaalanında yürütülen 2 haftalık çalışmadan sonra TBMM'de, tezkerenin reddi üzerine çalışmalara ara verilmişti. 
     Öte yandan, Batman Havaalanı ve otellerde bulunan ABD'li asker ve yetkililer bulundukları yerlerin dışına çıkmıyorlar. 
     Şırnak'ın Cizre İlçesi'nde de askeri hareketlilik gözlenmezken, Mardin'in Nusaybin İlçesi'ndeki Küçük Sanayi Sitesi'nden çekilen ABD askerleri, Mardin Organize Sanayi Bölgesi'ndeki hazırlıklarını sürdürüyorlar. 
     Kiraladıkları fabrikaların önlerine kulübe ve kum torbalarından barikat kurdukları görülen ABD askerleri, alana kum taşıyan sivil kamyonları da girişte sıkı bir aramadan geçiriyor. 
     Kiralanan fabrikaların önlerinde ABD askerlerinin yanı sıra Türk askerleri de nöbet tutuyor. Fabrikaların çatılarında makinalı tüfeklerle nöbet tutan ABD askerleri, dürbünlerle sürekli çevreyi gözlüyor. 
     




</TEXT>
</DOC>
