<DOC>
<DOCNO> 142273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/12/son/sonspo24.html </URL>
<DATE> 2003/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş, İtalya'da... 
</HEADLINE>
<TEXT>

p    Beşiktaş, SS Lazio Roma ile yapacağı UEFA Kupası çeyrek final ilk maçı için İtalya'nın başkenti Roma'ya geldi. 
     Yaklaşık 2 saatlik bir yolculuğun ardından Roma yakınlarında özel uçakların iniş yaptığı küçük bir havalimanına inen kafileyi, Türkiye'nin Roma Büyükelçisi Necati Utkan karşıladı. 
     Bu arada kafileyi taşıyan uçağın piste sert bir biçimde inmesi, kafilede tedirginlik yarattı. 
     İniş sonrasında sol tekerden hafif bir duman gelmesi üzerine, uçak bir süre pist kenarında bekletildi. Bu sırada itfaiye araçları uçağın yanına gelirken önemli bir arızanın olmadığı anlaşıldıktan sonra uçak aprona yanaştı. 
     
     DEMİRÖREN ''İYİ BİR SONUÇLA DÖNECEĞİZ'' 

     Beşiktaş Kulübü Asbaşkanı Yıldırım Demirören, eksik futbolcuları olmasına karşın Roma'dan iyi bir sonuç alarak döneceklerini söyledi. 
     Demirören, ligin ikinci yarısından bu yana her maçlarında bazı futbolcularının sakatlık veya hastalık nedeniyle oynayamadığını hatırlatarak, ''Ne olursa olsun kadromuz geniş. Buradan güzel bir sonuç alacağımıza inanıyorum'' dedi. 
     Yönetici İbrahim Altınsay ise çeyrek finale geldikten sonra turu geçmeyi amaçladıklarını, eksikliklerin kendileri için mazeret olmayacağını bildirdi. 
     
     MUHTEMEL 11 

     Beşiktaş, bu akşam maçın yapılacağı Roma Olimpiyat Stadı'nda gerçekleştireceği antrenmanla SS Lazio Roma maçı hazırlıklarını tamamlayacak. 
     Siyah-beyazlılarda, kart cezalısı Zago ile sakatlıkları bulunan İbrahim, Tümer, Bayram ile statü gereği Rumen futbolcu Maldarasanu forma giyemeyecek. 
     Bu arada kafileyle birlikte Roma'ya gelen, ancak ayağındaki ağrıları süren Yasin Sülün'ün, yarınki maçta oynayıp oynamayacağına akşamki antrenman sonrası karar verilecek. 
     Beşiktaş'ın SS Lazio Roma karşısına şu muhtemel 11 ile çıkması bekleniyor 
     Cordoba, Tolga, Ronaldo, Ahmet Yıldırım, Kaan Dobra, Tayfur, Pancu, Guinti, Serdar, İlhan, Ahmet Dursun Sergen . 

     
</TEXT>
</DOC>
