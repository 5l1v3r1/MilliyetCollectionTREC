<DOC>
<DOCNO> 121102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/26/son/sondun20.html </URL>
<DATE> 2002/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman televizyonu "AB çekinceli..." 
</HEADLINE>
<TEXT>

     Alman özel televizyon kanalı 3sat, ''Kandidat Türkei'' Aday Türkiye adlı programda Türkiye'yi tanıttı. 
     Ağırlıklı olarak İstanbul'un anlatıldığı yarım saatlik programda, Roma, Bizans ve Osmanlı İmparatorluğu'nun uzun yıllar başkenti olan İstanbul, ''Türkiye'nin gizli başkenti'' olarak nitelendirildi. 
     İstanbul'un Osmanlı İmparatorluğu döneminde dünyanın en önemli ticaret merkezlerinden biri olduğu hatırlatılan programda, şehirde, aralarında Rumların ve Ermenilerin de bulunduğu birçok farklı kültür ve halktan insanların yaşadığı belirtildi. 
     Türkiye'deki büyük ekonomik krizden sonra yaklaşık 500 bin insanın işsiz kaldığı belirtilen programda, özellikle büyük şehirlerde gençlerin Batılı bir görünüm sergilediği ve gençlerin büyük sorunlarının ise işsizlik olduğu kaydedildi. 
     Antalya'nın da tanıtıldığı programda, turizmin artmasıyla birlikte bu şehirde iş imkanlarının da arttığı belirtildi. İşadamı Talha Görgülü, ''Artık Türkiye'de herkes turizmin önemini anladı. Turizm alanında Yunanistan'ı geçtik. Kültür, tarih ve misafirperverliğimizle İspanya'yı da geçeceğiz'' dedi. 
     Türkiye'de dinin gittikçe artan önemde rol oynadığı belirtilen programda, Atatürk'ün en fazla tartışılan reformunun laiklik olduğu görüşüne yer verildi. Programda, ''buna rağmen AK Parti'nin bile kendini Batı yanlısı gösterdiği ve AB'ye girmek için yoğun çaba harcadığı'' kaydedildi. 
     İnsan hakları ihlalleri yüzünden bir zamanlar eleştirilen Türkiye'de reformların yapıldığı, buna rağmen AB'nin çekinceli davrandığı hatırlatıldı. 
     ANAP Genel Başkanı ve eski Başbakan Yardımcısı Mesut Yılmaz da programda Almanca yaptığı konuşmada, ''AB, Türkiye'ye adaylık statüsü vererek bir Hıristiyan Kulübü olmadığını göstermiştir. Şimdi bu konuda uygulamaya geçilmesini bekliyoruz. Biz de Kopenhag zirvesine kadar reformları tamamlamayı ümit ediyoruz'' dedi. 
     





</TEXT>
</DOC>
