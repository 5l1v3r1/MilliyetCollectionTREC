<DOC>
<DOCNO> 130052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/10/son/sonspo28.html </URL>
<DATE> 2003/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Cansun Yeni yönetim elinden geleni yapıyor... 
</HEADLINE>
<TEXT>

     Galatasaray Kulübü eski başkanlarından Mehmet Cansun, ligin ilk yarısında Galatasaray'ın çok kötü bir performans gösterdiğini söyledi. 
     Radyo Sport'un yayınına katılan Mehmet Cansun, Galatasaray'da yeni yönetimin ve teknik heyetin elinden geleni yapmaya çalıştığını, ancak takımın kötü bir performans sergilediğini kaydedederek, ''Beklediğimiz ve bildiğimiz Galatasaray'dan çok uzak. Ben yine de yapılacak transferlerle birlikte, çok çalışıp istenilen düzeye geleceklerine inanıyorum'' dedi. 
     Galatasaray'da sezon başında transfer edilen birçok yabancı futbolcunun geri gönderilmesi konusuna da değinen Cansun, ''Teknik konulara girmek istemiyorum. Ama gönderildiklerine göre gerçekten yeterli düzeyde değillerdi'' diye konuştu. 
     
     ''ŞAMPİYONLUĞUN EN BÜYÜK ADAYI BEŞİKTAŞ'' 
     Cansun, ligin ilk yarısını 1 maç eksiğine karşın lider kapatan ve UEFA Kupası'nda da 4. tura yükselen Beşiktaş'ın, şampiyonluk için en büyük aday olduğunu savundu. 
     Beşiktaş'ın çok iyi bir kadroya sahip olduğunu belirten Cansun, ''Gerçekten çok iyi bir ekip. Gösterdiği performansla şampiyonluğun en büyük adayı olduğunu kanıtladı. Lucescu'nun kadroya takviye istememesini de normal karşılıyorum. Futbolculara yapılacak ekonomik destekle, motivasyon daha üst düzeye çıkarılabilir'' diye konuştu. 
     Fenerbahçe'nin, sezonun bir diğer şanssız takımı olduğunu ve Ortega gibi bir yıldızdan verim alamadığını ifade eden Cansun, yeni teknik sorumlu Oğuz Çetin'in başarılı olacağına inandığını, bu arada Denizlispor'un da UEFA Kupası'nda büyük işler başardığını sözlerine ekledi. 
     





</TEXT>
</DOC>
