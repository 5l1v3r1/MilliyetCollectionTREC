<DOC>
<DOCNO> 119514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/18/son/sondun16.html </URL>
<DATE> 2002/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'yi AB için kışkırtmak isteyenler var... 
</HEADLINE>
<TEXT>

     AB Komisyonu Sözcüsü Jonathan Faull, Komisyon'un bir üst düzey memurunun ''Financial Times'' gazetesinde yayımlanan mektubundaki görüşlerle mutabık olmadıklarını açıkladı. 
     AB Komisyonu'nun tarım ve kırsal kesimden sorumlu üyesi Franz Fischler'in müsteşarı Corrado Pirzio-Biroli, Financial Times gazetesinde yayımlanan mektubunda, ''Türkiye'nin katılımının, AB'nin sonu olacağını'' savunan Avrupa Konvansiyonu Başkanı Valery Giscard d'Estaing'in görüşlerine katıldığını belirtmişti. 
     Faull, konuya ilişkin açıklamasında, söz konusu mektubun ''izinsiz'' yazıldığını, ''sadece bireysel görüşleri'' yansıttığını ve AB Komisyonu'nun bu görüşleri paylaşmadığını ifade etti. 
     Faull, ''Komisyon'un Türkiye konusunda tavır ve politikasında değişiklik yoktur'' dedi. 
     Sözcü, AB Komisyonu memurlarının basınla temas kuracakları zaman izin almaları gerektiğini de sözlerine ekledi. 
     
     KIŞKIRTMA HAREKETİ 
     Kopenhag zirvesi öncesinde, Türkiye karşıtı grupların ve özellikle Hıristiyan Demokrat çevrelerin, ''kışkırtıcı bir kampanya'' başlatacakları ve ''çok yönden saldırıya geçecekleri'', Brüksel'deki diplomatik gözlemciler tarafından belirtiliyordu. 
     Valery Giscard d'Estaing'in, Fransız Le Monde gazetesine verdiği demecin ''tesadüf olmadığı'' ifade ediliyor ve bu, ''saldırıya yeşil ışık'' olarak nitelendiriliyor. Değişik AB ülkelerinin gazetelerinde, d'Estaing'in görüşlerine destek yorumları yer bulurken, Avrupa Parlamentosu bünyesinde de bu tür açıklamalar görülüyor. 
     Bazı diplomatlar, ''Ortaçağ'ın haçlı silahşörleri tabutlarından çıktılar'' yorumunu yapıyorlar. Bu kişilerin ortak amaçlarının, Türk politikacıları ve kamuoyunu ''kışkırtarak'', Kopenhag zirvesinde ''ipleri koparan tarafın Türkiye olmasını'' hedefledikleri ifade ediliyor. 
     





</TEXT>
</DOC>
