<DOC>
<DOCNO> 133614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/28/son/sondun11.html </URL>
<DATE> 2003/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere Dışişleri Bakanı "Irak asli ihlal içinde" 
</HEADLINE>
<TEXT>

     İngiltere Dışişleri Bakanı Jack Straw, Irak'ın, silahsızlanmasını isteyen BM Güvenlik Konseyi kararlarını ''asli olarak ihlal ettiğini'' ileri sürdü. 
     Straw, bugün BBC Radyosu'na verdiği demeçte, ''Bugün itibarıyla aldığımız haberlere göre, Irak BM Güvenlik Konseyi'nin 1441 sayılı kararının asli olarak ihlali içindedir. Dolayısıyla, bu Irak için çok ciddi bir durum'' dedi. 
     Irak'ın BM silah denetçileriyle daha fazla oynayamayacağı uyarısında bulunan Straw, ''Irak oynadığı oyunu daha da devam ettirebileceğini düşünüyorsa, büyük bir hata yapıyor'' diye konuştu. 
     BM silah denetçilerinin 14 Şubat'ta Güvenlik Konseyi'ne verecekleri yeni raporun, Irak'ın kararlara uyması için son tarih olacağı fikrini reddeden Straw, ''Şu anda ültimatom verilmesinden bahsedilmiyor, ancak bütün bu günler gerçekten de çok önemli'' ifadesini kullandı. 
     Zamanın Irak'ın BM kararlarına uyması zamanı olduğunu kaydeden Straw, BM silah denetçilerinin dün Güvenlik Konseyi'ne sunduğu raporun, Irak'la savaş ihtimalinin eskisine göre daha fazla olduğunu gösterdiğini belirterek, ''Bunun barışçı yollarla çözülmesi şansı her zamankinden daha az'' dedi. 
     Straw, ay başında Irak'la savaş ihtimalinin yüzde 40 olduğunu söylemişti. 
     





</TEXT>
</DOC>
