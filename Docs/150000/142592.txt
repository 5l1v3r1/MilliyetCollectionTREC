<DOC>
<DOCNO> 142592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/14/spor/aspo.html </URL>
<DATE> 2003/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
BU SKOR BİZİ BOZMAZ 1-0 
</HEADLINE>
<TEXT>

Beşiktaş, UEFA Kupası çeyrek final ilk maçında Lazio’ya deplasmanda 1-0 yenildi, ancak tur şansını yitirmedi. İtalyan takımının kötü futbolu rövanş maçı için ümit verdi 
90 dakika      BİLAL MEŞE 

     UEFA Kupası’nda oynamak kolay değil... Ne var ki, bu tip maçlarda rövanş için ille de avantaj sağlayacağım diye takımı korkak oynatmaya da kimsenin hakkı yok. 
     Lucescu bildiğimiz klasik Lucescu... Rumen hoca hem ligde, hem de UEFA Kupası’nda, Beşiktaş’ı sürekli savunma ağırlıklı oynatıyor. Ne kadar savunmaya çekilirsen, o kadar gole davetiye çıkarırsın. Nitekim Lucescu, tek forvetle çıktığı Lazio karşısında, doğrusunu söylemek gerekirse ilk yarıda hem rakibi uyuttu, hem de bizleri 45 dakikalık ilk bölümde Beşiktaş’ın bir tek atağı yoktu dersek inanın abartmış olmayız. Rakibin var mı Vardı, ancak Beşiktaş savunmasını fazla sıkıntıya sokan ahım - şahım kritik pozisyonlar yoktu. Olanlar da ya serbest atışlardan ya da kanatlardan gelen toplardandı. 
     İlhan Mansız’ın maç süresince forvette tek kalması Beşiktaş’ın gol adına en büyük handikapıydı. 
     13. dakikada Chiesa sağdan indi. Altı pasa kesti. Lopez’den önce Cordoba çıkarak bu pozisyonu önledi. 
     19. dakikada arka direkte topla buluşan Lazetic’in yakın mesafeden sert şutu üstten auta gitti. 
     Bu yarıda Beşiktaş Lazio kalesine sadece Sergen ve Pancu ile uzaktan bir şut atabildi. 42. dakikada İlhan Mansız yakaladığı tek pozisyonda ağır kalınca başarılı olamadı. Hepsi o kadar... 
     İkinci yarıda Beşiktaş adına değişen bir şey yoktu. Çok adamla orta alanı kontrol eden Beşiktaş 56. dakikada önce Serdar’ın ardından uyuyan savunmasına teslim oldu. Serdar’ın kısa düşen topuyla buluşan Stankovic meşin yuvarlağı ceza alanına kesti, savunma seyretti, İnzaghi dönerek zor pozisyonda topu filelere gönderdi 1 - 0 
     İnzaghi’nin golünden sonra hücumu düşünen Beşiktaş 66. dakikada İlhan Mansız ile gole çok yaklaştı. Sergen sağdan hareketlenen İlhan’ı kaçırdı. Tecrübeli futbolcu sert vurdu, ancak top üstten az farkla auta gitti. 
     76. dakikada yine Sergen, yine İlhan Mansız’ı sağdan kaçırdı. Golcü futbolcu topu kaleciye nişanlayınca Beşiktaş bir golden daha oldu. 
     Her geçen dakika savunmasına çekilen Beşiktaş 82. dakikada büyük tehlike atlattı. Lopez sağdan indi, altı pasa kesti. Ali Eren ayak koydu. Kısa düşen topu Fiore yakın mesafeden vurdu. Ancak top üstten auta gitti. 
     88. dakikada Lopez, Kartal’ın yüreğini ağzına getirdi. Lopez’in sert şutunu Cordoba önledi. 
     Beşiktaş, Roma’nın Olimpiyat Stadı’ndan yenilmesine karşın umutla çıktı. Rakibi Lazio küçümsenecek bir ekip değil. 4 - 4 - 2 sistemiyle oynayan İtalyan ekibinin en büyük özelliği oyun disiplinini koruması. Ama, Beşiktaş rövanşta Lazio’yu eleyecek güçledir. Bu iddiamızın temelinde yatan, Çizme temsilcisinin dünkü karşılaşmada ortaya koyduğu vasat futboldur. 
     
Engin’in öfkesiSinan Engin, İtalyanlar’ın kendilerini küçümsediğini dile getirdi, "İstanbul’da futbolu ve taraftarı görecekler" dedi 
     Farklı kazanacağız’ 
     LAZİO karşılaşmasının ardından çarpıcı açıklamalar yapan Menajer Sinan Engin, İtalyanlar’a tepki gösterdi. Engin, kendilerini küçümsediklerini iddia ettiği Lazio’ya meydan okudu. Kartal’ın menajeri, "İstanbul’daki maç farklı bitecek. Bu turu ne olursa olsun geçeceğiz. Beşiktaş’ı hafife aldılar. Bunun ne olduğunu İstanbul’a geldikleri zaman iyi anlayacaklar" dedi. 
     
     Futbolu öğreteceğiz’ 
     ENGİN, Lazio karşısında daha iyi bir sonuç h kettiklerini de dile getirdi. Sinan Engin sözlerini şöyle sürdürdü "Tur için avantajlı olan taraf artık biziz. 1 - 0 kötü bir sonuç değil. İstanbul’da mükemmel seyircimizle birlikte neler yapabileceğimizi herkese göstereceğiz. Lazio, İnönü Stadı’nda tribün desteğini de futbolun nasıl oynanmasını gerektiğini de öğrenecek." 
     
Nasıl tur atlar      RÖVANŞTA 1 - 0’lık Beşiktaş galibiyeti maçı uzatmaya götürür. Her türlü beraberlikte ise tur atlayan taraf Lazio olur. İtalyan temsilcisine 1 farklı yenilgiler de yeter. Beşiktaş’ın yarı finale yükselebilmesi için İnönü Stadı’nda güçlü rakibini iki farklı skorlarla devirmesi gerekiyor. 
     
     Göze batanlar 
     RONALDO Her maçta iyi futboluyla öne çıkıyor. Tecrübesi ve soğukkanlılığı onun en büyük avantajı. Dün yine savaştı. 
     AHMET YILDIRIM Sakatlıktan yeni çıktı. İlk on birde oynadı. Savunmada iyiydi. Sağ kulvarda rakibe fazla geçit vermedi. 
     GIUNTI Adam adeta yalan rüzgarı. Ne yaptığı hiç belli değil. Ne oyun kurabiliyor. Ne de mücadele edebiliyor. 
     İLHAN MANSIZ 90 dakika süreyle tek başına oynamanın sıkıntısını çekti. Yalnız kaldı. Bulduğu pozisyonları harcadı. 
     NİYAZİ Futbol adına hiçbir şey yapmadı. Bırakın sağ kulvarı doğru dürüst kullanmayı tüm topları rakibe attı. 
     LOPEZ Forvette oynamasına karşın sahada basmadık yer bırakmadı. Topu rakip alana yıktı, ayağa kullandı. Pozisyon üretti. 
     
     Maçın hakemi 
     İyi yönetti 
     İSPANYOL Mejuto Gonzales maçı genelde iyi yönetti. Doksan dakika yardımcılarıyla uyum içinde olan Gonzales, ev sahibi avantajını ortadan kaldırdı. Faullerde eşit davrandı, kartları da yerindeydi. İkinci 45 dakikada İtalyanlar’ın oyununa düşmedi, gereksiz düşmelere kanmadı. İspanyol hakem böylece tam not aldı. 
     
     Maçın adamı 
     Ayakta kaldı 
     Sergen 90 dakika mükemmel mücadele etti. Kazandığı topları çok iyi kullandı. Beşiktaş’ın sıkıştığı anlarda isabetli paslarıyla arkadaşlarını rahatlattı. İkili mücadelelerde ayakta kaldı. İlhan Mansız’a gollük pozisyonlar hazırladı. Sık sık ileri çıkarak ofansa da destek verdi. 
     
     Maçtan notlar 
     Ahmet’in şansızlığı 
     HAFTA içinde hastalanan ve serum tedavisi gören Ahmet Dursun, ikinci yarıda forma şansı buldu. Rakibiyle girdiği bir mücadeleden sonra yere sert düşünce tecrübeli futbolcunun el parmağında kırılma meydana geldiği tespit edildi. Ahmet Dursun’un bugün röntgen çektireceği açıklandı. 
     
     İtalyanlar’ı şaşırttık 
     İTALYA’DA dün gece Türk gecesi vardı. Laziolu taraftarların beklenen ilgiyi göstermediği maçta gurbetçilerimiz adeta şov yaptı. Türkiye’den giden ve İtalya’da yaşayan yaklaşık bin kişilik Türk grubu, Roma Olimpiyat Stadı’nı adeta inletti. 90 dakika boyunca Beşiktaş’a muhteşem bir destek veren taraftarlar, İtalyanlar’ı bile şaşkına çevirdi. 
     
     Maçtan önce Türkçe uyarı 
     LAZİO Kulübü, karşılaşma öncesinde Türkçe ve İtalyanca anonslar yaptırarak taraftarlara centilmenlik çağrısı yaptı. Karşılaşmadan önce İtalyan polisi iki takım taraftarları arasında güvenlik çemberi oluşturdu. Laf atışmalarının dışında iki takım taraftarları arasında sorun yaşanmadı. 
     
     Eski dost rakip oldu 
     GEÇEN sezon Fenerbahçe forması altında başarılı maçlar çıkaran Lazetic, Beşiktaş’a karşı forma giydi. Lazio’da başarılı günler geçiren Yugoslav futbolcu, karşılaşmadan önce Siyah - Beyazlı oyuncularla hasret giderdi. Tecrübeli oyuncu maç sonunda da Kartal’ın soyunma odasına giderek moral verdi. 
     
     Romalılar’ın Zago’ya ilgisi 
     CEZALI olmasına karşın takımla birlikte Roma’ya giden Zago’ya İtalyan basının büyük ilgisi vardı. Maç günü Lucescu’dan izin alan Brezilyalı futbolcu eski kulübü olan Roma’yı ziyaret etti. Takım arkadaşlarıyla hasret gideren Zago, İtalyan basınına Beşiktaş’ı övgü dolu sözlerle anlattı. 
     



 SPOR 




























</TEXT>
</DOC>
