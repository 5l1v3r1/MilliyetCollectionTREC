<DOC>
<DOCNO> 118357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/12/spor/aspo.html </URL>
<DATE> 2002/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
BEN SADECE BİR İŞÇİYİM 
</HEADLINE>
<TEXT>

Lucescu, İmparator yakıştırmalarına cevap verdi 
     BİLAL MEŞE 

     -Beni sürekli Fatih Terim ile mukayese etmek istiyorsunuz. Ancak ben, Terim’e saygı duyuyorum. 
     -Yıllardır Beşiktaş üçüncü takımdı. Şimdi yavaş yavaş diğerlerini yakalıyoruz. Pozitif bir yoldayız. 
     -Taraftar, uzman ve gazetelerin desteğini almaya başladık. Bunu sonuçlarla bütünleştirmeliyiz. 
     -Fenerbahçe’nin de, Denizli’nin de tur atlamasını istiyorum. Hepimizin şansı var. Çok da güzel olur. 
     
     "Büyük kulübe gidilir" 
     LUCESCU, Avrupa’nın büyük kulüplerinden teklif gelmesi halinde, futbolcuların gitmesinden yana olduğunu da belirtti. Kartal’ın çalıştırıcısı, İlhan’ı örnek vererek, "Bayern Münih’te oynaması hem Türkiye, hem Beşiktaş, hem İlhan, hem de benim için gurur verici olur. Çünkü İlhan örnek alınır. Böyle bir sıçrama sonucu herkes Beşiktaş’a akmaya başlar. Kalmasını isterim. Ama karar onun. Bana fikrimi sormaz. Zira ona güvendiğimi biliyor. Ya yetiştiği yerde daha ileriye gidecek, ya da geleceği farklı yollarda arayacak" diye konuştu. 
     
     "Türkiye’yi seviyorum" 
     RUMEN hoca, mesleğinde çok realist olduğunu ifade etti, "Özel hayatımda ise bunu telafi etmek için romantiğim. Yoksa infilak ederim" dedi. Lucescu, Beşiktaş şarkılarının her zaman çalınmasını istediğini de bildirdi, "Takım otobüsünde bile çalınmalı, oyuncularım ezberlemeli. Galatasaray’da iken bundan çok etkilenmiştim" açıklamasını yaptı. Ünlü çalıştırıcı "Taraftarlar sana ruhlarını teslim ediyorlar, kalplerini gönderiyorlar. Böylelikle kendini önemli hissediyorsun. Bu yüzden Türkleri ve Türkiye’yi çok seviyorum" dedi. 
     
     "Büyük oluyoruz" 
     LUCESCU, kötü bir sonuçta karamsarlığa bürünmediklerini, iyi sonucu da dünyanın en güzel olayı olarak göstermediklerini hatırlattı "Takımla beraber, büyük kulübün büyük yöneticileri olma yolunda ilerliyoruz" yorumunu yaptı. Beşiktaş patronu, şöyle devam etti "Futbol, adama göre oyun veya oyuna göre adamdır. Fikirler değişik insanlardan gelse bile sonunda bir insanla noktalanır. Beşiktaş’ta herkes kendi farklılığını ortaya koymaya çalışıyordu. Şimdi herşey başkana bağlandı. Galatasaray’ın seviyesine geldik. Benim için imparator yakıştırmaları yapılıyor. Oysa ben sadece bir işçiyim." 
     
     "Aynı dili konuşmalı" 
     BEŞİKTAŞLI bir yöneticinin, kendisine "Galatasaray’dayken, kulübede sakince otururdunuz. Beşiktaş’ta ise agresifsiniz. Bu durum ne zaman bitecek ödiye sorduğunu belirten Lucescu şu yanıtı verdi "Yeni bir takımız, istediğim seviyede oyun oynayana kadar bu böyle gidecek." Rumen Teknik Direktör, oyuncularla aynı dili konuşmanın öneminden de söz etti, bu konuda biraz eksiklikleri olduğuna değindi. Kartal’ın hocası, "İyi bir oyuncuyu mükemmel biri yapan antrenör, benim için iyi bir antrenördür" ifadesini de kullandı. 
     
     "Denge çok önemli" 
     SİYAH - Beyazlı ekibin teknik sorumlusu, yorumlarını şu şekilde noktaladı "Tümer’i bekliyoruz. Uzun süre sakattı. Henüz takım oyunu oynamıyor, İlhan gibi. Ama Beşiktaş için çok değerli. Serdar, Kocaeli’de serbest oynuyordu ve göze çarpıyordu. Ama burası Beşiktaş. İbrahim’den çok memnunum, yavaş yavaş değişiyor. Kaan da bitirici hareketlerde bulunmaya başladı. Aslarla, yedekler arasındaki rekabet olumlu yansıyor. Mühim olan dengedir. Türkiye’de hangi alanda olursa olsun dengeye önem verilmiyor." 
     
     "Engin ile sorun yok" 
     "SİNAN Engin ile bir sorunum yok. Karar alma mekanizmasının başına geçmiş olan bir kişi olarak, bütün insanlarla çalışmak ve başarmak zorundayım. Eğer bir anlaşmazlık çıkarsa, bu benim eksikliğimden olur. Ayrıca zeka eksikliğini işaret eder. Yalan, her zaman yüzeye çıkar. Hata yapabiliriz, birşeyi söyleyip, bunu değiştirebiliriz. Yalnızca aptallar değişmezler." 
     
     İlhan onurlu 
     "Oyunun kuruluş aşamasında İlhan en önemli zamanları kaybetti. Onun için tek başına oynuyormuş görüntüsü veriyor. Diğer futbolcularla oyun ilişkileri zayıf. Hazırlık döneminin eksiklerini sahada görüyoruz. Çok onurlu ve gururlu bir kişilik. Onu fizik olarak fazla zorlamak istemiyorum. Tekrar sakatlanmasından korkuyorum." 
     
     "Komünizm bırakmadı" 
     "Futbol oynarken, Bordeaux’ya gidebilirdim, ancak komünistler bırakmadılar. Real Madrid de Dobrin’i, Juvestus da Lituanu’yu istiyordu, sistem onları da bırakmamıştı. Hepsinin futbol hayatı 33 yaşında bitti. Ben de 45 yaşından sonra para kazanmaya başladım. O zamanlar amatördük ve hiçbir şeyim yoktu." 
     
     En avantajlı Fenerbahçe 
     "BENİM için en avantajlı takım Fenerbahçe. Oyun ilişkileri oluşmuş. Yalnızca Ortega’ya göre yeni bir organizasyon bulmak zorundalar. Bu birazcık sorun doğuruyor. Bütün Fenerbahçe seyircisi, sürekli topu Ortega’da görmek istiyor. Ondan dolayı da diğer oyun ilişkilerini biraz hafife alıyorlar." 
     
     Pascal hazır değil 
     "GEÇMİŞTEKİ Pascal Nouma ile şimdiki arasında anormal fark var. Form olarak eski seviyesine gelmesinin zorluğunu biliyor. Kendi durumunu çok iyi değerlendiriyor. Taraftarımız, onun oynamasını istiyor. Fizik olarak hazır değil, onu kaybetmek istemem. Yalnızca Pascal için de takımı feda edemem." 
     
     Amaral içgüdüsel oynuyor 
     "AMARAL içgüdüsel olarak futbol oynuyor. Tayfur taktik açıdan daha iyi. Amaral’la kaybetmemek için sahaya çıkabiliriz. Ama onunla kazanmak hedefiyle oynamak biraz zor. Ancak görevi maçlara göre değişecek. Karşı takım oyunu bir isim üzerine kuruyorsa, onların sistemini bozmak için Amaral’ı oynatabiliriz." 
     



 SPOR 























</TEXT>
</DOC>
