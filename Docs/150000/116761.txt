<DOC>
<DOCNO> 116761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/03/son/sontur25.html </URL>
<DATE> 2002/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Mükkerrer oy kullanan bir kişi yakalandı... 
</HEADLINE>
<TEXT>

     İstanbul'da seçim yasaklarına uymayan, mükerrer oy kullanan ve üzerinde sahte oy pusulası çıkan 6 kişi gözaltına alındı. 
     İstanbul Emniyet Müdürlüğü'nde oluşturulan Seçim Harekat Merkezi'nden alınan bilgiye göre, İP Şişli İlçe Başkanı Hakan Garingil'in, Yunus Emre Lisesi önünde vatandaşların yönlendirildiği yolundaki şikayetini değerlendiren ekipler, ANAP'lı gezici müşahitler Hikmet Öztürk ve Şenol Çukuryurt gözaltına alındı. 
     Bu arada, Bağcılar Ticaret Odası İlköğretim Okulu'nda üzerinde DEHAP bölümüne ''evet'' mührü basılmış 1 adet sahte oy pusulası çıkan Aziz Gün ile Küçükçekmece'deki 2298 sayılı sandıkta kardeşinin yerine oy kullanan, ancak kimliği açıklanmayan 1 kişi de yakalandı. 
     Yine Gaziosmanpaşa'daki 1357 ve 1368 numaralı sandıklarda mükerrer oy kullandıkları anlaşılan 2 kişi daha gözaltına alındı. 
     Gözaltına alınan bu kişiler, ilgili karakollara götürülerek, haklarında yasal işlem başlatıldı. 
     Öte yandan, Gaziosmanpaşa Esentepe İlköğretim Okulu'nda üzerinde DEHAP bölümüne ''evet'' mührü basılmış 35 adet sahte oy pusulasıyla yakalanan Halit Güldür de, İstanbul Terörle Mücadele Şube Müdürlüğü'ndeki sorgusunun ardından ilçe emniyetine gönderildi. 
     
     ADANA'DA DA MÜKERRER OY 

     Adana'nın merkez Seyhan İlçesi ile Niğde'de, başkasının yerine oy kullanmak isteyen 2 kişi gözaltına alındı. 
     Emniyet Müdürlüğü yetkililerinden alınan bilgiye göre, Seyhan İlçesi'nin Denizli Mahallesi Ahmet Çamurdan İlköğretim Okulu'nda, Hatice Erzincanlı adına düzenlenen seçmen kartıyla oy kullanmak isteyen Ş.Ş 16 , görevlilerin ihbarı üzerine yakalandı. 
     Yetkililer, Ş.Ş'nin, sorgulanmak üzere Şehit Özer Özkaya Polis Karakolu'nda gözaltına alındığını ve olayla ilgili olarak Cumhuriyet Savcılığı'nca da inceleme başlatıldığını bildirdiler. 
     Niğde'de, Samsun nüfusuna kayıtlı ve Niğde'de inşaat işçiliği yapan Sami Erol 27 , kendisiyle birlikte çalışan ve Samsun'a dönen arkadaşı Ömer Bilir'in 39 hüviyeti ve seçmen bilgi kağıdını alarak 30 Ağustos İlköğretim Okulu'ndaki 1045 No'lu sandıkta oy kullanmak istedi. 
     Sandık görevlilerinin durumu fark etmeleri üzerine Sami Erol, okulda görevli polislerce gözaltına alındı. Erol'un ifadesi alındıktan sonra adliyeye gönderileceği belirtildi. 
     





</TEXT>
</DOC>
