<DOC>
<DOCNO> 109175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/23/son/sontur13.html </URL>
<DATE> 2002/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
ODTÜ Rektörü'nden küskünlere ''Halktan özür dileyin'' 
</HEADLINE>
<TEXT>

     Orta Doğu Teknik Üniversitesi ODTÜ Rektörü Prof.Dr. Ural Akbulut, yeni akademik yılın açılışında küskün milletvekillerine sert tepki göstererek, seçimlerin ertelenmesi yönündeki çabaların sona erdirilmesi ve bu çabalar içinde olanların halktan özür dilemesi gerektiğini belirtti. 
     ODTÜ 2002-2003 eğitim-öğretim yılını Kongre ve Kültür Merkezi'nde düzenlediği törenle açtı. Törene Rektör Prof.Dr. 
     Ural Akbulut'un yanı sıra Dışişleri Bakanı ve Başbakan Yardımcısı Şükrü Sina Gürel ile çok sayıda öğretim üyesi ve öğrenci katıldı. Klasik müzik dinletisiyle başlayan törende Üniversite'nin 40 yılının anlatıldığı sinevizyon gösterisiyle izlendi. Törende daha sonra Cumhurbaşkanı Ahmet Necdet Sezer'in mesajı okundu. Mesajında, ülkelerin düzeyinin insanlarına sunduğu gönençle ölçüldüğüne dikkat çeken Sezer, üniversitelerin akıl ve bilimin egemenliğinde evrensel değerlerle ulusal değerleri buluşturan ve ülkelerin bulundukları düzeyin üstüne çıkmasını sağlayan bilim yuvaları olduğunu kaydetti. Üniversitelerin sorgulayan, eleştiren bireyler yetiştirmek sorumluluğunda olduğunu belirten Sezer, "Bilgi çağında önlerde yer alınması üniversitelere olacaktır. Türkiye'nin aydınlanma ve çağdaşlaşma çabasının üniversiteler ve üniversite gençliğine bağlıdır" dedi. 
     
     KÜSKÜNLER HALKTAN ÖZÜR DİLEYİN 

     Rektör Prof.Dr. Ural Akbulut da yaptığı konuşmaya Türkiye'nin siyasi gündemindeki konularla başladı. 
     Türkiye'nin bir yandan Şubat 2001 krizinin etkilerinden kurtulmaya, diğer yandan AB'ne girmeye sürecindeki engelleri aşmaya çalıştığına dikkat çeken Rektör Akbulut, bu iki soruna ek olarak bir de son aylarda siyasi bunalımın ortaya çıktığını belirtti. Siyasi bunalımın halkı "ümitsizliğe ittiği"ni ifade eden Akbulut, seçimi erteleme çabalarında bulunanlara sert tepki göstererek, şunları söyledi 
     "Toplumda siyasetçilere olan güven giderek azalmakta iken, son günlerdeki seçimi erteleme çabaları halkımızın sadece siyasetçilere değil, demokrasiye olan inancını da sarsmaktadır. Toplumun ve özellikle üniversite gençliğinin parlamenter demokrasiye olan güveninin artması, ekonomimizin toparlanabilmesi ve Avrupa Birliği'ne giriş sürecinin hızlanabilmesi için seçimleri erteleme çabaları sona erdirilmelidir. Halktan özür dilenmelidir." Akbulut, Türkiye'nin bugünkünden çok daha zor günleri atlatmayı başardığını, bugünkü ekonomik krizi, siyasal bunalımı ve diğer tüm zorlukları da atlatacak güce sahip olduğunu söyledi. Konuşmasına ODTÜ'nün gerçekleştirdiği projeleri anlatarak devam eden Akbulut, öğretim üyelerinin yaşadığı maddi sıkıntılara da dikkat çekti. Akbulut, akademik ve idari personelin gelirlerinin hakettikleri düzeye çıkarılması için son iki yılda önemli girişimler yapıldığını, bunun sonucunda sadece profesör ve birinci derecedeki doçentler için bir artış sağlandığını belirterek, "Diğer mensuplarımızın tümü hakettikleri düzeyde ücret artışı alıncaya kadar girişimlerimiz sürdürülecektir" dedi. 
     
     BAKAN GÜREL "ODTÜ'NÜN ÖZEL BİR YERİ VARDIR" 

     Rektör Akbulut'tan sonra kürsüye çıkan Dışişleri Bakanı Şükrü Sina Gürel ise içinde bulunulan çağda herşeyin bilgi ekseninde belirlendiğini kaydetti. Üretilen bilgi miktarının her gün arttığını, bu sürece uyum sağlamanın ancak gerekli önemin verilmesiyle mümkün olduğunu söyleyen Gürel, "Türkiye'nin gerekli bilgi birikimini sağlamasında üniversitelerin önemi kesindir. ODTÜ bu anlamda çok önemli bir sorumluluk üstlenmiştir. Türkiye'nin hedeflerine ulaşmasında ODTÜ'nün özel bir yeri olduğunu düşünüyorum. 
     ODTÜ ile ne kadar övünsek azdır" dedi. 
     Bilgi üretiminde önemli bir görevi yerine getiren öğretim üyelerinin sıkıntılarını bildiklerini belirten Gürel, sorunların giderilmesi yönünde hükümet olarak ellerinden geleni gösterdiklerini belirtti. Gürel, ekonomik krizin etkilerinin azalmasıyla sorunların giderilmesi yönünde önemli adımların hızlanacağını kaydetti. 
     





</TEXT>
</DOC>
