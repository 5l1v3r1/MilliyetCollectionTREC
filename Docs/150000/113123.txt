<DOC>
<DOCNO> 113123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/15/son/sontur10.html </URL>
<DATE> 2002/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin AB üyeliği İngilizleri böldü 
</HEADLINE>
<TEXT>

     Türkiye'nin AB üyeliği konusunun yarattığı polemik, uluslararası ekonomik çevrelerin etkin gazetesi Financial Times editörüne yazılan mektuplara da yansıdı. 
     Mektuplarda "Türkiye'nin katılımı bir felaket olur" veya "AB'nin Türkiye'ye yaptığı muamele kaygı verici. AB, Türkiye'yi almayarak bulunmaz bir fırsat kaçırıyor" gibi çok farklı görüşler dile getiriliyor. 
     Gazeteye mektup gönderen Dr. Karl Pagac, Türkiye'nin, Brüksel için bir fırsat oluşturduğunu belirtti. AB'ye 10 ülke daha alınması önerisine tepki gösteren Pagac, daha az gelişmiş siyasi ve ekonomik altyapıları olan ülkelerin AB'ye dahil edilmesiyle önemli sorunlar ve gerginliğe davete çıkarıldığını savunarak şunları kaydetti 
     "Daha da kaygı verici olanı ise, Brüksel'in, henüz bir müzakere tarihi verilmemiş olan Türkiye'ye yaptığı muameledir. Türkiye'nin bir NATO üyeliği için yeterince iyi bulunmasına karşın, AB Türkiye'nin adını duymak istemiyor. 
     Bu ise, yanlıştır. Tarih, doğu sınırlarını güvenli kılmanın Avrupa'nın çıkarına olduğunu öğretmeliydi. Ayrıca AB, Türkiye'ye üyelik sağlayarak Orta Doğu'da istikrara katkı yapmak için bulunmaz bir fırsat kaçırıyor." Derek Roper ise mektubunda Türkiye'nin AB'ye katılmasının "bir felaket" olacağını öne sürdü. Türkiye'nin istikrarsız bir ekonomi ve Müslüman bir ülke oluşunun AB'ye alınmaması için "iyi" bir neden olduğunu iddia eden Roper, "Türkiye, Avrupa'nın bir parçası değil ve ABD'nin askeri planlaması olmazsa hiç kimse, AB üyeliğini önermezdi. Katılımı da, ekonomik bir felaket olur ve birçok önemli politika konuları üzerinde anlaşmaya varılmasını imkansız kılar" görüşünü savundu. 
     





</TEXT>
</DOC>
