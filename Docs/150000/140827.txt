<DOC>
<DOCNO> 140827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/05/son/sonspo21.html </URL>
<DATE> 2003/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Terim En büyük sıkıntımız henüz takım olmayı becerememek... 
</HEADLINE>
<TEXT>

     Galatasaray Teknik Direktörü Fatih Terim, yaşadıkları en büyük sıkıntının, henüz takım olmayı becerememek olduğunu söyledi. 
     Florya Metin Oktay Tesisleri'ndeki haftalık olağan basın toplantısına sarı-kırmızılı futbolcular Hasan Şaş ve kaptan Bülent Korkmaz ile katılan Fatih Terim, ''En büyük sıkıntımız, fert olarak kaliteli oyunculara sahip olmamıza rağmen, zaman zaman takım olmayı beceremememiz. Ayrıca bu sezon yediğimiz basit golleri de hiçbir takım kalesinde görmemiştir. Kendisinden formayı almasını beklediğimiz bazı oyucularımızdan ise yeterli verimi alamıyoruz'' dedi. 
     Yeni transferlere yöneltilen eleştirilere de değinen Terim, Xavier'in ilk maçındaki olumlu izlenimin, basında yavaş yavaş tersine döndüğünü kaydederek, ''Her transferden takımı kurtarması bekleniyor. Ama bu bir ekip oyunu. Yorumlarla fazla ilgilenmiyoruz'' dedi. 
     Terim, Fenerbahçe'den alınan Revivo için de, ''Revivo daha çok sorumluluk almalı, daha çok koşmalı. Fiziksel olarak bir kaç hafta içinde istenilen duruma gelir. Lider oyuncular örnek olmak için daha fazla mücadele etmeli'' diye konuştu. 
     Uzun bir aradan sonra Malatyaspor maçında yeniden forma verdiği Hasan Şaş'ın durumuyla ilgili olarak da sarı-kırmızılı teknik adam, ''Hasan iyi olduğu sürece niye oynatmayayım O bizim oyuncumuz. İma edildiği gibi şeyler yok. İlk yarı bir çok maçta görev verdik. İyi olduğu sürece de vermeye devam edeceğiz'' diye konuştu. 
     
     ''DERBİ MAÇI KAZANACAĞIZ'' 
     Terim, tamının Fenerbahçe ile Ali Sami Yen Stadı'nda yapacağı derbi maçı kazanacağına inandığını kaydederek, şöyle konuştu 
     ''Galatasaray takımı kazanmaya hep alıştığı için diğer skorlar futbolcuları biraz sarsabilir. Önümüzde yeni bir imtihan var. Fenerbahçe maçını kazandığımız zaman ligdeki konumumuz daha rahat olabilir. Taraftarlarımız da doğal olarak üzülüyor. Ama futbolun içinde bunların da olduğunu bilecek kadar olgunlar. Biz de onlara en iyisini vermek için uğraşıyoruz. Galatasaray bu derbi maçı Ali Sami Yen Stadı'nda kazanacaktır. Ama kaybetse de sonuna kadar yoluna devam edecektir.'' Türkiye Kupası'nda Malatyaspor'u eleyerek, derbi maçın hazırlıklarına moralli başlamak isterken, bu karşılaşmada 2 oyuncularının cezalı duruma düştüğünü anlatan Terim, eksik oyuncu sıkıntısını her dönem yaşadılarını ve yaşamayı da sürdüreceklerini, kadrodaki diğer futbolcuların ise arkadaşlarının yerine gerekeni yapacaklarına inandığını bildirdi. 
     Terim, umutlarının Ergün'ün derbi maça yetişmesi olduğunu ve bu oyuncuyu da çok istekli gördüklerini sözlerine ekledi. 
     





</TEXT>
</DOC>
