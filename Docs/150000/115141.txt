<DOC>
<DOCNO> 115141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/26/dunya/adun.html </URL>
<DATE> 2002/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Moskova çaresiz 
</HEADLINE>
<TEXT>

Rus yönetimi, tiyatroda 700 kişiyi rehin tutan Çeçen teröristlere karşı ne yapacağını şaşırdı. Operasyonu göze alamayan Ruslar, Çeçenlere, rehineleri bırakın, serbestçe gidin’ dedi 
     CENK BAŞLAMIŞ Moskova 

     Rusya, bir tiyatroyu üç gündür işgal altında tutan eylemcilere ellerindeki rehineleri serbest bırakmaları koşuluyla can güvenliği garantisi verdi. 
     Sayıları 40 - 50 civarında olduğu sanılan saldırganlar ise, isteklerinin kabul edilmemesi halinde bugün Türkiye saatiyle 05.00’ten itibaren rehineleri öldürmeye başlayacaklarını açıkladı. Baskını düzenleyenler, Rusya’nın Çeçenistan’daki savaşı durdurmasını istemiş ve bir hafta süre vermişti. Saldırganlarla yapılan görüşmelere katılan Sergey Govohurin ise, rehinelerin öldürülmesine her an başlanabileceği izlenimi edindiğini bildirdi. 
     
     Türkiye’ye de danışıldı 
     Federal Güvenlik Servisi FSB Başkanı Nikolay Patruşev, Devlet Başkanı Vladimir Putin’le görüşmesinden sonra yaptığı açıklamada, "Eğer teröristler rehineleri bırakırsa, onlara can güvenliği garantisi veriyoruz’’dedi. Putin, yabancı ülkelerin gizli servislerinin benzer durumlarda izlediği taktiklerle ilgili olarak araştırma yapılması talimatı verdi. Akşam saatlerinde de FSB’de, aralarında Türkiye’nin de bulunduğu 29 ülkenin gizli servisinin Moskova temsilcileriyle bir toplantı yapıldı. İçişleri Bakan Yardımcısı Vladimir Vasilyev ise, rehinelerin serbest bırakılması amacıyla Çeçenistan Başkanı Aslan Mashadov’la temas kurmaya çalıştıklarını söyledi. 
     İnguş Cumhuriyeti’nin eski Devlet Başkanı Ruslan Auşev, dün eski Başbakan Yevgeni Primakov’la beraber 1.5 saat süreyle tiyatro binasında görüştüğü teröristlerin, Putin’in temsilcisiyle buluşmak istediklerini bildirdi. Primakov ise, dışarı çıktığında, Çeçenlerle görüşme girişimi hakkında açıklamada bulunmadı. Primakov, "11 Eylül’den Sonra Dünya" adlı kitabında, Çeçenistan’a özel bir bölge statüsü verilmesini önermişti. 
     
     19 rehine serbest 
     Çarşamba gecesinden bu yana tiyatro binasında bulunan eylemciler, dün sekizi çocuk, dördü de Azerbaycan vatandaşı toplam 19 rehineyi serbest bıraktı. İki ton patlayıcı yerleştirildiği ileri sürülen binada 700 civarında rehine bulunuyor. 
     Moskova’nın merkezinde baskın düzenlenmesi ve rehine bunalımı, 2000 yılında Çeçen savaşını başlatan lider olarak Rus halkının sempatisini kazanan Devlet Başkanı Putin’i zor durumda bıraktı. Çeçenlere karşı her zaman sertlik yanlısı tutum sergilenmesini savunan Putin, eylemcilerin isteğini kabul ederek Çeçenistan’daki savaşı durdurma kararı alırsa, ağır bir siyasi bedel ödemek zorunda kalacak. Ancak, tiyatro binasına baskın düzenlenmesi ve sonucunda sivillerin ölmesi durumunda Putin’in ödeyeceği bedel daha da ağır olacak. 
     
Nefesler tutuldu      Rus NTV kanalı muhabirleri, önceki gece tiyatro binasına girerek teröristlerle rehineleri görüntülemeyi başardı. Görüntülerde, baskıncıların lideri Movsar Barayev ve kadın teröristler yer alıyor. Çarşaflı kadın teröristlerin üzerlerinde, patlayıcı olduğu izlenimi veren paketler bulunuyor. Diğer teröristlerin tersine maskesi bulunmayan Barayev, muhabirlerle sakin bir şekilde konuştu. Görüntülerde, günlerdir yaşamla ölüm arasındaki ince çizgide bulunan rehineler de yer alıyor. Bina içinde bunlar yaşanırken, dışarıda ise güvenlik kuvvetleri elleri tetikte bekliyor. Çevre binaların çatılarında keskin nişancılar görev yapıyor. 
     



 DÜNYA 












</TEXT>
</DOC>
