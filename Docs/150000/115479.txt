<DOC>
<DOCNO> 115479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/27/son/sontur06.html </URL>
<DATE> 2002/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Fabrika gibi okul... 
</HEADLINE>
<TEXT>

     Kayseri Seyyid Burhaneddin Endüstri Meslek Lisesi, mobilya, döşeme, metal, matbaa ve bilgisayar alanlarında yılda ortalama 2.5 trilyon liralık üretim yaparak ülke ekonomisine katkı sağlıyor. 
     Alınan bilgiye göre, 1979 yılında Endüstri Pratik Sanat Okulu adıyla kurulan okulun adı, 1993'te Seyyid Burhaneddin Endüstri Meslek Lisesi olarak değiştirildi. 
     Adeta ''fabrika'' gibi faaliyet gösteren okulda bilgisayar, döşeme, elektrik, elektronik, matbaa, metal, mobilya, dekorasyon ve tesviye bölümlerinde 71'i kız, 684 öğrenci öğrenim görüyor. Öğrenciler, hem meslek öğreniyorlar hem de üretim yaparak, ülke ekonomisine katkı sağlıyorlar. 
     Okulda üretilen sıra, masa, mutfak dolabı, vestiyer, genç odası takımı, ortopedik yataklar, kanepe, koltuk, oturma grupları, sandalye, kapı, pencere gibi ürünler, resmi protokollerle okullar ve Milli Eğitim Müdürlükleri'ne bağlı sosyal tesisler başta olmak üzere bazı kamu kurum ve kuruluşları ile özel sektöre satılıyor. Okulda ayrıca, davetiye, kitap, broşür ve dergi gibi her türlü baskı işleri ile bilgisayar montajı da yapılıyor. 
     
     30 BİN LİRALIK SERMAYE İLE YOLA ÇIKILDI 
     İl Milli Eğitim Müdürü Osman Nuri Gülay, A.A muhabirine yaptığı açıklamada, 1980 yılında Milli Eğitim Bakanlığı'nın okula gönderdiği 30 bin liralık sermaye ile üretime başlandığını anlattı. 
     Teknik donanımlarını yenileyerek üretimlerini artırdıklarını ifade eden Gülay, şunları söyledi 
     ''1992-1993 eğitim döneminde mobilya-dekorasyon ve metal bölümünün açılmasıyla üretime bu alanda ağırlık verdik. Kriz dönemlerinde bile büyük oranda üretim yaptık. 4 yıl önce sermayesi 100 milyon liraya çıkarılan okulumuzda üretim, döner sermayede biriken parayla yapılıyor. Okulumuz geçen yıl 2 trilyon 605 milyar liralık üretim yapmıştır. Bu yıl da yaklaşık aynı oranda sipariş aldık. Okulumuz, bu yılın ilk 9 ayındaki üretimle Hazine'ye peşin 133.4 miyar lira gelir vergisi, 29.1 milyar lira KDV ve Sosyal Hizmetler Çocuk Esirgeme payı olarak da 13 milyar lira ödemiştir.'' 
     
     ÖĞRENCİLERE EK GELİR İMKANI 
     Okuldaki üretimin öğrenci, teknisyen ve teknik öğretmenler tarafından yapıldığını kaydeden Gülay, isteyen öğrencilerin dersleri olmadığı zamanlarda, hafta sonlarında ve yaz tatillerinde okulda çalışabildiklerini, öğrencilere saat ücreti olarak 850 bin lira ödendiğini bildirdi. 
     Ürünleri Türkiye çapında pazarlayan okulun geçen yıl montajladığı 1728 bilgisayar, 55 ildeki Milli Eğitim Müdürlükleri ve okullara gönderildi. Okul ayrıca, son 3 yıldır Tunceli Milli Eğitim Müdürlüğü'ne bağlı tüm okul ve tesislerin her türlü ihtiyacını karşılıyor. 
     





</TEXT>
</DOC>
