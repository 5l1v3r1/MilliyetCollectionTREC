<DOC>
<DOCNO> 101516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/13/dunya/dun01.html </URL>
<DATE> 2002/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Newsweek’ten şok iddia 
</HEADLINE>
<TEXT>
2. hedef Tahran 
ABD Başkanı Bush’un Ortadoğu’ya demokrasi getirmek üzere bazı rejimleri askeri yolla değiştirmeye hazırlandığı öne sürüldü. Buna göre, Irak’tan sonra sırada İran var 
     DIŞ HABERLER SERVİSİ 

     ABD Başkanı George W. Bush’un "Arap ve İslam dünyasına demokrasiyi getirme kararlılığında olduğu ve bu amaçla gerekirse bir dizi ülkenin rejimini askeri yoldan değiştirmeye hazırlandığı" iddia edildi. 
     İyi haber alan Amerikan medyası, ABD’nin rejim değiştirme operasyonunu Irak’ın ardından İran, Suriye, Suudi Arabistan ve hatta Mısır’a kadar genişletebileceğini telaffuz etmeye başladı. 
     Amerikan haber dergisi Newsweek, Bush’un rejim değiştirme stratejisinin, "kamuoyuna ilan edilenden çok daha geniş kapsamlı olduğunu" ve sadece Irak lideri Saddam Hüseyin’i safdışı etmekle yetinilmeyeceğini ileri sürdü. 
     
     Erkek olan Tahran’a girer 
     Derginin haberine göre, Saddam Hüseyin’e artık gitti gözüyle bakılabilir. Bush, Saddam’ın ardından Filistin lideri Yaser Arafat’ın safdışı edilmesini istiyor. Ancak Amerikan düşünce kuruluşları, Bush’un bununla da yetinmeyeceğini ve hedefleri arasında İran ve Suudi Arabistan’ın da bulunduğu görüşünde. 
     Dergiye açıklamada bulunan üst düzey bir İngiliz yetkili, "Bağdat’a herkes gider erkek olan ise Tahran’a gider" ifadesini kullandı. 
     
     Ortadoğu haritası değişecek 
     Dergi, Bush’un Savunma Politikası Kurulu Başkanı Richard Perle’ün, Suudi rejimini bertaraf etme konusunda brifing vermek üzere bir Fransız danışmanı davet ettiğini, ancak olayın basına yansıması üzerine bu planın yalanlandığını bildirdi. 
     Haberde, İran ve Suudi Arabistan’dan sonra sıranın Suriye ve hatta Mısır’a geleceği, bunlara Kuzey Kore’nin de eklenebileceği iddiasına yer verildi. 
     Newsweek, Bush’un Ortadoğu’nun haritasını yenilemeye yönelik planları konusunda İngiltere Başbakanı Tony Blair’in bile şaşırdığını belirtti. 
     



 DÜNYA 











</TEXT>
</DOC>
