<DOC>
<DOCNO> 123170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/07/son/sonspo03.html </URL>
<DATE> 2002/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Emre, İtalyan basınına seslendi Okan'a ve bana güvenin 
</HEADLINE>
<TEXT>

     FC Inter takımın milli futbolcusu Emre Belözoğlu, La Gazzetta dello Sport Gazetesi'nde bugün yayınlanan demecinde, kendisine ve Okan'a güvenilmesi gerektiğini söyledi. 
     FC Inter takımının yıldız futbolculardan kurulu olduğunu ve forma savaşının her zaman olacağını kaydeden Emre, İtalyan gazetecilere seslenerek, ''Arada sırada dışarıda kalmak doğal. Kulübede oturduğum zaman beni polemik yaratacak gibi asla hissettiremeyeceksiniz. İtalya'daki durumla Türkiye'deki durumun farklı olduğunu çok iyi biliyorum. Teknik direktör Hector Cuper'e tam olarak güveniyorum ve seçimine saygı gösteriyorum'' dedi. 
     Arjantinli teknik adamın kendisine güven vermesinin iyi futbol oynamasında önemli bir faktör olarak gösteren Emre, ''Dünya Kupası'ndan önce benimle konuşup bana moral veriyordu. Bana her zaman Rahat ol, iyi olduğun zaman ben seni düşünüyorum dedi. Bu sözler özellikle kötü anlarda çok önemli'' açıklamasında bulundu. 
     22 yaşındaki genç futbolcu, FC Inter'i seçme nedenini, ''Türkiye'de basketbolu çok seviyorlar. Inter benin NBA'im. Inter'e gelmeden önce özellikle İngiliz takımlarından bana çok teklif geldi. Ama ben Inter'i seçtim çünkü gerçek şampiyon yalnızca İtalya'da olunuyor'' diye açıkladı. 
     Emre, Okan ile ilgili bir soruya da, ''Küçükken benin idolüm Okan'dı ve her zaman o kaldı. Siz onu şimdi keşfediyorsunuz ama Türkiye'de her zaman en iyilerinden biri oldu'' yanıtını verdi. 
     Öte yandan FC Inter'de 6-7 yıldız futbolcunun olduğunu ve topla oynadıklarında seyircileri büyülediklerini savunan Türk futbolcu, ''Milan ve Juventus dahil kimseden aşağıda değiliz. Herşeyden önce fiziksel açıdan olsun taktik açıdan olsun çok iyi savunma yapıyoruz. Biz sahaya her zaman rakibimizi gözönüne almadan kendi oyunumuzu oynamaya inmeliyiz. Bu yıl şampiyonluğu istiyorum'' dedi. 
     Emre, geçen yıl şampiyonluğu son anda SS Lazio'ya yitirmelerini halen içine sindiremediğini belirtip, bu yıl en zorlu rakiplerinin yine SS Lazio olacağını sözlerine ekledi. 
     





</TEXT>
</DOC>
