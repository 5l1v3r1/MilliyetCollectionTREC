<DOC>
<DOCNO> 100362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/06/son/sontur02.html </URL>
<DATE> 2002/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP ittifak arayışlarını ''abesle iştigal'' olarak görüyor... 
</HEADLINE>
<TEXT>

     MHP Genel Başkan Yardımcısı Şevket Bülent Yahnici, seçim tarihi belirlendikten ve Yüksek Seçim Kurulu hazırlıklara başladıktan sonra Seçim Kanunu ile Siyasi Partiler Kanunu'nu değiştirmenin ''abesle iştigal etmek olduğunu'' söyledi. 
     MHP Başkanlık Divanı, Genel Başkan Devlet Bahçeli başkanlığında parti genel merkezinde toplandı. Yaklaşık 1 saat süren toplantının ardından Yahnici, gazetecilere açıklama yaptı. 
     Yahnici, toplantıda 7 Ağustos-3 Kasım 2002 tarihleri arasında 83 gün sürecek seçim takvimi sürecinde yapılması gerekenleri görüştüklerini ifade etti. Yahnici, bu konuyu görüşmek üzere, milletvekillerini ve il başkanlarını Merkez Yönetim Kurulu toplantısına çağıracaklarını belirterek, toplantıyı bu hafta içinde gerçekleştirmeyi hedeflediklerini kaydetti. 
     Yahnici, ''Merkez Yönetim Kurulu yapma gereği var. Çünkü Merkez Yönetim Kurulu toplantısı sayesinde Yüksek Seçim Kurulu'na aday tespitiyle ilgili konuyu resmi olarak bildirme imkanımız doğacak'' dedi. 
     
     KANUN DEĞİŞİKLİKLERİ 

     Gündeme ilişkin bazı konulara da değinen Yahnici, seçimin 3 Kasım'da yapılacağına işaret ederek, ''Seçim Kanunu'nu değiştirmek yönünde bir gayret görülüyor. Seçim günü tespit edildikten sonra Seçim Kanunu'nu değiştirme gayretlerinin çok doğru olmadığı inancındayız'' diye konuştu. 
     Seçim Kanunu'yla ilgili değişiklik tekliflerinin, parlamentoda ve parlamento dışında sürekli dile getirildiğini belirten Yahnici, kendilerinin, bu değişikliklerin seçim gündeme gelmeden yapılması konusunda açıklamaları bulunduğunu anlattı. 
     Yahnici, konuşmasını şöyle sürdürdü 
     ''Fakat her ne hikmetse, partilerarası uyum komisyonu, Danışma Kurulu veya Anayasa Komisyonu'na bu konular götürülüp değiştirelim yönünde bir gayrete bu parlamento girmedi. Şimdi o gayretlerden uzak duran siyasi partilerin birtakım görüşmelerle, anlaşmalarla, değişiklikten bahsettiklerini görüyoruz. Biz bunun, şu anda mümkün olmadığı inancında olduğumuzu müteakip kereler beyan ettik. Görüşümüz bu yöndedir. Seçim kararı alınmıştır. Seçim tarihi tespit edilmiştir. Böyle bir konumda Seçim Kanunu değişikliğinden veya Siyasi Partiler Kanunu'nun değişikliğinden bahsetmek abesle iştigaldir.'' 
     
     SEÇİM İTTİFAKI 

     İttifakla ilgili tartışmalara da değinen Yahnici, şunları kaydetti 
     ''İttifak konusunu Türkiye'de ilk defa gerçekleştiren siyasi hareket, belki de MHP'dir. 1991 yılında Refah Partisi, Milliyetçi Çalışma Partisi ve Islahatçı Demokrat Parti bir ittifak yapmak suretiyle seçimlere girmişti. Ama bu ittifak yasal değildi. Bunun çok sağlıklı işlemediğini, partiler arasında hangi problemlerin yaşandığını yaşayan bilir, damdan düşen bilir. Biz onu çok iyi biliyoruz. Çok sağlıklı işleyebilecek bir yol olmadığını biliyoruz. Kaldı ki, şu anda bu tür ittifak arayışına gidilse çok doğru ve sağlıklı olmayacağı inancındayız. Bunun bir yasal çerçeveye oturtulması noktasında Sayın Genel Başkanımızın çok açık yaklaşımları ve çağrıları oldu zamanında.'' Şimdi Fransa modelinden bahsedildiğini ifade eden Yahnici, bunu ilk defa MHP Genel Başkanı Devlet Bahçeli'nin dile getirdiğini ve '', İttifaklar kanunla düzenlenmelidir'' görüşünü açıkladığını kaydetti. Yahnici, bu noktada aynı şeyi söylediklerini belirterek, ''Seçim tarihi belli olduktan sonra, YSK tarafından hazırlıklar başladıktan sonra, böylesi ittifak arayışlarının yine abesle iştigal olduğu inancındayız. Fransa'dan model getirmeye gerek yoktur'' diye konuştu. 
     
     SEÇİM HARCAMALARI 

     DYP Genel Başkanı Tansu Çiller'in, ''Seçim harcamalarının saydamlığının sağlanması ve bu konuda bir kanuni düzenlemeye gidilmesini istediğini'' kaydeden Yahnici, şöyle konuştu 
     ''Bu konuda bugün de bir demeç vermişler. İsim vermemiş ama kastının MHP olduğu anlaşılan bir demeç. Büyük binalar yapılıyor, bu binaların hesabı incelenmeli şeklinde bir demeç. Eğer kastı MHP ise, şu anda kendi öz parasıyla bina yaptırmakta olan bir parti varsa o da MHP olduğu için söylüyorum, biz MHP genel merkezini kaynağı belli bir parayla yapıyoruz. Bu paranın kaynağı bellidir, Hazine yardımıdır. Hazine yardımı son kuruşuna kadar Anayasa Mahkemesi denetimine tabidir. 
     MHP'nin hesapları zaten normal olarak, yasal olarak denetime tabidir. Özel bir denetim istenirse, isimlerinin kendileri tarafından belirleneceği denetçilere MHP'nin hesaplarını sonuna kadar açarız ama aynı şeyi bizim tarafımızdan belirlenecek denetçiler de kendi hesaplarını incelesin diye teklifimiz olur. 
     Bunun söylenmesi yanlış bir ifadedir. Bir yanda resmi Hazine yardımı veya bir partinin kasasına resmi olarak giren para, öbür tarafta içinde ne olduğu beli olmayan kara kutular. Senelerce Türk demokrasisi bu kara kutularla seçimleri geçirdi. MHP'nin hesabında kara kutu hesabı yoktur.'' 
     
     SORULAR 

     Gazetecilerin sorularını da yanıtlayan Yahnici, DSP Grup Başkanvekili Emrehan Halıcı'nın, Devlet Bakanı Kemal Derviş ile ilgili açıklamalarını nasıl değerlendirdiklerinin sorulması üzerine şunları söyledi 
     ''Geç kalmış bir çağrı. Biz o çağrıyı çok evvel yaptık. Çok da polemiklere yol açıldı. Yanlışlığı ifade ettik. Artık seçime gidiliyor. Bir başka siyasi hareketin içinde yer alacağını ilan etmiş veya ilan edecek bir kişinin bu hükümetin içinde bakan olarak devamı zor bir hadisedir. Ben dışardan bir kişi olarak bunun zor olduğunu söylüyorum. Herhalde bu zorluğu Sayın Derviş de takdir edecek bir-iki güne kadar. Ya da DSP'ye gider aslanlar gibi DSP'nin bakanı olarak 3 Kasım'a kadar devam eder, onu bilemem. Bir karar verse... CHP mi, DSP mi, yeni oluşum mu, ANAP mı, sosyal liberal geniş tabanlı ittifak mı bir karar vermesi lazım. Ama seçim geliyor, kararı 4 Kasım'a kalmasın.'' Yahnici, MHP'de aday belirleme yöntemi konusunda bir netlik ortaya çıkıp çıkmadığı sorusu üzerine, ''Kendi aramızda konuştuk. Bir netlik oluşması için Merkez Yönetim Kurulu'nun karar vermesi lazım. Merkez Yönetim Kurulu'nu toplamak suretiyle bildirimimizi sunacağız'' dedi. 
     





</TEXT>
</DOC>
