<DOC>
<DOCNO> 143759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/20/guncel/gun14.html </URL>
<DATE> 2003/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Havaalanları kapalı 
</HEADLINE>
<TEXT>

     ABDULLAH KARAKUŞ 

     AKP hükümetiyle ABD yönetimi arasında önceki gece sabah saatlerine kadar havaalanı pazarlığı yapıldı. Hava sahasını kullanma talebinde bulunan ABD, verilen iznin sadece uçakların transit geçişi içermemesini, iki havalanına da iniş izni verilmesini istedi. Hükümetse, "Hava sahamızı sadece transit geçiş için açabiliriz" yanıtı verdi. 
     ABD Dışişleri Bakanı Colin Powell, Dışişleri Bakanı Abdullah Gül’e "Hava sahanızı açmanız gerekiyor. Ancak sadece hava sahanızı açmanız yeterli değil. Aynı zamanda iki havaalanınızı da gelen uçakların kullanımına açmanızı talep ediyoruz" dedi. Konuyu Erdoğan’la görüşen Gül, ABD’nin Mardin ve Diyarbakır havaalanları üzerinde durduğunu kaydetti. Türkiye’nin yanıtını Powell ile ikinci görüşmesinde veren Gül, "Hava sahamızı sadece transit geçiş için açabiliriz. Veya eski tezkereyi getiririz, eski anlaşmalar geçerli olur" dedi. Powell’ın da hükümetten tekrar düşünmesini istediği ve tezkeredeki gecikmenin bundan kaynaklandığı kaydedildi. 
     
Dolaylı’ doğrulama      Dışişleri Bakanlığı, İncirlik Üssü’nde bekletilen uçakla ilgili açıklamasında, "krize ilişkin somut ifadeler" kullanmaktan kaçındı. Açıklamada, Afganistan’a giden ABD uçaklarının "kendi misyonları çerçevesindeki faaliyetlerine" kısıtlama getirilmediği bildirilirken, İncirlik’teki uçağa ilişkin bilgi vermedi. Genelkurmay açıklamasında da "Basında, Türkiye’nin Afganistan’a yönelik ABD uçaklarına hava sahasını kapattığı şeklinde haberlere yer verilmiştir. Bu haber gerçeği yansıtmamaktadır" denildi. 
     
İskenderun Limanı’na ABD sevkıyatı durdu      HATAY DHA 

     ABD, İskenderun Limanı’na gemilerle getirdiği askeri araç ve malzemelerin sevkıyatını 6 Mart’tan bu yana ilk kez durdurdu. ABD, dün sevkıyat için Türk yetkililerden talepte bulunmadı. İskenderun Deniz İkmal Destek Komutanlığı Basın Bilgi Merkezi’nde açıklama yapan Deniz Kurmay Yüzbaşı Ertuğrul Uçar, ABD’lilerin limandan bugün için de sevkıyat talebinde bulunmadığını söyledi. 
     Limana geçen cumartesi giriş yapan İtalyan gemide helikopter, tank ve ağır zırhlı araç bulunup bulunmadığı yönündeki soruyu da yanıtlayan Uçar, "Tüm faaliyetlerimiz Mutabakat Muhtırası kapsamındadır. Boşaltma işlemleri yapılacağı zaman gerekli kontroller yapılmaktadır" dedi. 
     
     
     
     



 GÜNCEL 













</TEXT>
</DOC>
