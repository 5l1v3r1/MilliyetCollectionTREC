<DOC>
<DOCNO> 114458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/22/son/sonspo04.html </URL>
<DATE> 2002/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Lejyonerlerin gol kralı Nihat Kahveci... 
</HEADLINE>
<TEXT>

     İspanya'nın Real Sociedad takımında forma giyen eski Beşiktaşlı Nihat Kahveci, takımı adına attığı 5 golle Avrupa liglerinde futbol hayatını sürdüren Türk futbolcular içinde en golcü oyuncu oldu. 
     Nihat, İspanya'da La Liga'da 5 gol atarak formda olduğunu gösterirken, lejyoner futbolcuların içinde de bu sezon en golcü futbolcu unvanını elinde bulunduruyor. 
     Real Sociedad'ın Atletic Bilbao ile yaptığı maçta 2 gol kaydeden ve sezona iyi bir başlangıç yapan Nihat, Osasuna, Valladolid ve son olarak Alaves maçlarında da 1'er gol attı ve gol sayısını 5'e çıkardı. 
     Genç oyuncu, attığı gollerin yanı sıra yaptığı asistlerle takımına büyük katkı sağladı ve Real Sociedad'ın liderlik koltuğuna oturmasında pay sahibi oldu. 
     
     GOL KRALLIĞINDA DA İDDİALI 

     Lejyoner oyuncu, İspanya'da lig maçlarında şu ana kadar 5 gol atarken, gol krallığında da iddialı olduğunu gösterdi. 
     La Liga'da Rayo Vallecano oyuncusu Julio Alvarez 6 golle gol krallığında birinci sırada yer alırken, Musampa Malaga , Makaay Deportivo La Coruna takım arkadaşı Kovacevic ile birlikte 5 gol atan Nihat, krallıkta 2. sırada yer alıyor. 
     
     MUSTAFA İZZET VE YILDIRAY DA GOL ATTI 

     Avrupa'da futbol hayatlarını sürdüren futbolculardan Mustafa İzzet ve Yıldıray Baştürk de takımları adına gol atma başarısı gösteren Türk futbolcular oldu. 
     İngiltere'de geçen sezon Primer Lig'den düşen ve bu sezon Birinci Lig'de mücadele eden Leicester City takımında forma giyen Mustafa İzzet, yeni sezonda takımı adına 2 gol kaydetti. 
     Almanya'da Bundesliga'da yer alan geçen sezonun başarılı takımı Bayer 04 Leverkusen takımı kadrosunda bulunan Yıldırıy Baştürk ise takımının Hannover'e 3-1 yenildiği maçta tek golü attı. 
     
     6 LEJYONER HENÜZ GOL SEVİNCİ YAŞAYAMADI 

     Avrupa'da futbol hayatlarını sürdüren 6 Türk futbolcu ise bu sezon henüz gol sevinci yaşayamadı. 
     İtalya'da Inter takımında oynayan Okan Buruk ve Emre Belözoğlu, İspanya'da yine Real Sociedad ekibinde yer alan Tayfun Korkut, Yunanistan'da Panionios kadrosunda bulunan Erol Bulut, İngiltere'de Primier Lig'de Blackburn Roverslı Tugay Kerimoğlu ile Bolton Wanderersli Bülent Akın henüz gol sevinci yaşayamayan lejyoner futbolcular oldu. 
     





</TEXT>
</DOC>
