<DOC>
<DOCNO> 134473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/01/son/sondun11.html </URL>
<DATE> 2003/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Colombia Uzay Mekiği dünyaya dönüşte havada parçalandı 
</HEADLINE>
<TEXT>

     Uzaya 16 Ocak'ta gönderilen Colombia Uzay Mekiği, bugün dünyaya dönüşte, Dallas üzerinden geçtikten sonra henüz bilinmeyen bir nedenle havada parçalandı. 
     Yerel bir televizyon kanalının çektiği görüntülerde Colombia'nın havada parçalandığı net olarak görüldü. Çevrede oturanlar da çok şiddetli bir patlama sesi duyarak polise yüzlerci ihbar yağdırdılar. 
     Uzay mekiği ile irtibat kesilmeden önce öğrenilen son bilgi, hidrolik sistemlerinde bir arıza meydana geldiği oldu. 
     Uzaya giden ilk İsrailli astronotu da taşıyan uzay mekiği parçalanmadan az önce kurşundan 7 kat hızlı hareket ediyordu. Atmosfere girdikten sonra her salisesi adım adım izlenen uzay mekiği iniş için hızını azaltmaya çalışıyordu. Dallas'ı geçtikten sonra inişine 16 dakika kala bir anda mekik ile irtibat kesildi. 
     Kontrol kulesiyle irtibatın, mekik 60.210 metre yükseklikteyken kaybedildi. Mekiğin normal şartlarda TSİ 16.16'da Kennedy Uzay Merkezi'ne inmesi planlanıyordu. 
     Colombia mekiği 20 bin seramik parçadan oluşuyor. İnerken hız nedeniyle 2 bin derece bir sıcaklığı emmesi gerekiyor. İniş sırasında bir buz parçasına rastlamasının bile patlamaya yeteceği belirtiliyor. 
     Uzay mekiğinde ikisi kadın 7 astronot bulunuyordu. Astronotladan biri de uzaya giden ilk İsrailli ünvanını alan İsrailli astronottu. 
     NASA, üzücü kazadan sonra Teksas'ta alarma geçti. Çevredekilere, mekiğin parçalarına rastlayınca dokunmamaları duyuruldu. 
     





</TEXT>
</DOC>
