<DOC>
<DOCNO> 127976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/31/dunya/dun05.html </URL>
<DATE> 2003/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Asker'den Kıbrıs itirazı 
</HEADLINE>
<TEXT>

   Genelkurmay Başkanı Orgeneral Hilmi Özkök'ün önceki gün Başbakan Erdoğan'a Kıbrıs konusunda aktardığı hassasiyetler, Dışişleri'nin Başbakan'a verdiği Kıbrıs brifinginden karar çıkmasını önledi 
      ANKARA Milliyet 

   
   Türkiye'nin Kıbrıs sorununun çözümü için "Annan Planı" üzerinde yapılmasını istediği değişikliklere ilişkin öneriler paketinin kaderi, Çankaya Köşkü'nde yapılacak zirveye kaldı. 
   Önceki gün Kıbrıs konusunu Genelkurmay Başkanı Orgeneral Hilmi Özkök'ten, Türk Silahlı Kuvvetleri'nin TSK itirazlarını dinleyen Başbakan Recep Tayyip Erdoğan, dün, Dışişleri Bakanı Abdullah Gül ve Dışişleri Müsteşarı Uğur Ziyal'le Kıbrıs'tan sorumlu Dışişleri yetkililerinden üç saat boyunca "Kıbrıs" brifingi aldı. Annan Planı'nda KKTC ve Türkiye'nin istediği doğrultuda düzeltilmesi istenecek alanlar konusunda bilgi verilen brifinge, Başbakan Yardımcısı Abdüllatif Şener, AB Uyum Komisyonu Başkanı Yaşar Yakış, AKP Genel Başkan Yardımcısı Şaban Dişli de katıldı. 
   Özkök'ün Erdoğan'a aktardığı hassasiyetler, brifingden net bir sonuç çıkmasını engelledi. Toplantıda, Dışişleri ve Genelkurmay Başkanlığı'nın ortak çalışmaya devam ederek, önerilere TSK'ın hassasiyetlerini de gözetecek şekilde son halini vermesi benimsendi. Brifing sonrasında basına açıklama yapan Gül, "Neticelenmiş bir durum yok, süreç devam edecek" diyerek karar alınmadığını açıkladı. 
   
   Önce kabine, sonra Köşk 
   Kıbrıs'la ilgili çalışmayı Bakanlığının, Genelkurmay'a danışarak hazırladığını söyleyen Gül, "Pazartesi günü, Bakanlar Kurulu'na, ardından da Cumhurbaşkanı Ahmet Necdet Sezer'e bilgi verilecek. Süreç, KKTC Cumhurbaşkanı Rauf Denktaş ve KKTC'deki siyasi partilerle yapılacak görüşmelerle devam edecek" dedi. 
   Çalışmaların Annan Planı çerçevesinde yapıldığı yönündeki iddiaları da doğrulayan Gül, "Önemli olan bu planın kabul edilebilir hale gelmesidir. Bu yöndeki çalışmalar sürüyor. Ümit ederim müzakereler başladığında Türk tarafının pozisyonu net şekilde ortaya çıkar" dedi. 
   
   Ocakta MGK 
   Öte yandan, komutanların Kıbrıs konusunun MGK'da görüşülmesine ilişkin talepleri de Ankara'yı hareketlendirdi. Hükümetin önemli bir üyesinin, komutanların "olağanüstü MGK toplantısı" taleplerini, "Yok öyle şey" diye yalanladığı saatlerde Erdoğan, MGK Genel Sekreteri Orgeneral Şükrü Sarıışık'la bir araya gelerek ocak ayındaki olağan MGK'nın tarihini ve gündemini görüştü. Ocak ayının ikinci yarısında Erdoğan'ın ABD ziyaretinden önce yapılacak MGK'da, Kıbrıs konusunun da ele alınması bekleniyor. 
   
   
   
</TEXT>
</DOC>
