<DOC>
<DOCNO> 121582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/28/son/soneko10.html </URL>
<DATE> 2002/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Sosyal güvenlik kurumlarında çözüm arayışları sürüyor... 
</HEADLINE>
<TEXT>

     Sosyal güvenlik kurumlarının, yılı öngörülenin üzerinde finansman açıkları ile kapatması beklenirken, yeni sosyal güvenlik politikası kapsamında çözüm arayışları sürüyor. 
     Daha önce, 2002 yılını 1 katrilyon 670 trilyon lira açıkla kapatması beklenen Sosyal Sigortalar Kurumu'nun SSK 2 katrilyon 286 trilyon lira, 1 katrilyon 740 trilyon liralık açıkla yılsonuna ulaşmayı hedefleyen Bağ-Kur'un ise 2 katrilyon 621 trilyon liralık açıkla yılı kapatması bekleniyor. 
     Emekli Sandığı'na yıl toplamında aktarılacak kaynağın ise 4 katrilyon liranın üzerinde gerçekleşmesi öngörülüyor. 
     Bu yılın yedi aylık döneminde, bütçeden sosyal güvenlik kuruluşlarına aktarılan kaynak ise 6 katrilyon 38 trilyon lirayı buldu. 
     
     SOSYAL GÜVENLİK SİSTEMİNDEKİ YENİLİKLER... 
     Bu manzaraya karşılık, Sosyal güvenlik sisteminin iyileştirilmesine yönelik çalışmalar kapsamında, bu kuruluşların ''tek çatı altında'' toplanmasının ardından, SSK, Emekli Sandığı ve Bağ-Kur'da norm ve standart birliği sağlanması, en önemlisi sağlık ve sigortacılık birimlerinin de birbirinden ayrılması planlanıyor. 
     Sağlık ve sigortacılık birimlerinin birbirinden ayrılmasıyla, prim ödeyen bir kişi, prim ödediği kurumdan bağımsız olarak, istediği hastanede tedavi olabilme imkanına sahip olabilecek. 
     Böylelikle düzenli prim ödeyen sigortalıya verilen hizmetteki aksaklıkların giderilerek, sigortalıya daha kaliteli bir hizmet verilmesi hedefleniyor. 
     Ayrıca yeni sosyal güvenlik politikası içinde, finansman yapısı en hızlı bozulan Emekli Sandığı için aktüeryal denge kurulacak. 
     
     BİREYSEL EMEKLİLİK GELİŞTİRİLECEK 
     Bireysel Emeklilik sisteminin ise yatırımcılara uzun vadeli ve ucuz ekonomik kaynak sağlayacak şekilde geliştirilmesi hedefleniyor. 
     Yetkililer, sosyal güvenlik reformu yapılmayıp eski sistemin aynı şekilde devam etmesi halinde, 2025 yılında sosyal güvenlik kuruluşlarının açığının 25 katrilyon liraya ulaşacağını vurguladılar. 
     





</TEXT>
</DOC>
