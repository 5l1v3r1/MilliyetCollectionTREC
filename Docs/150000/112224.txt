<DOC>
<DOCNO> 112224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/10/son/soneko08.html </URL>
<DATE> 2002/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanlığı ''Ek zam 15 Ekim'de ödenecek'' 
</HEADLINE>
<TEXT>

     Devlet memurları, sözleşmeliler ve memur emekli maaşlarında brüt 100'er milyon lira artış öngören Bakanlar Kurulu Kararı bugünkü Resmi Gazete'de yayımlarak yürürlüğe girdi. 
     1 Ekim 2002 tarihinden geçerli kararname ile taban aylık katsayısı 213 bin 300'den 313 bin 300'e yükseltildi. Ancak, taban aylık katsayısı 1 Ekim ile 31 Aralık 2002 tarihleri arasında 288 bin 300 olarak uygulanacak. 
     Böylece, 100 milyon liralık zammın 75 milyon liralık bölümü bu yıl içinde maaşlara yansıtılacak. Geri kalan bölüm ise 15 Ocak 2003 tarihinde aylık ödenen süreler dikkate alınarak tahakkun ettirilip kamu görevlilerine defaten ödenecek. 
     Bu döneme ait 25 milyon liralık farklar, ölüm, istifa ve emeklilik hallerinde de yeni yılın Ocak ayında hesaba yatırılacak. 
     Ek zamma ilişkin ödeme takvimi, memur emeklileri için de geçerli olacak. 
     
     SÖZLEŞMELİ ÜCRETLERİ 

     100 milyon liralık zam, kamuda sözleşmeli olarak çalışanlara da aynen yansıtılacak. Bu çerçevede, KİT'lerde 2 sayılı cetvele dahil pozisyonlarda sözleşmeli olarak çalıştırılan personelin halen 1 milyar 427 milyon 70 bin lira olan ücret tavanı, brüt 100 milyon lira artış görecek. 
     15754 sayılı Kararnameye bağlı olarak sözleşmeli çalıştırılanların 1 milyar 315 milyon 130 bin lira olan ücret tavanı da brüt 100 milyon lira yükselecek. 
     Düzenleme uyarınca sözleşmeli olarak çalıştırılan personelin brüt sözleşme ücretleri, yeni bir sözleşme yapılmaksızın zamlanacak. Ancak, 100'er milyon liralık artış, 31 Aralık 2002 tarihine kadar 75 milyon lira olarak uygulanacak. Aradaki fark, 15 Ocak 2003 tarihinde ödenecek. 
     Yılın geri kalan bölümünde aylık katsayı 32 bin 650, yan ödeme katsayısı ise 10 bin 365 olarak uygulanmaya devam edecek. 
     Bu arada 2002 yılı Bütçe Kanunu'nundaki memur maaş artışının tüketici fiyat endeksinin altında kalması halinde aradaki farkın 2 puanlık refah payı ile birlikte maaşlara yansıtılmasını içeren Bakanlar Kurulu yetkisi, 100'er milyon liralık artış sonrasında bundan sonraki aylar için kullanılmayacak. 
     
     ÖDEME 15 EKİM'DE... 

     Kamu çalışanlarının ve memur emeklileri maaşlarına yapılan ek zam, 15 Ekim'de ödeniyor. 
     Maliye Bakanlığı'ndan yapılan açıklamaya göre, Bakan Sümer Oral'ın memur, sözleşmeli ve memur emeklilerine verilen zammın 15 Ekim'de maaşlara yansıtılmasına ilişkin talimatı saymanlıklara gönderildi. 
     Talimata göre, 1 Ekim'den geçerli olmak üzere taban aylık katsayısı ile maaşlara brüt 100'er milyon lira artış gelecek. Sözleşmeli personelin sözleşme ücretleri de aynı tutarda arttırılacak. 
     100'er milyon liralık artışın 75 milyon liralık bölümü 1 Ekim'den geçerli olmak üzere maaşlara eklenecek. Ekim, Kasım ve Aralık aylarında ödenmeyen brüt 25'er milyon liralık kısım ise 2003 yılının Ocak ayında verilecek. 
     





</TEXT>
</DOC>
