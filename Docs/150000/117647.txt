<DOC>
<DOCNO> 117647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/07/son/sontur09.html </URL>
<DATE> 2002/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer-Erdoğan görüşmesi bitti... Başbakanlık gündeme gelmedi... 
</HEADLINE>
<TEXT>

     AKP Genel Başkanı Recep Tayyip Erdoğan, Cumhurbaşkanı Ahmet Necdet Sezer ile başbaşa yaptığı görüşmede, hükümeti kurma görevinin kime verileceği konusunun gündeme gelmediğini söyledi. Bu konunun YSK'nın kesin sonuçları açıklaması ve Meclis Başkanlık Divanı'nın oluşumundan sonra gündeme geleceğini belirten Erdoğan, "adeta hormonal büyüme içinde olan" bağımsız kurulların, ülkeye herhangi bir zarar vermeden "sağlam temellere oturtularak" yeniden yapılandırılacağını da bildirdi. 
     Erdoğan, Çankaya Köşkü'nde gerçekleşen görüşmeye AKP Genel Başkan Yardımcıları Vecdi Gönül ve Abdülkadir Aksu ile Genel Sekreter Ertuğrul Yalçınbayır ile birlikte geldi. 
     Yarım saat süren Sezer-Erdoğan görüşmesinde AKP yöneticilerinin bulunmadığı, görüşmenin başbaşa gerçekleştiği öğrenildi. 
     Görüşme sonrasında basın mensuplarına açıklama yapan Erdoğan, seçim sonuçları nedeniyle Sezer'in kendilerini kutladığını söyledi. Sezer'in ülke geleceği için bu dönemin, tek parti iktidarının ve tek muhalefetin hayırlı olması dileğinde bulunduğunu kaydeden Erdoğan, Sezer'in CHP ile aralarındaki uzlaşma süreci nedeniyle de kendisini kutladığını söyledi. Kendilerinin bu dönemi sivil toplum örgütleri ve Meclis dışındaki siyasi partilerle uzlaşma içerisinde sürdüreceklerini söylediğini belirten Erdoğan, bu dönemin en önemli konusunu hassas AB süreci olduğunu ifade ettiğini kaydetti. Erdoğan, AB büyükelçileri ile buluştuğu yemek hakkında bilgi verdiğini de kaydetti. 
     
     BAŞBAKAN ADAYI GÜNDEME GELMEDİ 

     Sorular üzerine Erdoğan, görüşmede Başbakan adayı konusunun gündeme gelmediğini belirtirken, "Şu anda hiç girmedik bu konu Meclis Başkanlık Divanı teşekkül ettikten sonra" ele alınacak dedi. Erdoğan, isim konusunun YSK'nın kesin seçim sonuçlarını açıklamasından sonra belirginleşeceğini de kaydetti. 
     Çankaya Köşkü'ne gelen ekipte Abdullah Gül'ün yer almaması nedeniyle Başbakan adayının Gönül ya da Yalçınbayır olduğu anlamının çıkarılıp çıkarılamayacağı ile ilgili bir soruya ise Erdoğan, "Böyle bir şey aklımızdan geçmedi" yanıtını vermekle yetindi. 
     
     KIBRIS KONUSUNDA BİR UYARI YOK 

     Erdoğan, Kıbrıs sorunun çözümü için önerdiği Belçika Modeli nedeniyle Sezer'den uyarı gelip gelmediğinin sorulması üzerine de, "Hayır böyle bir şey yok. Bunların hepsi düşünülerek, aramızda tartışılarak ortaya koyduğumuz düşünceler" diye konuştu. 
     
     YURT DIŞI GAYET MEMNUN 

     KKTC'nin kuruluş yıldönümü olan 15 Kasım'da Ada'ya gideceğini de açıklayan Erdoğan, yurt dışından gelen tepkiler hakkında da şu yorumu yaptı 
     "Yurt dışı gayet memnun. Bunu tüm piyasalardaki hareketlenmeyle ve yabancı finans kuruluşlarının artık Türkiye'de yavaş yavaş fonlarıyla borsa hareketlerine ciddi bir manada girmeye başladıklarıyla görüyorsunuz. Güven tesis edilmeye başlanmıştır, hükümetin kurulmasıyla birlikte bu anlam kazanacaktır." 
     
     ÜST KURULLARIN HORMONAL BÜYÜMESİNE YENİDEN YAPILANDIRMA 

     AKP Genel Başkanı Erdoğan, tasarruf önlemleri ve bağımsız üstkurulların geleceği hakkındaki sorulara da şu yanıtı verdi 
     "Üst kurullar hakkında daha önce söylediğim neyse aynısını söylüyoruz. Biz kamu harcamalarında tasarruf dönemini başlatıyoruz. Bakanlık sayısını 25'in altına düşüreceğiz bu ne demektir Kamuda tasarruf için bakanlık sayısını düşüreceğimize göre ülke ülke ekonomisine yük olan konularda adeta hormonal büyüme içinde olan bu kurulları da bir fayda getiriyormuşçasına tutmanın bir anlamı yok. Ama bunları ülkemizde herhangi bir zarara yol açmadan, işi sağlam temellere oturtarak yeniden yapılanmayı, özellikle kamu harcamalarındaki tasarruf hedefimize uygun görüyoruz." 
     
     KOPENHAG ZİRVESİ BİR SON DEĞİLDİR 

     Kopenhag Zirvesi ile ilgil ibir soruya ise Erdoğan, "Biz 12 Aralık Kopenhag Zirvesinde netice almaya kararlıyız. 
     Bunun için de muhalefetiyle sivil toplum örgütleriyle bu zirveyi zorlayacağız. Oradan netice almaya gayret edeceğiz. 
     12 Aralık bir son değildir, çünkü kopenhag Kriterlerinin 
     insanımıza kazandıracağı özellikler var, yaşam standartını geliştirecek neticeleri var. Zaten alsalar da almasalar da bunları yapma gayreti içinde olacağız" yanıtını verdi. 
     
     SONRAKİ RANDEVU PAZAR'DAN SONRA 

     Cumhurbaşkanı Sezer'in bir sonraki randevu için tarih verip vermediğinin sorulması üzerine ise Erdoğan, "Zamanlama noktasında değil, ama MKYK ve pazar günü milletvekilleriyle yapacağımız toplantı sonrasında Sayın Cumhurbaşkanı her zaman görüşmeye açık oldukalarını ifade ettiler" şeklinde konuştu. 
     
</TEXT>
</DOC>
