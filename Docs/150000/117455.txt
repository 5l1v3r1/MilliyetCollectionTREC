<DOC>
<DOCNO> 117455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/07/ekonomi/eko04.html </URL>
<DATE> 2002/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Seçim sonucu istikrar ortamını olumlu etkiler 
</HEADLINE>
<TEXT>

Bankalar Birliği Yönetim Kurulu Başkanı Ersin Özince, istikrar ve güven ortamının seçim sonuçlarından olumlu etkileneceğini belirtti 
     EKONOMİ SERVİSİ 

     Bankalar Birliği Yönetim Kurulu Başkanı ve İş Bankası Genel Müdürü Ersin Özince, istikrar ve güven ortamının seçim sonuçlarından olumlu etkileneceğini bildirdi. 
     İstanbul Valiliği’nde 10 ilköğretim okulunu kapsayan güçlendirme projesine ilişkin düzenlenen törenden sonra gazetecilerin sorularını yanıtlayan Özince, seçim sonrası beklentiler konusunda değerlendirme yapmak için çok erken olduğunu söyledi. 
     
     Faiz fahiş ölçüde yüksekti’ 
     "Ülkemizde istikrarın ve güven ortamının bu seçim sonuçlarıyla olumlu etkileneceğini düşünüyorum" diyen Özince şöyle konuştu 
     "Bankacılık sektörünün en büyük beklentisi güven ve istikrarın sürekliliğidir. Tahmin ediyorum, bu da seçim sonuçlarıyla hiçbirimize mazeret bırakmayacak şekilde ortaya çıkmış oldu. Olumlu gelişmelerin süreceğini düşünüyorum. Faiz oranları ülkemizde çok fahiş derecede yüksekti. Reel faiz, enflasyonun neredeyse 2 katına varacak seviyelere ulaşmıştı. Bunun sadece Hazine’miz için değil, aynı zamanda finansmanı kullanan reel sektörde, tüketici seviyesinde, her yerde olumsuz etkileri var. Bu faizin çok daha aşağılara inmesinin ekonomimiz için de, bankacılık sektörü için de çok yararlı olacağı hiç tereddütsüz." 
     
Güven olursa borç da yönetilir, ekonomi de’      Özince, bankacılık sektörünün bir iç borç ötelemesini kaldırabilecek kaynak yapısına sahip olup olmadığı konusunda şöyle konuştu "Türkiye ekonomisinin bugüne kadar her türlü olumsuzluğu kaldırdığını düşünüyorum. Borç ötelemesinden bahsetmek için borç yönetiminin başındaki insanların konuşması gerekir. Türkiye’de esas yapmamız gereken ihtisasa hürmet, devletin kurumlarına saygı, güven. Güven olursa borcu da çok iyi yönetiriz, ekonomiyi de çok iyi yönetiriz." 
     



 EKONOMİ 


















</TEXT>
</DOC>
