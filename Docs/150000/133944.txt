<DOC>
<DOCNO> 133944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/29/son/sontur18.html </URL>
<DATE> 2003/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Milletvekilleri İmralı'ya gitmiyor... 
</HEADLINE>
<TEXT>

     TBMM İnsan Haklarını İnceleme Komisyonu, Terör Örgütü Elebaşı Abdullah Öcalan'ın bulunduğu İmralı Adası'ndaki cezaevine gitmeme kararı aldı. 
     Komisyon Başkanı Mehmet Elkatmış, düzenlediği basın toplantısında, kendilerine Öcalan ile ilgili olarak binlerle ifade edilebilecek başvuru ve şikayet geldiğini belirterek, iddiaları araştırdıklarını söyledi. Öcalan'ın, avukatları ve yakınlarıyla yaptığı görüşmenin listesini edindiklerini anlatan Elkatmış, ''28 Kasım'dan bu yana hava muhalefeti gerekçe gösterilerek görüşme olmamış'' dedi. 
     Görüştürülmeme gerekçeleri için yetkililerden tutanak istediklerini, Bursa Cumhuriyet Başsavcılığı'nın 22 Ocak'ta tuttuğu tutanağın ellerine geçtiğini, ancak Jandarma Bölge Komutanlığı'nın istenen tutanakların henüz kendilerine ulaşmadığını belirten Elkatmış, ''Suçu ne olursa olsun görüştürülmelidir'' dedi. 
     
     ''NEREDEYSE, APO SERBEST BIRAKILSIN DENECEK'' 
     Konuyla ilgili olarak bazı suistimallerin olduğunu ifade eden Elkatmış, bu konuda komisyona başka cezaevinde kalan tutuklu ve hükümlülerden gelen dilekçeyi okudu. Dilekçede, Öcalan ile ilgili çeşitli istekler bulunduğuna dikkati çeken Elkatmış, ''Öyle şeyler isteniyor ki, neredeyse Apo serbest bırakılsın denecek. Böyle şey olmaz. Provokasyonlar var. Toplumda gerginlik yaratılmak isteniyor. Bunları kabul etmek doğru olmadığı gibi Öcalan'ın avukat ve yakınlarıyla görüştürülmemesi de doğru değildir'' diye konuştu. 
     Konuyu takip etmeyi sürdüreceklerini, ancak İmralı Adası'na gitmeye gerek olmadığını bildiren Elkatmış, ''görüşmeye gidilmemesi konusunda bazı telkin ve tasviyeler mi aldınız '' sorusuna, ''Hayır, hiçbir yerden telkin ya da tavsiye almadık. Buna müsaade etmeyiz ve etmeyeceğiz'' görüşünü kaydetti. 
     Elkatmış, bir soru üzerine, komisyondaki tüm üyelerin konuyla ilgili görüşlerini dile getirdiklerini, ancak oylama yapmadıklarını belirterek, ''Bu görüş oybirliği ile oluştu. Arkadaşlarımız 2 ay görüştürülmeme mazeret olmaz görüşünü ifade etti. Biz yetkililerle görüşeceğiz. Onları görüştüreceğiz'' diye konuştu. 
     





</TEXT>
</DOC>
