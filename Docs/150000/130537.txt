<DOC>
<DOCNO> 130537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/13/son/soneko20.html </URL>
<DATE> 2003/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Babacan Irak'la konumumuz Avrupa'dan farklı... 
</HEADLINE>
<TEXT>

     Devlet Bakanı Ali Babacan, TÜSİAD Başkanı Tuncay Özilhan'ın olası Irak operasyonuna ilişkin AB'nin yaklaşımını hatırlatması konusunda, '' Davulun sesi uzaktan hoş gelir demişler. Avrupa'nın durumuyla Türkiye'nin durumu farklıdır. Irak'la komşu bir ülkeyiz. Olacak her şey Türkiye'yi derinden etkileyecektir. Dolayısıyla bu kararların çok daha dikkatli ve demokrasinin sistemi çerçevesinde alınması gerekiyor'' dedi. 
     Türkiye'nin uzun yıllardır yüksek enflasyon nedeniyle büyük sıkıntılar yaşadığını, gelişmiş ve gelişmekte olan ülkelerle aradaki farkın açıldığını dile getiren Babacan, 58. hükümetin enflasyonla mücadelede çok kararlı olduğunu, bu sorunu aşmadan sağlıklı bir büyümenin mümkün olamayacağını söyledi. 
     Babacan, TÜSİAD Başkanı Özilhan'ın mali disipline ilişkin eleştirilerine yanıtının ne olacağının sorulması üzerine de, mali disiplinin en önemli, en somut göstergesinin faiz dışı fazla olduğunu, kendilerinin bunu yüzde 6.5 olarak ilan ettiklerini belirterek, mali disiplin konusunda kimsenin en ufak bir endişesi olmaması gerektiğini ifade etti. 
     Bir gazetecinin Özilhan'ın Irak operasyonuyla ilgili hükümetin net tavır içinde olması gerektiğine yönelik eleştirilerinin hatırlatılması üzerine Babacan, Türkiye'nin demokratik bir ülke olduğunu ve bir ülkenin demokratiklik konusunda ne kadar mesafe katetmişse o ülkenin bu tür kararlar almasının da uzun süreceğini ve bunun gayet normal olduğunu ifade etti. 
     
     DAVULUN SESİ UZAKTAN HOŞ GELİR 
     Devlet Bakanı Ali Babacan, Özilhan'ın Irak konusunda Avrupa Birliği ülkelerinin refarans alınması gerektiği doğrultusundaki ifadelerinin hatırlatılarak, atılacak adımlarda Türkiye'nin nasıl bir referansı olacağının sorulması üzerine de şunları kaydetti 
     ''Davulun sesi uzaktan hoş gelir demişler. Avrupa'nın durumuyla Türkiye'nin durumu farklıdır. Irak'la komşu bir ülkeyiz. Olacak her şey Türkiye'yi derinden etkileyecektir. Dolayısıyla bu kararların çok daha dikkatli ve demokrasinin sistemi çerçevesinde alınması gerekiyor.'' Bir gazetecinin yine TÜSİAD Başkanı Özilhan'ın koordinasyonsuzlukla ilgili eleştirilerini hatırlatması üzerine Bakan Babacan, ''Hayır. Kesinlikle yok. Ortak bir anlayış söz konusu'' dedi. 
     Babacan, hükümetin kurulduğu ilk haftalarda bakanların özellikle kendi bakanlıklarıyla yakından ilgilendiği için yeterince biraraya gelinemediğini, ancak şu anda çok sık görüşüldüğünü ve tüm kararların genel yapı içinde istişareyle alındığını vurguladı. 
     
     ELEŞTİRİLERE AÇIK BİR HÜKÜMETİZ 
     Bakan Babacan, bir gazetecinin Özilhan'ın hükümete yönelik eleştirilerine değinmesi üzerine, eleştirilere açık ve istişareyi seven bir hükümet olduklarını bildirdi. 
     Türkiye'nin içinde bulunduğu durum itibariyle, şu anda bazı kararlar noktasında hükümetin acele davranması gerektiğini belirten Babacan, genelde her aşamada yapılacak bir düzenlemeyle ilgili tüm çevrelerle fikir alışverişi içerisinde olacaklarını söyledi. 
     Babacan, TÜSİAD Başkanı Özilhan tarafından dile getirilen eleştirilerin erken olup olmadığının sorulması üzerine, hükümetin kurulduğu ilk günden bu yana eleştirilerin olduğunu, bundan sonra da olacağını belirterek, ''Biz eleştirilere açığız. Eleştirileri ve takdirleri dikkate alarak devam edeceğiz'' dedi. 
     ''IMF Birinci Başkan Yardımcısı Anne Krueger'in Türkiye'ye gelmesiyle birlikte programın revize edileceği ve yeni bir stand-by anlaşması hazırlanacağına ilişkin iddialar var. Bu konuda ne düşünüyorsunuz '' sorusu üzerine Bakan Babacan şunları kaydetti 
     ''Hükümetimizin ekonomik programı açık. Aylar önce ilan ettik. Politikalardan sapmak kesinlikle söz konusu değil. Uluslararası Para Fonu'yla bundan sonra yapılacak görüşmeler tamamen programın detayıyla ilgili. Detayların somutlaştırılmasıyla ilgi çalışmalar, yoksa hükümetin programı çok çok açık, net. Şimdiye kadar yapılan herhangi bir stand-by anlaşmasının ya da niyet mektubunun çok ötesinde bir program var. Bu programı kararlılıkla sürdürüyoruz.'' 
     





</TEXT>
</DOC>
