<DOC>
<DOCNO> 139034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/26/dunya/adun.html </URL>
<DATE> 2003/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD’den Güvenlik Konseyi’ne rest 
</HEADLINE>
<TEXT>
Veto etseniz de savaş çıkacak 
     CENK BAŞLAMIŞ Moskova 

     ABD, Rusya’nın da aralarında bulunduğu Birleşmiş Milletler BM Güvenlik Konseyi daimi üyelerini Irak’la savaşın kaçınılmazlığı konusunda uyarmaya başladı. 
     Eho Moskvı Radyosu, Rusya başkentinde bulunan ABD Dışişleri Bakan Yardımcısı John Bulton’ın Washington’dan bu yönde bir mesaj getirdiğini duyurdu. Radyoya göre, Bulton Moskova’daki temasları sırasında ABD’nin her koşulda Irak’a saldırı düzenleyeceğini söyledi. ABD’li diplomat, Rusya Dışişleri Bakan Yardımcısı Georgiy Mamedov’la yaptığı görüşmede, BM Güvenlik Konseyi’nin onayına bakılmaksızın savaşın başlayacağını, Washington’ın bu yönde nihai kararı aldığını belirtti. Bulton, bu durumda Güvenlik Konseyi’nin Rusya, Fransa ve Çin gibi daimi üyelerinin veto yetkisini kullanmasının önem taşımayacağı mesajı verdi. Eho Moskvı, Moskova’nın ABD’nin restine nasıl bir tepki verdiğine değinmedi. Ancak, Irak sorununda Rusya ile birlikte hareket eden ülkelerden Almanya’nın Başbakanı Gerhard Schröder, Moskova’ya sürpriz bir ziyaret yapma kararı aldı. Bugün Moskova’ya gelecek Schröder’in temaslarının sadece birkaç saat sürmesi ve gündemin tek maddesini Irak sorununun oluşturması bekleniyor. 
     
     Beyaz Saray’dan açıklama 
     Öte yandan Beyaz Saray Sözcüsü Ari Fleischer, Washington’da yaptığı açıklamada, Irak’ta savaşın çıkmama şansının zayıf olduğunu bildirdi. Fleischer, uluslararası baskının Irak’ı silahsızlandırmaya zorlama ve savaştan kaçınma şansının h l çok zayıf olduğunu söyledi. Sözcü, bu savaştan çıkış yolunun bulunduğunu, ancak bu çıkış yolunun Saddam Hüseyin’in hareketlerinin sonuçlarına göre kullanılacağını ya da kullanılmayacağını belirtti. 
     



 DÜNYA 











</TEXT>
</DOC>
