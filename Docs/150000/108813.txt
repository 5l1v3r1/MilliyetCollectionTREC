<DOC>
<DOCNO> 108813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/21/yasam/ayas.html </URL>
<DATE> 2002/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Böyle bir oyuncu çok az bulunur’ 
</HEADLINE>
<TEXT>

İtalyan yönetmen Greco’nun "Peters Sellers’tan daha iyi" dediği Ahmet Uğurlu, son filminde Türkçe’yi tersten konuşup yeni bir dil yarattı 
     Başrolünü Ahmet Uğurlu’nun oynadığı İtalyan yönetmen Gianluca Greco’nun Nemmeno in un sogno’ Rüyada Bile Olmaz adlı filmi bugünden itibaren İtalya’da izleyici karşısına çıkıyor. 
     Yönetmen Greco, ilk filminin başrol oyuncusu Uğurlu’yu öve öve bitiremezken onu şöyle anlatıyor "Canlandırdığı kişiliğin hakkını fazlasıyla verdi. Ahmet’te özellikle komedi oyuncularında artık rastlayamadığımız mimikler var. Tıpkı Pembe Panter filmlerinin unutulmaz İngiliz oyuncusu Peter Sellers’ta olduğu gibi... Hem de daha mükemmeli. Filmde performansı çok iyiydi. O büyük bir aktör. Adeta bu öykünün patronuydu." Üç yıllık bir çalışmadan sonra çekimlere başlayabildiklerini belirten Greco, Türk oyuncunun, İtalyanca şarkılar dahil herşeyi ezbere bildiğini söyledi. 
     
     Dünya üzerinde olmayan bir dil 
     Filmin tanıtımı için Roma’da bulunan Ahmet Uğurlu da, şunları söyledi "Hem güncel hem de evrensel dili olan, soft ve komik bir film. Genel bir dram var. Ama bu gelişmiş ülkenin dramı. Bir anlamda İtalyan toplumunun eleştirisi. Bir göçmenin İtalya’ya gelip yaşadıklarını anlatan, göçmen konusunu net bir şekilde değil, entelektüel olarak veren bir film." Başrol oyuncusunun adının da Ahmet olduğunu dile getiren Uğurlu, canlandırdığı karakterin memleketini saklı tutmak için dünyada hiç olmamış bir dil kullandıklarını, esprili bir dille Türkçe’yi tersten konuşarak yeni bir dil yarattığını ifade etti. 
     
Festivalin açılış filmi      İtalya’da 14 kentteki 15 salonda gösterime giren 80 dakikalık filmin Türkiye’de ne zaman gösterime gireceği şimdilik belli olmazken, 20 Eylül’de başlayacak 1. Uluslararası Komedi Festivali’nde de açılışı yapacağı bildirildi. İtalyan devlet televizyonu RAI ve Tangram Films’in yapımcılığını üstlendiği filmde Uğurlu’nun başrol arkadaşları Martina Stella ve Roberto De Francesco. 
     



 YAŞAM 


















</TEXT>
</DOC>
