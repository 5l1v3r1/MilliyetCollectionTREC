<DOC>
<DOCNO> 147771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/05/son/sontur04.html </URL>
<DATE> 2003/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Abdullah Gül KKTC'ye gitti, "Çözüm için kapılar kapanmadı" dedi 
</HEADLINE>
<TEXT>

     Dışişleri Bakanı Ve Başbakan Yardımcısı Abdullah Gül, KKTC Cumhurbaşkanı Rauf Denktaş'ın daveti üzerine resmi bir ziyarette bulunmak üzere KKTC'ye gitti. 
     Gül, ayrılmadan önce Esenboğa Havaalanı'nda yaptığı açıklamada, Kıbrıs sorunun halen devam ettiğini belirterek, hükümet olarak çözüm için uğraştıklarını ve çözümsüzlüğün çözüm olmadığına inandıklarını kaydetti. 
     Denktaş'ın 2-4 Nisan'da Rum tarafına yaptığı çağrıyı anlamlı bulduklarını ifade eden Gül, ''Bunu karşılıklı güven artırıcı bir girişim olarak görüyoruz'' diye konuştu. 
     ''Kıbrıs sorunu kronik bir problemdir'' diyen Gül, Denktaş'ın çözüm için gayret gösterdiğine, ancak Lahey'deki çözümsüzlüğü tek tarafa yüklemenin doğru olmadığına işaret etti. 
     Annan planına itirazın her iki taraftan geldiğini hatırlatan Gül, ''Tek taraflı suçlamaların doğru olmadığına inanıyoruz. Kapılar halen kapanmamıştır. Barış için çalışmalar devam edecektir. Ümit ediyoruz ki bu bir neticeye ulaşacaktır'' ifadesini kullandı. 
     
     HARRAZİ'NİN ZİYARETİ 
     Gül, İran Dışişleri Bakanı Kemal Harrazi'nin yarın Ankara'ya çalışma ziyareti yapacağını belirterek, Ankara'nın yoğun programı nedeniyle ''Harrazi'ye Türk tarafı olarak Pazar gününü biz önerdik'' dedi. 
     Harrazi'nin Cumhurbaşkanı Ahmet Necdet Sezer'den randevu talebi olmadığını söyleyen Gül, Başbakan Recep Tayyip Erdoğan'ın Harrazi'yi kabul edeceğini söyledi. 
     





</TEXT>
</DOC>
