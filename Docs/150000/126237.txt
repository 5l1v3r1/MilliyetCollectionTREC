<DOC>
<DOCNO> 126237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/22/son/sontur10.html </URL>
<DATE> 2002/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehmet Ağar, Denktaş'ı ziyaret etti... 
</HEADLINE>
<TEXT>

     DYP Genel Başkanı Mehmet Ağar, Kıbrıs'la ilgili müzakereler devam ederken, KKTC Cumhurbaşkanı Rauf Denktaş'ın bugün iddia edildiği gibi ''masadan uzaklaşan'' değil, tam tersine ''masaya oturan ve oturtan'' kişi olduğunu söyledi. 
     Mehmet Ağar, Genel Başkan Yardımcıları Nevzat Ercan ve Nüzhet Kandemir ile birlikte KKTC Cumhurbaşkanı Rauf Denktaş'ı, Camlıköşk'te ziyaret ederek bir süre görüştü. 
     Ziyaretten sonra yaptığı açıklamada, ''Kendilerinin cılız da olsa sağlık problemleri devam ediyor ancak eskisine göre çok daha sağlıklı gördük'' diyen Ağar, Denktaş'ın bir an önce sağlığına kavuşarak Kıbrıs'ta görevinin başında olmasını gönülden arzu ettiklerini ifade etti. 
     Denktaş'ın çok uzun yıllardan beri büyük bir milli davanın her kademesinde büyük bir vatanseverlik duygusu içinde hizmet ettiğine işaret eden Ağar, ''Günümüze kadar da büyük bir görev şuuru içerisinde, büyük bir fedakarlık içinde, bugün görüldüğü gibi sağlığını belli ölçüde tehlikeye atacak olan şartlara rağmen feragatle görevine devam eden çok önemli bir devlet ve siyaset adamıdır. Kendisine sağlık içinde uzun yıllar bu hizmete devam etmelerini gönülden dilediğimizi ifade ettim'' dedi. 
     DYP'nin Demokrat Parti'den bugüne gelen temel misyonunun Avrupa ve dünya ile bütünleşmek olduğunu anlatan Ağar, ''Ancak teslimiyetçi değil, onurlu, müzakereci, uzun yıllara baliğ olacak milli menfaat ve hassasiyetlerimize dikkatlilik gereği vardır'' dedi. 
     Bugün gelinen noktada Kıbrıs'la ilgili müzakerelere devam edildiğini hatırlatan Ağar, ''Sayın Denktaş bu sürecin başlangıcında masaya oturan, bugün iddia edildiği gibi masadan uzaklaşan değil, tam tersine masaya oturan ve oturtan kişi olarak önümüzdedir'' dedi. 
     
     ''ANNAN PLANI'NIN DETAYLARINDA BAZI PROBLEMLER VAR'' 
     Ağar, Kofi Annan Planı konusunda kamuoyunun detaylarına varıncaya kadar yeterli ölçüde aydınlatılmadığını vurgulayarak, ''Bir çözümsüzlük edebiyatı devam ettirilmektedir. Detaylara inildiği vakit, bazı problemlerin varolduğu ortadadır ve bunlar da mutlaka müzakere yoluyla giderilmelidir'' dedi. 
     Mehmet Ağar, detayların müzakere sürecinde, ''devletlerin çok uzun yıllarının hesabının iyi yapılması'' gerektiğini belirterek, ''Önümüzdeki müzakere sürecinde de bunlar yapılacaktır'' dedi. 
     Türkiye'nin AB üyeliği sürecinde Yunanistan'ın konumunun önemine işaret eden Ağar, yılbaşından sonra AB'nin dönem başkanlığını yürütecek olan Yunanistan'ın, ifadelerinde kullandığı ''samimiyetini'' göstermesi gerektiğini söyledi. Ağar, burada en ağırlıklı görevin Yunanistan'a düştüğünü vurgulayarak, ''Burada Yunanistan'ın bu konulara iyi niyetli yaklaşımını ve Türkiye'nin AB üyeliği konusundaki var olduğunu ifade ettiği kararlılığı ve samimiyetini bir kez daha göstermek mecburiyeti söz konusudur'' dedi. 
     
     ''HÜKÜMETİN DIŞ POLİTİKAYA YAKLAŞIMI'' 
     Mehmet Ağar, Hükümet'in dış politikaya ilişkin yaklaşımlarında daha dikkatli olmasını beklediklerini ifade ederek, ''Sürç-i lisana varan farklı söylemlerin'' olmaması gerektiğini kaydetti. Ağar, şöyle devam etti 
     ''Dış politikaya ilişkin görüşmelerin, tek elden hukuki ve siyasi, sorumluluklara sahip kişilerce gelenek, teamül ve Türk diplomasisinin dünyaca bilinen tarihi rolüne uygun biçimde yürütülmesinin doğru olduğunu düşünüyoruz. 
     Elbette ki, ekonomik ve siyasi yönü değerlendirilmekle birlikte millet vicdanında milli yönü de çok ciddi şekilde değerlendirilmektedir. Milletimizin onurunu kıracak şekildeki davranışların kabul görebilirliği mümkün değildir. 
     Biz hükümetin görevde yeni olması dolayısıyla iyi niyetimizi muhafaza etmek istiyoruz. Devletimizin, milletimizin menfaatlerine ilişkin, çok uzun geleceği bağlayacak menfaatlerine ilişkin temasların fevkalade dikkatli bir üslup, dikkatli bir düzen ve özellikle yetki-sorumluluk açısından kimlerin yürüteceği belli olan görüşmelerin, o kişilerce yürütülmesinin daha doğru olacağını düşünüyoruz.'' 
     





</TEXT>
</DOC>
