<DOC>
<DOCNO> 135215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/05/son/sondun15.html </URL>
<DATE> 2003/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş, Klerides görüşmesini yorumladı "Sert geçti" 
</HEADLINE>
<TEXT>

     KKTC Cumhurbaşkanı Rauf Denktaş, Rum yönetimi lideri Glafkos Klerides ile bugün yaptığı görüşmenin sert geçtiğini belirtti ve ''Klerides'in yüzü oldukça sertti bugün'' dedi. 
     Denktaş, Klerides ile görüşmesinin ardından Cumhurbaşkanlığı'na dönüşünde yaptığı açıklamada, Rumların ''olmazsa olmazlarının'' belgesini getirmek yerine, Türk tarafının ''olmazsa olmazları'' hakkındaki görüşlerini yazılı olarak sunduğunu söyledi. 
     Toplantının oldukça sert geçtiğini ve bu sertliğin Rum lider Klerides'in yüzüne de yansıdığını belirten Denktaş, ''Esas niyetlerini ortaya koyan beyanlar yapıldı. Dolayısıyla haritaya geçemedik. Yarın eğer müsait ise meclise bilgi vermek istiyorum. Nereye kadar geldiğimizi bir bilsinler. Ona göre devam edelim Cuma günü'' dedi. 
     Denktaş, Klerides ile 10 Şubat Pazartesi günü görüşeceklerini ve Çarşamba günü Kurban Bayramı nedeniyle görüşme olmayacağını, BM Genel Sekreteri'nin Kıbrıs Özel Temsilcisi Alvaro De Soto'nun bu aradan yararlanarak New York'a gidip geleceğini söyledi. Denktaş, bayramın son günü, Cuma günü yapılacak toplantının ise saat 17.00'da olacağını kaydetti. 
     Denktaş, bir gazetecinin, ''Bir tıkanıklık aşaması olması halinde meclisi toplantıya çağıracağınızı söylemiştiniz'' sözlerine karşılık, şunları söyledi 
     ''Tıkanıklık demedim, 'bizim olmazsa olmazlarımıza verecekleri cevap, onların da olmazsa olmazlarını biraraya getirerek meclise götüreceğim' demiştim. Bizimkileri eleştirirken, esas siyasetlerini de açığa vuran beyanlar vardır. Dolayısıyla hem onu, hem De Soto haritasını meclisin bir görmesi, incelemesi iyi olur diye düşünüyorum. Yarın müsaitseler bir toplantı yapalım.'' 
     
     ''OLMAZSA OLMAZLARIMIZDA GAYET SERTLER'' 
     Denktaş, ''tartışmanın hangi noktada çıktığının'' sorulması üzerine, ''Bizim olmazsa olmazlarımız konusunda gayet sertler. Hiçbir konuda anlaşamıyorsak, ki 'anlaşamıyoruz' diyorlar. Biz bu planı olduğu şekliyle ve hiç değişmeden kabul edebilir miyiz, onu herkesin düşünmesi lazım'' diye konuştu. 
     Türk tarafının planda yapılmasını istediği her tadilat talebini Rumların reddettiğini belirten Denktaş, Rumların ''Kıbrıs Cumhuriyeti'' olarak yollarına devam etmesi nedeniyle rahat olduğunu ifade etti. 
     Denktaş, ''Bu 'Kıbrıs Cumhuriyeti'nin içinde Kuzey Kıbrıs Türk Cumhuriyeti'nin bulunmadığını kendilerine hatırlatmak lazım. Kendi kararları olacaktır. Yarı Kıbrıs'ı Avrupa Birliği'ne götürmek şan mı şeref mi, başarı mı zafer mi, yoksa 1963'ten bu yana yapılanların ve Kıbrıs'ı ikiye bölen olayların ışığı altında makul bir yaklaşım içerisine girecekler mi Şimdi benim gördüğüm kadarıyla böyle bir niyetleri yok'' dedi. 
     
     ''AÇIKLIK İSTİYORUZ'' 
     Denktaş, ''öyle de olabilir, böyle de olabilir'' yönünde her tarafa çekilebilir bir anlaşma yapmanın Kıbrıs Türkleri açısından çok tehlikeli olduğunun altını çizerek, açıklık istediklerini, flu konuların kalmasını istemediklerini söyledi. 
     Rauf Denktaş, ''1960'ta, 1963'te başımıza gelenlerin yegane nedeni, 'biz böyle düşünüyoruz, bu böyle olur' diyerek Dr. Küçük'ün bir iki olayda vetosunu bile 'biz böyle yapıyoruz' diye kendi yöntemleri ile bertaraf etmeleri, bildiklerini yapmaları. Aynı şeyi yapabilirler. Bu kağıt üzerinde bir anlaşmadır. Aynı şeyi rahatlıkla yapabilirler. Bu sefer çok daha zayıf durumda olacağız karşılarında. Onun için dikkatli olmak lazım'' diye konuştu. 
     





</TEXT>
</DOC>
