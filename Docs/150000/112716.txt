<DOC>
<DOCNO> 112716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/13/son/sondun06.html </URL>
<DATE> 2002/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
''Tanrıların Adası'' Bali, turistler için cehenneme döndü... 
</HEADLINE>
<TEXT>

     Endonezya'da ''Tanrıların Adası'' olarak adlandırılan Bali'de dün gece düzenlenen saldırıyla, ada birkaç saniyede yüzlerce turist için cehenneme döndü. 
     Densapar yakınlarındaki turistlerin uğrak yeri olan kalabalık Legian mahallesinde bulunan bir gece kulübüyle restorana düzenlenen saldırıda 187 kişi hayatını kaybederken, yaralı sayısı henüz bir netlik kazanmadı. Bazı ajanslar yaralı sayısını 132 olarak açıklarken, bazı ajanslar ise sayıyı 300'ün üzerinde olarak duyurdu. ABD, saldırıyı ''adi bir terör eylemi'' olarak niteledi. 
     Turistlerin dans etmek, gezmek ve gece kulüpleriyle restoranlara gitmek için dışarı çıktığı sırada meydana gelen saldırıda, bomba yerleştirilen araç, yerel saatle 23.00'te infilak etti. 
     Ölenlerden kaçının turist olduğu henüz belirlenemedi. Ölen yabancı turistlerden çoğunun Avustralyalı olduğu sanılıyor. 
     
     GÖRGÜ TANIKLARI 

     Bali'ye 10 gün önce geldiğini söyleyen Parisli taksi şoförü Karim Ansel 27 , patlama anını ''100 metre ötede yemek yiyordum. Bir patlama oldu, ancak çok şiddetli değildi. Üç-dört saniye sonra ikinci patlama oldu ve çok şiddetliydi, kendimi masanın altına attım. Herkes bağırıyordu, her yer toz duman oldu. Elektrikler kesildi. Birisi bana, Üzerimize uçak mı düştü diye sordu'' dedi. 
     ''Dışarıya çıktığında çok korkunç şeyler gördüğünü'' ifade eden Ansel, ''Birisi kanlar içinde yere uzanmıştı. Üzerindeki elbiseler yanan bir kadın koşuyordu. Kanlar içinde, sadece iç çamaşırlarıyla kalmış, elinde ayakkabılarını tutan bir adam gördüm'' diye konuştu. 
     Ansel, ''Havaalanına gidiyorum, ilk uçakla Bali'den ayrılacağım, burada daha fazla kalamam'' dedi. 
     İsveçli sörfçü Jeppe Lindqvist de, ''Bali'ye muhtemelen bir daha gelmeyeceğini'' söyledi. 
     Patlamada kırılan camların 500 metreye kadar dağıldığı ve patlamadan sonra çıkan yangının birkaç saat sürdüğü belirtildi. 
     Daha önce böyle bir şey görmediğini söyleyen Cyril Terrien adlı Fransız fotoğrafçı da, yanmış, parçalanmış cesetler gördüğünü anlattı. Terrien, ''Burada çok insan vardı. Sari Club, buradaki en popüler gece kulüplerinden biridir'' dedi. 
     Patlamada yanan gece kulübünden kılpayı kaçtığını anlatan Avustralyalı futbol takımı Kingsley'nin antrenörü Simon Quayle, kendisiyle birlikte gece kulübünde bulunan 7 oyuncusunun kayıp olduğunu belirtti. 
     Patlamadan sonra çok sayıda turist geceyi sırt çantalarıyla kumsallarda geçirdi. 
     
     TANRILARIN ADASI... 

     ''Tanrıların Adası'' adıyla bilinen Bali, uzun kumsalları, çeltik tarlaları, 5 bin 500 kilometrekareye yayılmış yüzlerce tapınağıyla yabancı turistlerin ilgi gösterdiği uluslararası turizm merkezleri arasında yer alıyor. 
     İstatistiklere göre, geçen yıl Endonezya'yı ziyaret eden 3,7 milyon yabancı turistin 1,4 milyonu doğrudan Bali'ye geldi. Ülkeyi ziyaret eden yabancı turistlerin yarısından fazlasının da iç hat seferlerini kullanarak adayı ziyaret ettiği belirtiliyor. 

     
</TEXT>
</DOC>
