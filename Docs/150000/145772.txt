<DOC>
<DOCNO> 145772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/27/son/sonspo08.html </URL>
<DATE> 2003/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaşlı Yasin Bu sezon lig şampiyonu olmayı çok istiyoruz... 
</HEADLINE>
<TEXT>

     Beşiktaşlı futbolcu Yasin Sülün, bu sezon lig şampiyonu olmayı çok istediklerini ve kimseye kaptırmaya niyetli olmadıklarını belirtti. 
     Yasin Sülün, ''www.bjkhaber.com'' adlı internet sitesinde ''konuk kalem'' olarak yer alan açıklamasında, bu sezon şampiyon olmak için müthiş bir mücadele verdiklerini vurgulayarak, ''Biz bu sezon şampiyonluğu çok istiyoruz ve kimseye de kaptırmaya niyetli değiliz. Bu yüzden takım arkadaşlarımızla birlikte hedefimize doğru ilerliyoruz. Henüz şampiyon olmadık, ama inanmak başarmanın yarısı olduğuna göre bu yarışta en avantajlı takımın Beşiktaş olduğunu söyleyebilirim'' dedi. 
     Özellikle son oynadıkları Gaziantepspor karşılaşmasında başarılı bir futbol ortaya koyamadıklarını anlatan Yasin Sülün, şöyle devam etti 
     ''Bu maçta gördüğüm kırmızı karttan dolayı takımımı 10 kişi bıraktım. Hayatımda ilk defa bir maçta oyundan atıldım. Bunun için maçı yöneten Selçuk Dereli'yi suçlamıyorum. Hocam, bana gösterdiği iki sarı kartta da haklıydı. Oyundan atılmak istemezdim, bu yüzden tüm Beşiktaşlılar'dan özür dilerim.'' Son haftalarda iyi futbol oynamadıkları şeklindeki eleştirilere de değinen Yasin, şunları kaydetti 
     ''Yapılan eleştirileri saygıyla karşılıyorum. Ama bu sezon uzun bir zaman diliminde üç cephede savaştığımız unutulmasın. Şampiyonluğu iyi futbol izleterek kazanmak en büyük amaçlarımızdan biri. Çünkü bizi destekleyen taraftarlarımıza 100. yılımızda Beşiktaşlı olmanın gururunu yaşatmak istiyoruz. Ben Beşiktaşlıyım. Sezon ortasında attığım imzayla da üç yıl daha bu şerefli formayı giyeceğim. Beşiktaşlı olmaktan her zaman gurur duydum ve duyacağım. Futbol hayatıma Beşiktaş'ta son vermek istiyorum.'' 



     




</TEXT>
</DOC>
