<DOC>
<DOCNO> 148930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/10/son/sontur17.html </URL>
<DATE> 2003/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkmenler, Kerkük konusunda endişeli... 
</HEADLINE>
<TEXT>

     Irak Türkmen Cephesi ITC Yürütme Konseyi Üyesi Aydın Beyatlı, Peşmergelerin sahte kimlik kullanarak Kerkük'e dönmeye çalıştığı yönünde haberler aldıklarını, bunun da kendilerini son derece endişelendirdiğini söyledi. 
     Aydın Beyatlı, Bağdat'ın koalisyon güçleri tarafından ele geçirilmesinden sonra, şimdi gözlerin, Türkmenler için büyük önem taşıyan Kerkük'ün alınmasına yönelik çatışmalara çevrildiğini ifade etti. 
     1990'lardaki Kürt ayaklanmasından sonra, Saddam Hüseyin'den kaçan bazı Kürtlerin, 36. Paralel'in kuzeyine geçerek göçmen olduklarını belirten Beyatlı, ''Kürtlerin, ayrılmak zorunda kaldıkları Kerkük'e geri dönmesine itiraz etmiyoruz, ancak çok sayıda Peşmerge ile Kürt'ün Kerkük'e yerleştirileceği söylentileri, burada gergin bir ortam yaratıyor. Kürtler, eski göçü bahane ederek, Kerkük'te çoğunluk olmak için çalışma yapıyor'' dedi. 
     1960'lı yıllarda, nüfusunun çoğunluğunu Türkmenlerin oluşturduğu Erbil'de Türkmenlerin özellikle Erbil Kalesi civarındaki yerleşimlerinin Arap ve Kürtler tarafından ellerinden alınarak başka yerlere göç ettirilmeye zorlandığını unutmadıklarını anlatan Beyatlı, şöyle konuştu 
     ''Aynı uygulama, şimdi Kerkük'te de yapılmak isteniyor. Bölgeden bize, silahlı Peşmergelerin, Kerküklü olduklarını ispatlamak için sahte kimlik düzenlemeye başladıkları haberleri geliyor. Sahte kimlik kullanarak, Peşmergelerin Kerkük'e göçmen gibi dönmeye çalışmaları, bizi son derece endişelendiriyor. Şu anda kimlerin Kerküklü olduğunu gösterecek resmi kayıtlar yok. Biz durumu Türk ve ABD makamlarına bildirdik. Saddam Hüseyin'in devrilmesiyle iş bitmiyor. Kerkük'te şu anda savaş ortamı nedeniyle, Türkmenlerin aleyhine gelişmeye çok uygun bir ortam var. Şimdi ABD'liler, bize verdiği sözler nedeniyle bir samimiyet sınavından geçecekler.'' Zengin petrol yataklarıyla, Kerkük'ün çok hassas bir konumda olduğunu belirten Beyatlı, Irak'ın en demokratik ve en eğitimli toplumu olan Türkmenlerin, haklarını yine yasal yollardan aramaya devam edeceğini, bu aşamada da Türkiye'den aktif destek beklediklerini sözlerine ekledi. 
     





</TEXT>
</DOC>
