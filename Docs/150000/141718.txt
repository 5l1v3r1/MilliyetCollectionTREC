<DOC>
<DOCNO> 141718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/10/magazin/amag.html </URL>
<DATE> 2003/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Erbil için gereken her şey yapılsın ’ 
</HEADLINE>
<TEXT>

İtalya’daki tedavisiyle durumu düzelmeye başlayan Mehmet Ali Erbil’in hayati tehlikeyi atlatamadığını duyan Recep Tayyip Erdoğan, Dışişleri Bakanlığı’na bu talimatı verdi... 
     YAŞAR ÇAKMAK 

     İtalya’nın başkenti Roma’daki "Umberto 1" polikliniğinin yoğun bakım ünitesinde bulunan şovmen Mehmet Ali Erbil’in hayati tehlikesi sürüyor. Erbil’in durumunun iyiye gittiğini açıklayan doktoru Jan Klod Kayuka şu açıklamayı yaptı "Durumu düne nazaran daha iyi. Kriz dönemini atlattı. Şimdiye kadar uyutularak cihazla solunumu sağlanıyordu. Şu anda uyanık halde oksijen maskesiyle solunum sağlanıyor. Şuuru açık. Yoğun bakımda olduğu sürece hayati tehlikesi devam ediyor ama gidişat olumlu yönde." 
     
     En üst hayati tehlike’ 
     Mehmet Ali Erbil’de mide kanaması saptadıklarını, ancak dün bu kanamanın durduğunu belirten Kayuka, şovmenin tansiyonunun da düzelmeye başladığını ve idrar yollarının da açılmasının sevindirici olduğunu ifade etti. Yaklaşık 50 saattir yoğun bakım ünitesinde bulunan Erbil, en üst hayati tehlike anlamında, Codice rosso’ yazılı odada bulunuyor. 
     Doktor Kayuka, Erbil’in Türkiye’ye götürülmesinin şimdilik söz konusu olmadığını, tedavisinin Roma’da sürdürüleceğini söyledi. 
     
     İlacının stokları tükendi 
     Bu arada, "kaçış sendromu" krizinde uygulanan bağışıklık serumu "immun globulin" ilacının Roma’daki stokunun Erbil’in tedavisinde tüketildiği öğrenildi. Sendromun dünyada 40 kadar insanda görülmesi ve doktorların bu hastalığı tanımamasından dolayı ilacın bulunmasında çok büyük zorluklar yaşandığını belirten Doktor Kayuka, Roma’daki bütün hastanelerde bulunan ilacı kullandıklarını ifade etti. 
     
     Devlet büyükleri yanında 
     Dışişleri Bakanlığı, Recep Tayyip Erdoğan’ın talimatıyla Mehmet Ali Erbil için harekete geçti. Erbil’in menajeri Stelyo Pipis, "Devlet büyüklerimize bize gösterdikleri ilgi ve destekten dolayı şükran borçluyuz. Sayın Erdoğan’ın talimatıyla Dış İşleri Bakanlığımız ve Roma Büyükelçiliğimiz bize özel uçak başta olmak üzere ellerinden ne geliyorsa her türlü yardımı sağlayabileceklerini söyledi" diye konuştu. 
     Ayrıca dün Roma Büyükelçisi Necati Utkan eşiyle birlikte Erbil’i ziyaret etmek istedi. Erbil’in odasına giremeyen Utkan, "Bir vatandaş olarak buradayım. Büyükelçi olarak elimden ne geliyorsa yapmaya hazırım" dedi. 
     
     Yurtdışına çıkmamalıydı 
     Doktoru Kayuka’nın yurtdışına çıkmaması için uyardığı Erbil’in buna rağmen İtalya’ya gitmesi ile ilgili ise Pipis, şöyle konuştu "Mehmet Ali’ye doktorları bu uyarıyı yaptılar. Ancak bir insanın hasta olduğu için isteklerini yapmaması her zaman mümkün olmuyor, insan kendisini engelleyemiyor. Mali’de bu nedenle tatil için İtalya’ya gitti" 
     
Özel sağlık çantası yapılacak      Dünyada çok nadir görülen kaçış sendromu’ hastalığı nedeniyle Mehmet Ali Erbil’e, seyahatlerinde yanında taşıyacağı özel sağlık çantası yapılacak. Sanatçının menajeri Stelyo Pipis şunları söyledi "Eğer ilaç bulunamasaydı, Erbil ölmüştü. Çünkü tedavisi o ilaca bağlı. Bu yüzden bundan sonrası için her seyahatinde yanında bulundurabileceği bir sağlık çantası yaptıracağız. Doktoru Jan Klod Kayuka bu çantayı yapacak ve çantada krizin gelmesi halinde hemen kullanılacak ilaçları bulunduracağız. Biz ayda bir Kıbrıs’a gidiyoruz, hayatını riske atamayız." 
     



 MAGAZİN 














</TEXT>
</DOC>
