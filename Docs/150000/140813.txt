<DOC>
<DOCNO> 140813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/05/son/sonspo07.html </URL>
<DATE> 2003/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor'da hedef, 4 maçta 12 puan... 
</HEADLINE>
<TEXT>

     İkinci Futbol Ligi A Kategorisi'nde zirve mücadelesi veren Konyaspor, 3'ünü kendi sahasında olmak üzere yapacağı 4 maçtan 12 puan hedefliyor. 
     Teknik direktör Hüsnü Özkara, ikinci yarıda yaptıkları deplasman maçlarının 2'sinden yenik, 1'inden de beraberlikle ayrıldıklarını söyledi. 
     Zirve mücadelesinde yitirilen 8 puanın çok önemli olduğunu belirten Özkara, ''İyi oynamamıza karşın puan kaybetmemiz futbolcuların moralini bozuyor. Şampiyon olabilmemiz için bundan sonraki maçlarda puan kaybetmemeliyiz'' dedi. 
     Hafta başından beri futbolculara yönelik motivasyon toplantıları düzenlediklerini vurgulayan Özkara, ''Önümüzdeki 4 maçın 3'ünü kendi sahamızda yapacağız. Fikstür avantajımızı iyi kullanmak istiyoruz. Bu 4 maçtan 12 puan alarak zirvedeki yerimizi korumayı hedefliyoruz'' diye konuştu. 
     Özkara, hafta sonunda sahalarında yapacakları Büyükşehir Belediyesi Ankaraspor maçının hazırlıklarının aralıksız sürdüğünü belirterek, bu zorlu maçtan galibiyetle ayrılarak büyük bir avantaj yakalamak istediklerini sözlerine ekledi. 
     





</TEXT>
</DOC>
