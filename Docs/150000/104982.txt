<DOC>
<DOCNO> 104982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/31/son/soneko04.html </URL>
<DATE> 2002/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Ağustos ayında yatırım araçları ne kazandırdı.. 
</HEADLINE>
<TEXT>

     Piyasalar, erken seçim, Kemal Derviş'in görevinden istifası, katılacağı siyasi parti ve seçimin iptalinin de içinde bulunduğu çeşitli gelişmeler ışığında siyasete endeksli bir Ağustos ayı geçirdi. 
     Ayın ilk 2 gününde ortalama yüzde 5.33 artış kaydeden borsa, daha sonra uzun bir düşüş ve bekleme dönemine girdi. 
     2-9 Ağustos haftasını Devlet Bakanı Kemal Derviş ile ilgili gelişmelerin dikkatle izlenmesi nedeniyle siyasetin yoğun etkisinde ve beklemede geçiren 
     İMKB'de haftalık bazda ortalama yüzde 3.39 oranında kayıp gerçekleşti. 
     9-16 Ağustos tarihlerini kapsayan haftada ise Kemal Derviş'in devlet bakanlığından istifası, katılacağı siyasi oluşumla ilgili kararı, solda ittifak çabalarına ilişkin gelişmeler ağırlık kazandı. İMKB'de işlem gören hisse senetleri haftalık bazda ortalama yüzde 4.74 oranında değer yitirdi. 
     16-23 Ağustos haftasında da siyasete ve seçime endeksli ''bekleme dönemi'' devam etti. İMKB'de işlem gören hisse senetleri haftalık bazda ortalama yüzde 5.76 oranında değer yitirirken, haftanın en önemli gelişmesi, siyasi tercihi merakla beklenen Kemal Derviş'in CHP'ye katılma kararı oldu. 
     Ayın son haftasında da piyasalardaki seyir ve beklenti değişmedi. Sadece üç hafta üst üste değer yitiren hisse senetleri haftalık bazda ortalama yüzde 2.11 oranında değer kazandı. 
     
     ENDEKSLER 
     İMKB Ulusal-100 Endeksi, Ağustos ayında 689.16 puan düşerek 10,236.46 puandan 9,547.30 puana indi. İMKB'de işlem gören hisse senetlerinin aylık ortalama değer kaybı yüzde 6.73 oldu. 
     Temmuz ayında, İMKB Ulusal Mali Endeks 891.01 puanlık düşüşle 11,391.28 puana, İMKB Ulusal Sanayi Endeksi 497.00 puanlık düşüşle 9,386.96 puana ve İMKB Ulusal Hizmetler Endeksi 463.56 puanlık düşüşle 6,648.02 puana geriledi. 
     Mali grup hisselerin aylık ortalama değer kaybı yüzde 7.25, sanayi grubundaki hisselerin aylık ortalama değer kaybı yüzde 5.03 ve hizmetler grubundaki hisselerin aylık ortalama değer kaybı yüzde 6.52 olarak gerçekleşti. 
     
     KAZANANLAR VE KAYBEDENLER 
     Ağustos ayında en yüksek oranlı getiriyi, uzun süredir işlem sırası kapalı olup 23 Ağustos Cuma günü serbest marjla tekrar işleme açılan Çukurova Elektrik ve Kepez Elektrik hisseleri sağladı. Çukurova Elektrik hisselerinin değer artışı yüzde 118.56, Kepez Elektrik hisselerinin değer artışı da yüzde 116.16 oldu. Yüzde 71.43'lük artışla Metemtur üçüncü sırada yer aldı. 
     Altınyağ hisseleri Ağustos ayında yüzde .25 oranında gerileyerek en çok değer yitiren hisse senedi oldu. 
     Parsan hisseleri yüzde 51.95'lik düşüşle ikinci, Kaplamin hisseleri de yüzde 34.43'lük düşüşle üçüncü sırada yer aldı. 
     Geçen ay İMKB'deki değişik pazarlarda işlem gören toplam 297 hisse senedinden 114 tanesi değer kazanırken, 169'u değer yitirdi, 14 hissenin fiyatı da aynı kaldı. 
     
     DÖVİZ 
     Yabancı para birimlerinin Türk Lirası karşısındaki Ağustos ayı kayıpları yüzde 3.50 ile yüzde 4.70 arasında gerçekleşti. 
     İstanbul Serbest piyasada alınıp satılan dövizlerden ABD Doları Ağustos ayında Türk Lirası karşısında yüzde 4.13 oranında düşüş gösterdi. AB'nin ortak para birimi Euro'nun geçen ayki kaybı yüzde 3.50, İngiliz Sterlini'nin yüzde 4.70 ve İsviçre Frangı'nın yüzde 4.29 olarak gerçekleşti. 
     Temmuz sonunda ABD Doları'nın Türk Lirası satış fiyatı 1 milyon 624 bin lira, Euro'nun 1 milyon 601 bin lira, İngiliz Sterlini'nin 2 milyon 516 bin lira ve İsviçre Frangı'nın 1 milyon 92 bin lira oldu. 
     
     ALTIN 
     Ağustos ayında 24 ayar külçe altının gram satış fiyatı yüzde 1.80, Cumhuriyet altının satış fiyatı da yüzde 1.80 oranında düştü. 
     Cumhuriyet altınının satış fiyatı ay boyunca 2 milyon lira gerileyerek 110 milyon 500 bin liraya, 24 ayar külçe altının gram satış fiyatı da 300 bin lira gerileyerek 16 milyon 350 bin liraya düştü. 
     İstanbul Altın Borsası'nda İAB işlem gören külçe altının gram fiyatı da Ağustos ayı boyunca yüzde 1.79 düşerek, 16 milyon 342 bin lira oldu. 
     
     YATIRIM FONLARI 
     Menkul kıymet yatırım fonlarına katılma belgelerinin Ağustos ayındaki ortalama değer artışı yüzde 2.08 olarak gerçekleşti. 
     Geçen ay katılma belgeleri arasındaki en yüksek oranlı artışlar, yüzde 8.33 ile İş A Teknoloji Endeks Fon, yüzde 6.22 ile Gedik B Tipi Değişken Fon ve yüzde 5.90 ile Koç Yatırım B Tahvil ve Bono Fon belgelerinde kaydedildi. 
     Geçen ayın en çok değer yitiren katılma belgeleri ise yüzde 11.88 düşüşle HSBC Yatırım A Tipi Ulusal-30 Endeks Fon, yüzde 11.67 düşüşle Global A Tipi İMKB-100 Endeks Fon ve yüzde 11.36 düşüşle de YKY A Tipi İMKB-30 Endeks Fon olarak sıralandı. 
     Yatırım fonlarının fiyat seyrini izleyen A.A Bileşik Fon Endeksi Ağustos ayında 5 bin 987 puan artarak 294,339 puana yükseldi. 
     
     TAHVİL, BONO, FAİZ, REPO 
     İMKB Tahvil Bono Piyasası'nda Temmuz sonunda oluşan ağırlıklı ortalama oranlardan parasını bir ay boyunca tahvil ve bonoda değerlendirenlerin Ağustos ayındaki kazançları yüzde 2.72 ile yüzde 3.67 arasında oldu. 
     Banka faizlerinde ay içinde vadelerine göre ortalamalara 1 puanın altında kalan düşüşler oldu. 
     Önde gelen ve değerlendirmeye alınan 10 kamu ve özel bankanın Temmuz sonundaki faiz oranlarının ortalamaları dikkate alınarak yapılan hesaplamalara göre, 1 ay vadeli mevduat faizinin aylık net getirisi yüzde 3.28 oldu. 
     Temmuz sonunda ortalama yüzde 49 dolayında seyreden oranlardan parasını repoda değerlendiren yatırımcılar aylık yüzde 3.36 dolayında kazanç elde ettiler. 
     





</TEXT>
</DOC>
