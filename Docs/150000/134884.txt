<DOC>
<DOCNO> 134884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/03/son/sontur22.html </URL>
<DATE> 2003/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Serhat golü kaçırdı, Fenerbahçeli emekli imamın kalbi durdu 
</HEADLINE>
<TEXT>

     Bursa'nın Gemlik İlçesi'ndeki bir çay bahçesinde Fenerbahçe-Beşiktaş maçını televizyondan izleyen Fenerbahçe taraftarı, emekli imam 64 yşındaki Necdet Ertetik'in kalbi, Serhat'ın gol kaçırmasına dayanamayıp durdu. İmam Ertetik'in cenazesi 20 yıl imamlık yaptığı Küçük Kumla Camii'nde kılınan namazdan sonra toprağa verildi. 
     Pazar akşamı Kadıköy Şükrü Saracoğlu Stadı'nda oynanan Fenerbahçe-Beşiktaş erteleme maçını Gemlik'teki Çınaraltı Çay Bahçesi'nin kapalı bölümüne konulan büyük ekran televizyonda izleyen emekli imam Necdet Ertetik, Serhat'ın girdiği gol pozisyonu sırasında heyecanlandı, Serhat golü kaçırınca oturduğu sandalyede fenalaştı. Maçı izleyenler tarafından saldalye üzerinde dışarı çıkartılan ve 3 çocuk babası, 7 torun sahibi emekli imam Necdet Ertetik, 112 Acil Yardım ekibi tarafından ambülansla Gemlik Muammer Ağım Devlet Hastanesi'ne götürülmesine rağmen kurtarılamadı. 
     Koyu bir Fenerbahçe taraftarı olan Necdet Ertetik'in 20 yıl boyunca Gemlik İlçesi'ne bağlı Küçük Kumla Belde Camii'nde imamlık yaptığı, 1986 yılında emekli olduğu bildirildi. Ertetik'in cenazesi, 20 yıl imamlık yaptığı Küçük Kumla Camii'nde dün kılınan namazdan sonra Küçük Kumla Şehir Mezarlığı'nda toprağa verildi. 
     





</TEXT>
</DOC>
