<DOC>
<DOCNO> 114014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/20/spor/spo04.html </URL>
<DATE> 2002/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
"Trabzon’a sahip çıkın" 
</HEADLINE>
<TEXT>

Bordo - Mavili takımın teknik patronu Samet Aybaba, Kocaeli maçında taraftarları destek vermeye çağırdı 
     KARADENİZ ekibi, ligin dibine demir atan Kocaelispor’u yenerek, sahasındaki 204 günlük galibiyet özlemine son vermenin hesaplarını yapıyor. Teknik Direktör Samet Aybaba, taraftarlara büyük iş düştüğünü belirtip, "Bu takıma sahip çıkılsın" mesajını verdi. Genç teknik adam, "Beşiktaş taraftarı takım mağlup olsa da 90 dakika desteğini esirgemiyor. Bizde ise yöneticilere veya başkana tepki yağıyor" dedi. 
     BU şartlarda oyuncuların maça motive olamayacağının altını çizen Aybaba, "Artık Trabzonspor taraftarının eski kimliğine bürünmesini bekliyoruz. Avni Aker’de galip gelememeyi çok fazla abartıp, futbolcuları strese sokmanın anlamı yok. Merak etmeyin, bu fobiye son vereceğiz" açıklamasını yaptı. Futbolcular da, "Taraftarımızın yapacağı her olumlu tezahürat bize doping etkisi yapacaktır" ifadelerini kullandılar. 
     
Gökdeniz’in sabrı taştı      TRABZONSPOR’DA Samet Aybaba ile yine kadroya almadığı kaptan Gökdeniz arasında soğuk savaş yaşandığı öğrenildi. Gökdeniz’in, Aybaba’ya tavır aldığı, çalışmalarından memnun kalmasına rağmen bu davranışı nedeniyle genç hocanın da kendisini kadroya almadığı ileri sürüldü. Samet Aybaba, ülkesinden dönmeyen Bushi, yetersiz bulduğu Muzaffer, riske etmek istemediği Oumar ve sakat olan Lee Yong’u da kadroya almamıştı. Gökdeniz’in "Kafayı bana taktı. Kendimi zor tutuyorum" dediği iddia edildi. 
     



 SPOR 
































</TEXT>
</DOC>
