<DOC>
<DOCNO> 108284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/18/son/soneko29.html </URL>
<DATE> 2002/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Ege'deki sel 90 bin ton üzümü vurdu... 
</HEADLINE>
<TEXT>

     Manisa'da 13-16 Eylül günleri arasında yağan şiddetli ve sürekli yağmur nedeniyle, yaklaşık 90 bin ton kurutmalık üzümün zarar gördüğü, üreticinin maddi zararının 120 trilyon lira olduğu tahmin ediliyor. 
     Manisa Valiliği'nden yapılan açıklamada, fırtınadan sonra Manisa merkez köyleri ve ilçelerinde yapılan incelemelerde, halen sergide bulunan üzümlerde yağış nedeniyle çürüme ve küflenme şeklinde zarar meydana geldiği kaydedildi. 
     Açıklamada, il genelinde 120 bin dekar alanda 200 bin ton civarında hasat edilmeyen üzüm olduğu tespit edildiği kaydedilerek, bu üzümlerde de tanelerde çatlama ve çürümeler başladığı belirtildi. 
     Manisa'da bu ay içinde meydana gelen sürekli yağışlardan dolayı üzüm üreticisinin maddi zararının tahminen 120 trilyon lira olduğu belirtilen açıklamada, yağıştan zarar gören üzüm üreticilerinin zararlarını karşılayacak önlemler alınması istendi. 
     
     ÜRETİCİLERİN İSTEĞİ 
     Açıklamada, üzüm üreticilerinin şu taleplerine de yer verildi 
     ''Sergide bulunan çekirdeksiz kuru üzümler, kalite düşüklüğü ve kilo kaybı nedeni ile Alaşehir İlçesi'ndeki Tekel'e ait Suma Fabrikası tarafından satın alınmalıdır. Ziraat Bankası, Tarım Kredi Kooperatifi ve Tariş'e olan borçlar ertelenmelidir. Tariş, biran önce alım fiyatını belirlemelidir.'' 
     
     ''ÇİFTÇİNİN GÜCÜ KALMADI''... 
     Şiddetli yağış ve doludan zarar gören üreticilerin mağdur olduğunu belirten Salihli Ziraat Odası Başkanı Ahmet Can da, yaşanan ekonomik krizin ardından meydana gelen doğal afetin çiftçinin bütün gücünü aldığını belirtti. 
     Siyasi parti temsilcilerine birer mektup gönderen Ahmet Can, 14, 15 ve 16 Eylül'deki sert yağış ve doluda 30 bin tonun üzerinde çekirdeksiz kuru üzümün sergide çamur içinde kaldığını, tarladaki mısırın ekonomik değerini kaybettiğini, pamuğun ise kaderine terk edildiğini belirtti. 
     Ahmet Can, afet fonunun çiftçi lehine çevrilmesi gerektiğini kaydederek, çiftçinin ekonomik afetlerin yanı sıra tabii afetlere de maruz kaldığını buna seyirci kalınmamasını istedi. 
     
     SEL CİVCİVLERİ DE TELEF ETTİ 
     Turgutlu'ya bağlı Gökgedik köyündeki 23 çiftlikten sular altında kalan üç çiftlikteki binlerce civciv de su ve çamur içinde boğularak telef oldu. 
     Civciv üreticisi Hüseyin Türkyılmaz, civcivlerin sigortalı olduğunu ancak zararın büyüklüğüne dikkati çekerek, ''Bölgenin afet bölgesi ilan edilmesini istiyoruz. Tahıl ve üzüm ambarları tamamen yok oldu'' dedi. 
     Gökgedik Köyü Muhtarı Süleyman Akçan da selin mali faturasının çok yüksek olduğunu belirterek, ilgi beklediklerini bildirdi. 
     





</TEXT>
</DOC>
