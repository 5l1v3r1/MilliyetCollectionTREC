<DOC>
<DOCNO> 110137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/29/yasam/yas04.html </URL>
<DATE> 2002/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya’dan terzim geldi 
</HEADLINE>
<TEXT>

Erkek giyim firması Zegna, Türkiye’deki özel müşterileri için İtalya’dan uzman terzi’ getirdi. Amerikalı Jarret Kerman, 10 dakikada ölçü alıyor, takımlar İtalya’da dikilip getiriliyor 
     PINAR AKTAŞ İstanbul 

     Bill Clinton ve Alain Delon gibi isimlerin tercih ettiği dünyaca ünlü İtalyan erkek giyim firması Ermenegildo Zegna, Türkiye’deki özel müşterileri için İtalya’dan uzman terzi’ servisi sunuyor. Zegnaseverler’ için İstanbul’a gelen Amerikalı Jarret Kerman’ın randevu defteri günler öncesinden doldu. Zegna, 26-29 Eylül günleri arasında İstanbul’daki mağazasında İtalya’dan gelen terzisiyle hizmet veriyor. 
     
     Sadece 3 gün 
     Türk müşterilerinin ölçülerini almak için gelen Ismarlama Giyim Direktör Asistanı Jarret Kerman, yoğun bir mesai yapıyor. Çünkü sadece 3 gün için çoğu iş, siyaset ve medya dünyasından 30’a yakın kişinin ölçülerini alıyor. 
     Müşterilerinin çoğunu evinde veya ofisinde ziyaret eden, bir kısmının da Nişantaşı Zegna mağazasında ölçülerini alan Kerman, yaklaşık 10 dakika süren bir işlem sonucu ölçüyü alıyor. 
     Alınan ölçüler daha sonra İtalya’daki fabrikaya fakslanıyor ve elbiseler hazırlanıyor. Burada birçok aşamadan geçen takım elbiselerin fabrikadan çıkması için 11 yerden onay alması gerekiyor. 
     
     Haliyle daha pahalı... 
     Eğer yapım aşamasında bir hata olursa o ana kadar dikilmiş ne varsa çöpe gidiyor. Krallardan sanatçılara kadar birçok önemli ismin giydiği özel dikim Zegna, 4-5 hafta gibi bir sürede müşteriye teslim ediliyor. Eğer standart Zegna yerine İtalyan terziye sipariş vermek istiyorsanız, normal fiyatlardan yüzde 15 daha pahalı ödeme yapıyorsunuz. 
     Kerman, Türk erkeklerinin kapristen uzak olduğunu belirterek, şunları söylüyor "Her zaman kafalarında bir fikirle geliyorlar. Fakat bizim görüşlerimize açıklar. Bir de dünyanın hiçbir yerinde görmediğim bir özellikleri var. Randevularına çok sadıklar." 
     
Zegna’nın ekonomist terzisi Jarret Kerman      28 yaşındaki Jarret Kerman’ın asıl mesleği terzilik değil. Üniversitede finans ve ekonomi okuyan Kerman, birkaç ay bankada görev yaptıktan sonra bu işin kendisine göre olmadığını düşünerek, Zegna’nın Amerika’daki ofisinde çalışmaya başlamış. 22 yaşında girdiği ısmarlama giyim bölümünde 4 yıl çalıştıktan sonra, üstleri onun İtalya’daki fabrikada çalışmasını istemişler. Ve seyahat maratonu başlamış... Sürekli seyahat eden Kerman, dünyanın dört bir yanındaki müşterilerinden ölçü alıyor. Kerman’ın bundan sonraki rotası ise şöyle Filipinler, Bangkok, Jakarta, İtalya, Ekvador, Guatemala, Brezilya ve Venezuela. 
     



 YAŞAM 

















</TEXT>
</DOC>
