<DOC>
<DOCNO> 100874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/09/siyaset/siy02.html </URL>
<DATE> 2002/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağ ve solun tarihi uzlaşması 
</HEADLINE>
<TEXT>
İlk ittifak YTP DTP 
YTP lideri Cem ve DTP lideri Bayar, seçimlerde işbirliği yapmak üzere anlaştı. İttifakın hangi çatı altında olacağına partilerin yetkili kurulları karar verecek 
     ANKARA Milliyet 

     Cumhuriyet tarihinde ilk kez, merkezin karşıt kanatlarında yer alan iki parti "seçimin öncesinde ve sonrasında" işbirliği yapmak üzere anlaştı. YTP Genel Başkanı İsmail Cem, dün DTP Genel Başkanı Mehmet Ali Bayar’ı ziyaret etti. DTP Genel Merkezi’nde yaklaşık 1.5 saat süren görüşmeye, YTP Genel Sekreteri İstemihan Talay ile DTP Genel Başkan Yardımcısı Pars Kutay da katıldı. 
     Görüşmeden sonra ortak açıklama yapan Cem ve Bayar, ittifak uzlaşmasını yetkili kurullara götürme kararı aldıklarını söylediler. Bayar, "Aziz dostum Cem" diye başladığı konuşmasında, "iki parti arasındaki görüşmelerin belli bir aşamaya geldiğini ve bunun partilerin yetkili kurullarında ele alınacağını" söyledi. 
     Bayar, "Siyasal kimliklerimizi, partilerimizin kurumsal varlığını koruyarak, seçim ve sonrasında birlikte hareket etme imk nını yetkili kurullarımızda tartışarak yetki isteyeceğiz" dedi. İki partinin birlikte hareket etme iradesinin oluştuğunu açıklayan Bayar, varılan mutabakatı "ilk adım" olarak nitelendirdi. Bayar, ittifakın hangi çatı altında yapılacağı konusunda, "Bunları konuşmadık. Zaten, bunları değerlendirmek üzere yetkili kurullarımızla konuşmak durumundayız" dedi. "Yakın dostum, yakın arkadaşım Bayar ile birlikte olmak benim için bir onur" diyen Cem de, iki partinin temel konularda ortak görüşleri olduğunu ve ortak bir paydada buluştuğunu vurguladı. Cem, "Eğer, bu yetkili kurullarımızda benimsenirse, Türkiyemize iki parti olarak güzel bir beraberliği birlikte sergileyeceğiz" diye konuştu. 
     
     Fransız modeli değil 
     İki partinin Türkiye’yi yenileştirme iddiasıyla siyaset sahnesinde yer aldığını kaydeden Cem, "Öngördüğümüz birliktelik Siyasi Partiler Yasası’nda değişikliği gerektirmemektedir" sözleriyle planlanan işbirliğinin Fransız modeli ittifak formülüne dayanmadığı mesajını verdi. 
     Cem, "Küçük seçim hesaplarının dışında Türkiye ideali için bir araya gelineceğini kanıtlamak istediklerini" dile getirirken Bayar, "Biz eski siyaset anlayışının 3 sana - 5 bana, kim daha çok kazanacak’ hesabının dışındayız. Türkiye’nin siyasette yeni bir üsluba ihtiyacı var. Barışık Türkiye için bir araya geliyoruz" diye konuştu. 
     
Demirel devrede      İki partinin ortak hareket etme kararı almalarının ardında, Cem’in 9. Cumhurbaşkanı Süleyman Demirel ile hafta başında yaptığı görüşmenin de kilit önem taşıdığına işaret edildi. Cem’in, ittifak konusundaki ilk somut işareti "Türkiye için çok büyük birikim. Kendisinden çok yararlandım" dediği Demirel ile görüşmede aldığı kaydedildi. 
     
Derviş’in çekincesi      Son olarak İstanbul’dan Ankara’ya giderken uçakta 1 saat baş başa görüştüğü Bayar için olumlu düşünceler taşıyan Derviş’in, ittifak sürecinde Demirel etkisini ihtiyatlı karşıladığı öğrenildi. Derviş’in, hiçbir zaman yakın ilişkide olmadığı Demirel’in etkisinin artmasının "yenilik" mesajını zayıflatacağını düşündüğü kaydedildi. 
     
Cem’in kızdığı an      Derviş’e "birinci adam ol baskısı"nı duyuran Milliyet’in manşeti de Cem’e soruldu. "Derviş liderlik istedi mi " sorusuna Cem, gergin bir tonda şu yanıtı verdi "10 kişi bunları konuşmuş galiba İstanbul’da. Her kimse bu 10 kişi Derviş’in benimle olan ilişkisi, daima, fevkalade düzgün dürüst yaklaşımların ilişkisi olmuştur. Kendine dönük, hiçbir özel talebi gelmemiştir." 
     
Derviş, Cem ve Bayar yemekte      ANKARA Milliyet 

     Ekonomiden Sorumlu Devlet Bakanı Kemal Derviş, YTP Genel Başkanı İsmail Cem ve ittifak kurmak için anlaştığı DTP Genel Başkanı Mehmet Ali Bayar, dün gece aynı restoranda tesadüf eseri karşılaştı. 
     Birbirleri ile daha önce de akşam yemeklerinde görüşen üçlü, akşam 20.00’den itibaren Mest Restoran’a geldi. Derviş, yemeğe Devlet Bakanı Fikret Ünlü ve milletvekili adayı olmak için istifa eden kızı Oya Ünlü ile katıldı. Derviş’le yakın temasta olduğu bilinen Kemal Köprülü liderliğindeki Arı Grubu üyeleri de aynı restoranda yemek yedi. Cem ise restoranda Süleyman Demirel’in doktoru Osman Müftüoğlu ve bir dönem büyükelçilik yapan Feridun Sınıroğlu ile buluştu. 
     Bayar ise çıkışta yaptığı açıklamada ailesi ile birlikte yemek yediğini ve ayrı ayrı oturduklarını söyledi. Üçlünün aynı restoranda bir araya gelmesi için "tamamen tesadüf eseri oldu" diyen Müftüoğlu, Derviş’in Bayar ve Cem’in masalarını ziyaret ederek selamlaşıp daha sonra kendi masasına döndüğünü söyledi. 
     Fikret Ünlü, Milliyet’e yaptığı açıklamada "Derviş’in kafası çok net. İstifa dahil her şeyi düşünüyor, ama ittifaklar konusunda umduğunu bulamadı" dedi. Ünlü, kendisinin istifayı düşünüp düşünmediği sorusuna ise "Görevimin başındayım. İstifa etmeyeceğim" yanıtını verdi. 
     



 SİYASET 


















</TEXT>
</DOC>
