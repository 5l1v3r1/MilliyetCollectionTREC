<DOC>
<DOCNO> 119317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/17/siyaset/siy07.html </URL>
<DATE> 2002/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Keçeciler evsiz kaldı 
</HEADLINE>
<TEXT>

Eski Devlet Bakanı Keçeciler’in siyaseti bırakırsam taşınırım’ diyerek kiraya verdiği evine taşınma hayali suya düştü. Evi boşaltmayan kiracısı, "Siyaset sizi bıraktı. Kendinize bir ev bulun" dedi 
     ELÇİN ERGÜN Ankara 

     Seçim sonuçlarının ardından TBMM lojmanlarındaki evini boşaltan Devlet Bakanı Mehmet Keçeciler, kiraya verdiği evine taşınmak isteyince hiç beklemediği bir sürprizle karşılaştı. Keçeciler, evini "Ancak siyaseti bırakırsam taşınırım. Rahat rahat oturun" diyerek kiraya verdiği Serdar Dinler’den "Siz siyaseti değil, siyaset sizi bıraktı. Koskoca bakansınız yeni bir ev bulun" yanıtını alınca ne yapacağını şaşırdı. 
     
     Rahat rahat otur’ 
     57. Hükümet’te en uzun süre görev yapan bakan sıfatına sahip olan Keçeciler, 1998’de Çankaya Mesa Sitesi’ndeki evini TBMM lojmanlarına taşındığında kiraya verdi. Keçeciler, kızı Zeynep Keçeciler’in arkadaşı olan Serdar Dinler’e "Rahat rahat otur. Siyaseti bırakırsam ancak bu eve taşınırım" dedi. Ancak seçimde partisi baraj altında kaldığı için milletvekili lojmanlarındaki evini boşaltmak zorunda kalan Keçeciler, Dinler’den evi boşaltmasını istedi. 
     
     Kiracısını ikna edemedi 
     Keçeciler’e evi kiraya verdiği dönemdeki sözünü anımsatan Dinler, "Siz siyaseti bırakmadınız. Seçim nedeniyle siyaset sizi bıraktı. Benim ev bulmam zor. Ama siz koskoca bakansınız. Daha rahat ev bulursunuz" dedi. Kiracısını ikna edemeyen Keçeciler, bu günlerde İstanbul’da oturan bir aile dostlarının Ankara’daki evine taşınıyor. Kısa bir süre sonra aktif siyaset hayatını noktalayacak olan Keçeciler, 3 aylık bir tatil yapacak. Keçeciler, daha sonra memleketi Konya’da Selçuk Üniversitesi Hukuk Fakültesi’nde idare hukuku dersleri verecek. 
     
     



 SİYASET 

















</TEXT>
</DOC>
