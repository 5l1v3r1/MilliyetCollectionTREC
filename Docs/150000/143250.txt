<DOC>
<DOCNO> 143250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/17/son/sontur09.html </URL>
<DATE> 2003/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer "Türk Amerikan ilişkileri sınavdan geçiyor" 
</HEADLINE>
<TEXT>

     Cumhurbaşkanı Ahmet Necdet Sezer, statejik ortaklık düzeyine ulaşan Türk-Amerikan ilişkilerinin "sağlamlığını ve gücünü kanıtlayan bir sınavdan geçtiğini" belirtti. 
     Cumhurbaşkanı Ahmet Necdet Sezer, Türk-Amerikan Konseyi'nin düzenlediği Yıllık Konferans'a yazılı bir mesaj gönderdi. Sezer mesajında, "Köklü ve başarılı bir ittifak içinde ortak değerlere dayanan ve Soğuk Savaş sonrası dönemde stratejik ortaklık düzeyine ulaşan Türk-Amerikan ilişkileri, içinde bulunduğumuz bu kritik dönemde sağlamlığını ve gücünü kanıtlayan bir sınavdan geçmektedir" dedi. Sezer, Türkiye ile ABD'nin Ortadoğu'da barış ve istikrarın sağlanması amacıyla bir kez daha yakın işbirliği yaptığını ifade etti. Sezer, karşılıklı saygı anlayış ve düzenli danışmalara, barış, özgürlük ve demokrasiye olan bağlılıklarına dayanan bu işbirliğinin başarılı sonuçlar vermeye devam edeceğinden kuşkusunun bulunmadığını kaydetti. 
     Uluslararası barış ve istikrara değerli bir katkı sağlayan Türkiye ile ABD arasındaki işbirliğinin yalnız hükümetlerle sınırlı olmadığını belirten Sezer, ABD ve Türk halkları arasındaki dostluğun da giderek derinleştiğine dikkat çekti. Türkiye'nin, ekonomik istikrar programını kararlılıkla sürdürmekte ve Avrupa Birliği'ne tam üyelik yöneliminin gerektirdiği ekonomik ve siyasal adımları attığını belirten Sezer, bu yönüyle köklü yapısal değişiklikler gerçekleştiren Türkiye'nin sunduğu yeni işbirliği olanakları ile yatırım alanlarının daha iyi değerlendirilmesi gerektiğine inandığını vurgulayarak, "Türkiye ile ABD arasındaki ilişkiler, ekonomi ve ticaret alanındaki işbirliğimizin artmasıyla çok daha güçlü duruma gelecektir" dedi. 
     





</TEXT>
</DOC>
