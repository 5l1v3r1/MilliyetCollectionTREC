<DOC>
<DOCNO> 136955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/15/son/sontur03.html </URL>
<DATE> 2003/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk sanatçının hazırladığı balesi gösterisi Almanya'da ders oldu 
</HEADLINE>
<TEXT>

     Türk sanatçı Uğur Seyrek'in sağır-dilsiz alfabesini baleye aktardığı ''Çığlık'' adlı yapıt, Alman okullarında ders olarak okutulacak. 
     Sahnelerde ilk defa bir balede yaşananları sadece görme, duyma ve konuşma yetisine sahip olanların değil, işitme ve konuşma engellilerin de anlayabileceği tarzda hazırlanan bale, 2001 yılında Türk sahnelerinde seyirciyle buluştu. 
     Birbiriyle, ''işittiği, konuşabildiği ve görebildiği'' halde iletişim kuramayan insanları işleyen eser, iç sesleri ''sağır-dilsiz'' alfabesiyle sahneye getirerek işitme ve konuşma engellilere de dansı anlama olanağını sağlıyor. 
     Türkiye'de sahnelendikten sonra yapıtı gören Türk-Alman vakıfları, projeyi Alman yetkililerine anlattı. Almanya'da Kültür Bakanlığı yetkilileri yapıtın Stuttgart'ta sahnelenmesine ve okullarda proje olarak okutulmasına karar verdi. 
     
     ''BURADA ENGELLİLERDEN İLGİ GÖRMEDİ'' 
     Eserin koreografı Seyrek, A.A muhabirinin sorularını yanıtlarken, balenin engellilerin dünyasını anlamaya çalışmak için bir araç olmasını dilediklerini, ancak gerekli ilgiyi bir türlü göremediklerini söyledi. 
     Engelliler ile özel bir temsilde biraraya gelmek istediklerini kaydeden Seyrek, ''Derneklere bunu ilettik. Ancak, belki de toplum içinde o kadar çekingen bir hal almışlar ki gerekli iletişimi kuramadık. İlgi göstermediler. Onlar için bir umuttu, olmadı'' dedi. 
     Projenin Almanya'da büyük ilgi gördüğünü ifade eden Seyrek, dernekler aracılığıyla engellilerin de Temmuz ayındaki 5 temsile konuk olacağını ve ortak çalışmalar yapılacağını ifade etti. 
     Bu temsillerde Türk ve Alman sanatçıların yer alacağını belirten Uğur Seyrek, projesini şöyle anlattı 
     ''Yapıt, okullarda da proje olarak okutulacak. Çünkü, bu müzik yüksek sesle çalındığında engelliler bu müziği hissedebiliyor. Bu, workshop da olabilir, ders de... 
     Önemli olan, duyma ve konuşma özürlü insanların hayatla bağ kurabilmeleri. Toplum içindeki yerlerini kuvvetlendirmeleri. Almanya'da engellilerin sanat etkinlikleri içinde yer almasına büyük önem veriliyor. Hatta, ayakları olmayan sanatçılar bile etkinliklerde yer alıyor. Gönül isterdi ki burada da olsun...'' 
     





</TEXT>
</DOC>
