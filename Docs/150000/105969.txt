<DOC>
<DOCNO> 105969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/06/ekonomi/eko01.html </URL>
<DATE> 2002/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaşar Grubu’ndan Fon’a 144.3 milyon dolarlık ödeme 
</HEADLINE>
<TEXT>

Yaşar Grubu şirketlerinin Fon bünyesinde bulunan bankalara mevcut kredi borçlarının tasfiyesine yönelik protokol imzalandı 
     EKONOMİ SERVİSİ 

     Yaşar Grubu firmalarının Tasarruf Mevduatı Sigorta Fonu TMSF bünyesindeki Yaşarbank ve diğer Fon bankalarında 2001 yıl sonu itibariyle mevcut olan 132 milyon 239 bin dolar nakit ve 12 milyon 145 bin doları gayrinakit olmak üzere, toplam 144 milyon 385 bin dolarlık kredilerinin geri dönüşüne yönelik protokol imzalandı. 
     Buna göre, nakit anapara borçlarının, ödemesiz dönem olmaksızın 2002 - 2003 yılları arasında ödenmesi öngörüldü. Protokolde, "yıllık libor 4.5 faiz oranı uygulanması, grup dışına yapılacak aktif satışlarından TMSF nezdindeki borçlarına mahsuben, satış tutarı üzerinden yüzde 20 peşin ödeme yapılması, mevcut teminat ve ipoteklere ek olmak üzere protokol teminatı olarak muhtelif gayrimenkuller üzerinde yeteri kadar ipotek tesis edilmesi, Yaşar Holding ile ilgili grup şirketlerinin kefaletlerine ilave olarak Selçuk Yaşar’ın protokole şahsi kefaletinin alınması" öngörüldü. 
     
     100 milyon dolarlık tahsilat 
     Böylelikle gerek TMSF bünyesindeki bankalar ve bu bankaların iştirakleri tarafından gerekse doğrudan TMSF tarafından bugüne kadar 100 milyon doların üzerinde tahsilat ve geri dönüşüm sağlanmış bulunan Yaşar Grubu’ndan, bu protokol kapsamında düzenli olarak tahsilatlara devam edilecek. Yaşar Holding’ten yapılan açıklamada da topluluğun içinde bulunduğu faaliyetlerin yarattığı reel ekonominin yaklaşık 250 bin kişiyi yakından ilgilendirdiği bildirildi. 
     



 EKONOMİ 













</TEXT>
</DOC>
