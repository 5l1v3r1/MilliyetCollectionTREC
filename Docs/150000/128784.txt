<DOC>
<DOCNO> 128784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/04/son/sontur10.html </URL>
<DATE> 2003/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan "Maaş artışlarını karşılamak için vergi konulmayacak" 
</HEADLINE>
<TEXT>

     Devlet Bakanı Ali Babacan, SSK, Bağ-Kur emeklileri ile yaşlıların aylıklarına yapılan zamların gerektirdiği kaynağı karşılamak amacıyla yeni bir verginin yada vergi artışının gündeme gelmeyeceğini söyledi. 
     Babacan, Türkiye Odalar ve Borsalar Birliği'nin TOBB 
     sponsorluğunda Kızılcahamam'daki Patalya Otel'de gerçekleştirilen "Yatırım Ortamını İyileştirme Reformu Çözüm Konferansı"nın çıkışında, SSK ve Bağ-Kur emeklilerine yapılan zammın kaynağıyla ilgili soruları yanıtladı. Babacan, sözkonusu artışın 3.5 katrilyonluk bir yük oluşturduğunu belirtilerek, bunun için kaynak bulunup bulunmadığının sorulması üzerine, "Kaynak oluşturuldu. Maliye Bakanlığı, Hazine ve DPT'den bürokrat arkadaşlar defalarca toplantı yaptılar. Kaynak tedbirleri üzerinde çalışmalar yaptılar. Alınan sonuçlarla bu zamlar açıklandı" diye konuştu. Babacan, 2003 yılı bütçesinde bulunan kaynakların da harcamaların da açık açık ortaya konulacağını söyledi. 2003 yılı bütçe çalışmalarının da bu ayın sonuna doğru netleşeceğini bildiren Babacan, SSK ve Bağ-Kur'luların aylıklarında yapılan artışın karşılanması için yeni vergi getirme yada vergi oranlarında artışa gitmeyeceklerini söyledi. Babacan, "Tamamen tasaruf tedbirleri ve verimlilik artışıyla sağlanacak kaynaklar olacak. Onların hepsi bütçede görülecek" diye konuştu. Babacan, hükümetin sıkı maliye politikası uygulamalarını sekteye uğratacak girişimde bulunmayacağını kaydetti. Bakan Babacan, olası Irak operasyonunun Türkiye'ye maliyetinin 4-15 milyar dolar arasında olacağı yönündeki haberlerin anımsatılması üzerine de böyle bir harekatın Türkiye'ye maliyetini hesaplamanın son derece zor olduğunu belirtti. Maliyetle ilgili olarak çok geniş aralıkları içeren değerlendirmeler yapıldığına işaret eden Babacan, "Irak'la ilgili bu kadar çok bilinmeyen varken, rakamsal olarak somut şeylerin ortaya konması şu aşamada çok zor. Biz Amerikalı yetkililerle bu konuyu görüşürken, esnek ve değişen şartlara uygun mekanizmalar üzerinde durduk" diye konuştu. 
     





</TEXT>
</DOC>
