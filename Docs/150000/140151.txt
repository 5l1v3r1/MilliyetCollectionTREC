<DOC>
<DOCNO> 140151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/02/son/sontur20.html </URL>
<DATE> 2003/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kayseri'de yayalara su sıçratan araçlara ceza... 
</HEADLINE>
<TEXT>

     Kayseri Emniyet Müdürü Bekir Tanrıkulu, yayalardan, üzerlerine su sıçratan otomobillerin plakasını ''Alo Trafik 154''e bildirmelerini istedi. 
     Tanrıkulu, sürücülerin araçlarını, iklim ve yol koşullarına göre kullanmaları gerektiğini belirterek, aksi takdirde kazaların yaşanabileceğine, başkalarının hakkının çiğnenebileceğine dikkati çekti. 
     Sürücülerin diğer sürücü ve yayalara saygılı şekilde araç kullanmaları gerektiğini ifade eden Tanrıkulu, kış mevsiminde karların erimesiyle yollarda oluşan su birikintisinin bilinçsiz sürücüler tarafından zaman zaman yayalara sıçratıldığını kaydetti. 
     Böyle bir olumsuzlukla karşılaşan yayalardan su sıçratan aracın plakasını polise bildirmelerini isteyen Tanrıkulu, şunları söyledi 
     ''Yoğun kar yağışının ardından yolları trafiğe açmak için kazınan karlar, yaya kaldırımı kenarında birikti. Havaların az da olsa ısınmasıyla eriyen karlar, bilinçsiz sürücüler tarafından yayalara sıçratılmakta. Çoğu vatandaşımız, bunun suç olduğunu bilmemekte ve buna maruz kaldığında sesini çıkarmamakta. Oysa Trafik Kanunu'nda, 'Araçları kamunun rahat ve huzurunu bozacak veya kişilere zarar verecek şekilde saygısızca kullanmak' maddesi gereğince yayalara su sıçratan sürücüye 32 milyon 100 bin lira para cezası verilip, ehliyetinden 1 puan düşürülüyor.'' Tanrıkulu, bu gibi durumlarda ''Alo Trafik 154''e bildirilen aracın plakasına gerekli cezanın yazıldığını, ceza makbuzunun da sürücünün adresine gönderildiğini bildirdi. 
     





</TEXT>
</DOC>
