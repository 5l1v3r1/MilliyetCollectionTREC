<DOC>
<DOCNO> 146959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/02/yazar/gureli.html </URL>
<DATE> 2003/04/02/ </DATE>
<TIME>  </TIME>
<AUTHOR> Nail GÜRELİ  </AUTHOR>
<HEADLINE>
Savaşa inat güzel şeyler 
</HEADLINE>
<TEXT>

     Bu pis işlere inat, hayat sürüyor, yeryüzünde güzellikler de yaşanıyor. 
     Anımsayacaksınız 3 yıl önce Ataköy’de satanist grupların mekanı olan bir harabe vardı. Osmanlı’nın ispirto imali için 18. yüzyılda yaptığı İspirtohane adlı bina, Bakırköy Belediyesi’nce 1.2 trilyon lira harcanarak, İTÜ’den 9 profesörün gözetiminde restore edildi ve bugün İspirtohane Kültür Merkezi oldu. Nostra Mimarlık Ödülü’nü alan tarihi bina, Ağa Han Mimarlık Ödülü’nün de adayları arasında. 
     Bakırköy’ü "kültür kenti" yapmaya ahdeden Belediye Başkanı Ahmet Bahadırlı’nın ilçeye kazandırdığı beşinci kültür yuvası olan İspirtohane’de, çeşitli sanat toplulukları çalışıyor. İlk kez bir ilçe belediyesinin kurduğu ve Rusya’nın ünlü orkestra şeflerinden Elşad Bagirov’un yönetiminde konservatuar mezunu müzisyenlerden oluşan Klasik Müzik Orkestrası da burada. 
     Geçen perşembe, Türkiye Yazarlar Sendikası’nın İspirtohane’de düzenlediği gecede Bagirov ve öğrencilerini hayranlıkla izledik. TYS Bakırköy Şubesi Başkanı Mine Ergen, TYS Genel Başkanı Cengiz Bektaş, Belediye Başkanı Ahmet Bahadırlı’nın konuşmalarıyla başlayan gecede edebiyat ve kültür dünyamızın "çınarları"ndan sekizine Prof. Muazzez Çığ, Oktay Akbal, Fazıl Hüsnü Dağlarca, Vedat Günyol, İ. Zeki Eyuboğlu, Afşar Timuçin, Şükran Kurdakul, Mehmet Başaran Onur Ödülü verildi. 
     Pazar günü de TYS Kadıköy Temsilciliği’nin Barış Manço Kültür Merkezi’nde belediyenin "tahsis ettiği" bir odadan ibaret yeni yerinin açılışı nedeniyle Temsilci Mehrizat’ın düzenlediği toplantıda güzellikler yaşadık. Edebiyatçıların Kadıköy Belediye Başkanı Selami Öztürk’ten daha geniş ilgi beklentilerini dinledik. 
     
Bir şiir      Önce, "Buş ile Saddam, hayatlarında iki satır şiir yazmış olsalardı, bu savaşı yapmazlardı. Şiir yazmak ve okumak duygulu insanların işidir" diyen TBMM Başkanı Bülent Arınç’a teşekkürler. 
     Dizelerimiz Gülsüm Cengiz’in mapusane odaklı sevgi şiirlerinden oluşan Sevdamız Çiçeklenir Zulada Evrensel Yayınları, Ekim 2002 kitabından. 
     "Bulutlu gökyüzünde güneş nasıl bir yol bulup sızıyorsa denizin üstüne nasıl kara bulutları deliyorsa gün ışığı... öyle delsin istiyorum sevgin hüznün bulutlarını. Yüreğime sevinç salsın gözlerin" 
     
     







</TEXT>
</DOC>
