<DOC>
<DOCNO> 105738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/04/son/sonspo06.html </URL>
<DATE> 2002/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Sergen antrenmana katılmadı... 
</HEADLINE>
<TEXT>

     Beşiktaş, Göztepe ile yapacağı lig maçının hazırlıklarını, bugünkü antrenmanla sürdürdü. 
     Teknik direktör Mircea Lucescu yönetiminde BJK Nevzat Demir Tesisleri'nde gerçekleştirilen idmanda futbolcular, kondisyon, pas, dayanıklılık ve istasyon çalışması yaptı. Rumen teknik adam, daha sonra futbolcuları 2'şerli gruba ayırarak, prese dayalı çift kale maç yaptırdı. 
     Siyah-beyazlılar, idmanın son bölümünde ise sahanın bir bölümüne yerleştirilen engellerde, istasyon çalışması gerçekleştirdi. 
     Futbolcular ve teknik heyetin son derece neşeli olduğu idmanda, Nouma yine en büyük neşe kaynağı oldu. 
     Bu arada Fransız futbolcu, idman sırasında hafif bir sakatlık geçirdi. Sol ayak bileğinde ağrılar hisseden Nouma, sahada yapılan müdahalenin ardından çalışmasını sürdürdü. 
     
     SERGEN KATILMADI 
     İstanbul Üniversitesi Çapa Tıp Fakültesi'nde izolemetrik testten geçen Sergen Yalçın, antrenmana katılmadı. 
     Kulüp doktoru Ayhan Optur, Sergen'e bu testi sürekli uyguladıklarını belirterek ''Bu testle 2 dizi arasındaki güç dengesini ölçüyoruz. Böylece daha önce sakatlık geçirdiği dizinin durumunu izliyoruz'' dedi. 
     
     YARIN HAZIRLIK MAÇI VAR 
     Beşiktaş, yarın BJK Nevzat Demir Tesisleri'nde Üçüncü Lig takımlarından Yalovaspor ile hazırlık maçı yapacak. 
     Teknik direktör Lucescu'nun ligde fazla şans veremediği futbolcularının durumunu yarın saat 11.00'da yapılacak maçta görmek istediği belirtildi. 
     Siyah-beyazlılar, bu akşam yapacakları antrenmanla Göztepe maçının hazırlıklarını sürdürecek. 
     





</TEXT>
</DOC>
