<DOC>
<DOCNO> 135935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/08/son/soneko08.html </URL>
<DATE> 2003/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Yatırımcı için geçtiğimiz hafta böyle geçti... 
</HEADLINE>
<TEXT>

     Piyasalar geçen hafta da Irak'a olası müdahale başta olmak üzere, beklenenden yüksek çıkan enflasyon oranları, Hükümete yetki tezkeresi, IMF heyetinin gelişi, Türkiye'nin olası zararlarının telafisi gibi konuların ağırlıkta olduğu bir gündemi yakından izledi. 
     Endeks, hafta boyunca yaklaşık 550-600 puanlık bantta dalgalandı. İMKB Tahvil ve Bono Piyasası'nda vadelerine göre ortalamalarda 2-3 puana varan artışlar dikkat çekti. Altın küçük oranlarda artarken, döviz haftayı düşüşle kapadı. 
     Hisse senetleri haftalık bazda ortalama yüzde 0.16 oranında değer yitirdi. 24 ayar külçe altının gram satış fiyatı yüzde 0.26 oranında, Cumhuriyet altınının satış fiyatı da yüzde 0.38 oranında arttı. Dolar, haftalık bazda yüzde 0.79 oranında, Euro da yüzde 0.17 oranında değer yitirdi. Yatırım fonlarının seyrini izleyen A.A Fon Endeksi ortalama yüzde 0.56 oranında artış kaydetti. Önceki hafta sonundaki oranlara göre, 1 aylık mevduat faizinin haftalık net getirisi yüzde 0.68, haftalık reponun net getirisi yüzde 0.70 olarak gerçekleşti. 
     
     İMKB'DE GEÇEN HAFTA 
     İstanbul Menkul Kıymetler Borsası'nda İMKB işlem gören hisse senetleri haftaya ortalama yüzde 0.82 artışla başladılar. 
     Pazartesi günü, Irak tedirginliği ile güne başlayan Borsa'da, BDDK'nın Çukurova Grubu anlaşmasına ilişkin açıklamaları, Hazine'nin ihalesi ile enflasyon dataları merakla beklenen gelişmeler oldu. 
     İMKB Ulusal 100 endeksi, 1. seansta 29.80 puan ve yüzde 0.27 artışla, 11,061.83 puandan kapandı. 
     2. seansta 11,000 puan seviyesinde yatay hareketini sürdüren endeks, 60.20 puan ve yüzde 0.54 artışla 11,122.03 puandan günü tamamladı. 
     Salı günü, enflasyon oranlarının yüksek bulunması ve Irak tedirginliği Borsa'da düşüşe neden oldu. 
     1. Seansta 10,686 puana kadar gerileyen endeks tepki alımlarıyla 10,800 seviyesine yükseldi ve seansı da bu seviyelerden tamamladı. 
     2. Seansta satıcılı seyir devam etti. Daha sonra gelen tepki alımlarıyla 10,700 seviyesi yükselen endeks günü 10,658.31 puandan tamamladı. Hisse senetlerindeki günlük ortalama kayıp yüzde 4.17 ve 463.72 puan oldu. 
     Çarşamba günü, 10,500-10,600 bölgesinde tutunma çabası içinde olan Borsa, günü beklemede geçirdi. 
     1. Seansta 10,500 desteğinde tutunamayan endeks 10,357.55 puana kadar geriledi. Endeks sıkışık seyrin ardından gelen alımlarla 10,566.64 puandan seansı tamamladı. 
     2. Seansta yatay ve durgun seyreden endeks 10,500 seviyesinin üzerinde tutunmayı başardı, gelen son dakika alımlarıyla da 10.659.85 puandan kapandı. Çarşamba günü hisse senetleri ortalama yüzde 0.01 oranında değer kazandı. 
     Perşembe günü alıcılı bir seyir izlendi. Hisse senetleri ortalama yüzde 2.46 oranında artış gösterdi. 
     1. Seansta gelen alımlarla 10,900 seviyesine kadar yükselen endeks gelen satışlarla 10,700 seviyelerinde dengelendi ve seansı 10,750.09 puandan ve yüzde 0.85 artışla tamamladı. 
     2. Seansta 10,900 puana yükselen endeks son dakika alımlarıyla bu seviyenin üzerine çıktı ve günü 10,921.78 puandan kapattı. Hisse senetleri ikinci seansta ortalama yüzde 1.60 değer kazandı. 
     Haftanın son işlem gününde piyasa, zayıf hacimle durgun bir seyir izledi. Endeks, 55.68 puan yükselerek 1. seansı 10,977.46 puandan tamamlarken, hisse senetlerinin ortalama değer artışı yüzde 0.51 olarak gerçekleşti. 
     2. Seansta da dar bir işlem bandının dışına çıkmayan borsa, 10,900 seviyesinde tutunma çabası içinde oldu. Endeks gelen son dakika alımlarıyla 11,013.83 puandan haftayı tamamladı. 
     
     BORSA ENDEKSLERİ 
     İMKB Bileşik Endeksi, bir önceki hafta sonuna göre 18.20 puanlık düşüşle 11,032.03 puandan, 11,013.83 puana indi. Hisse senetlerinin haftalık ortalama değer artışı yüzde 0.16 oldu. 
     İMKB Ulusal-Mali Endeksi 15.48 puan düşerek 13,611.80 puandan 13,596.32 puana ve İMKB Ulusal-Hizmetler Endeksi de 156.70 puan düşerek 7,257.20 puandan 7,100.50 puana gerilerken, İMKB Ulusal-Sanayi Endeksi 22.40 puan artarak 10,701.87 puandan 10,724.27 puana çıktı. 
     Böylece, mali grup hisseleri ortalama yüzde 0.11 oranında ve hizmetler grubu hisseleri de ortalama yüzde 2.16 oranında değer yitirirken, sanayi grubu hisseleri ortalama yüzde 0.21 oranında değer kazandılar. 
     
     KAZANANLAR VE KAYBEDENLER 
     Borsada geçen hafta işlem gören 299 hisse senedinden 155'i değer yitirirken, 91 hisse senedi değer kazandı. hisse senedinin değeri değişmedi. 
     En yüksek oranlı artış yüzde 30.65 ile Ceytaş Madencilik hisselerinde oldu. Yüzde 27.42'lik artışla Alkim Kimya hisseleri ikinci, yüzde 19.05'lik artışla da Işıklar Ambalaj hisseleri üçüncü olarak sıralandı. 
     En yüksek oranlı düşüş ise yüzde 30.30 ile Kardemir B hisselerinde oldu. Yüzde 29.23'lük düşüşle Kardemir A hisseleri ikinci ve yüzde 16.67'lik düşüşle de Eczacıbaşı Yatırım Ortaklığı hisseleri üçüncü sırada yer aldı. 
     
     DÖVİZ 
     Döviz cephesinde geçen hafta düşüş ağırlıklı bir seyir izlendi. 
     İstanbul serbest döviz piyasasında alınıp satılan ABD Doları yüzde 0.79 oranında, Euro da yüzde 0.17 oranında düşüş gösterdi. 
     ABD Doları'nın Türk Lirası satış fiyatı 13 bin lira düşerek, 1 milyon 633 bin liraya, Euro'nun satış fiyatı 3 bin lira düşerek 1 milyon 770 bin liraya indi. 
     Cuma günkü kapanışa göre, öteki döviz türlerinden İngiliz Sterlini'nin Türk Lirası satış fiyatı haftalık bazda yüzde 2.38 oranında düşerek 2 milyon 665 bin liraya ve İsviçre Frangı'nın satış fiyatı da yüzde 0.41 oranında düşerek 1 milyon 215 bin liraya geriledi 
     
     ALTIN 
     Geçen hafta Kapalıçarşı'da alınıp satılan 24 ayar külçe altının gram satış fiyatı yüzde 0.26 oranında, Cumhuriyet altınının satış fiyatı da yüzde 0.38 oranında arttı. 
     Külçe altının gram satış fiyatı 50 bin lira artarak 19 milyon 600 bin liraya, Cumhuriyet altınının satış fiyatı da 500 bin lira artarak 132 milyon 500 bin liraya çıktı. 
     İstanbul Altın Borsası'nda İAB işlem gören 24 ayar altının gram fiyatı ise yüzde 0.43 oranında düşerek 19 milyon 446 bin lira oldu. 
     
     YATIRIM FONLARI 
     Bir önceki haftaya göre yatırım fonlarına katılma belgeleri ortalama yüzde 0.56 oranında değer kazandı. 
     Yatırım fonlarının fiyat seyrini izleyen A.A Bileşik Fon Endeksi bin 911 puan artarak 340,858 puandan 342,769 puana çıktı. 
     Geçen haftanın en çok değer kazanan katılma belgeleri, yüzde 4.71'lik artışla TAİB Yatırım A Tipi Değişken Fonu, yüzde 3.34'lük artışla Vakıf A Tipi Gıda Sektör Fonu ve yüzde 2.71'lik artışla da İş A Tipi Teknoloji Endeks Fonu oldular. 
     Yine geçen haftanın en çok değer yitiren katılma belgeleri ise yüzde 3.97 oranındaki düşüşle Toprak A Tipi Değişken Fon, yüzde 2.12 oranındaki düşüşle Anadolubank A Tipi Değişken Fon ve yüzde 1.30 oranındaki düşüşle de Ata B Tipi Yabancı Menkul Kıymet Yatırım Fonu olarak sıralandılar. 
     
     HAZİNE İHALELERİ 
     Hazine, geçen hafta biri referans olmak üzere üç bono ihalesi düzenledi. 
     Hazine Müsteşarlığı Pazartesi günü düzenlediği 98 gün vadeli referans bono ihalesine 1 katrilyon 886.9 trilyon lira teklif gelirken, nominal 1 katrilyon 59.4 trilyon liralık satış gerçekleşti. İhalede, net 955 trilyon liralık satış yapıldı, basit faiz yüzde 40.6, bileşik faiz ise yüzde 47 oldu. 
     Salı günü de biri 161 gün diğeri de 357 gün vadeli olmak üzere iki bono ihalesi birden düzenleyen Hazine'nin, 161 gün vadeli bono ihalesine toplam 1 katrilyon 758.3 trilyon liralık teklif gelirken, net satış miktarı da 1 katrilyon 178 trilyon lira, bileşik faiz yüzde .31, basit faiz ise yüzde 47.03 oldu. 161 gün vadeli bono ihalesinin geri ödemesi, 26 Temmuz 2003'de gerçekleştirilecek. 
     Hazine'nin Salı günkü ikinci bono ihalesi olan 357 gün vadelide, toplam 3 katrilyon 880.4 trilyon liralık teklif geldi. Net satış tutarı 2 katrilyon 406.3 trilyon lira, basit faiz yüzde 58.22, bileşik faiz ise yüzde 58.49 oldu. 
     
     TAHVİL-BONO-FAİZ-REPO 
     İMKB Tahvil ve Bono Piyasası'nda, ağırlıklı ortalamalara göre çeşitli vadelerdeki bonoların haftalık net getirileri yüzde 0.55 ile yüzde 0.99 arasında gerçekleşti. 
     Mevduat faizlerinde vadelerine göre ortalamalarda bir değişiklik olmadı. Önde gelen ve değerlendirmeye alınan 10 kamu ve özel bankanın faiz oranlarının ortalamalarıyla yapılan hesaplamalara göre, bir önceki hafta sonu geçerli olan oranlar itibariyle 1 ay vadeli mevduat faizinin haftalık net getirisi yüzde 0.68 oldu. 
     Önceki hafta sonunda ortalama faizi yüzde 44'ün biraz altında olan haftalık reponun net getirisi de yüzde 0.70 olarak gerçekleşti. 
     





</TEXT>
</DOC>
