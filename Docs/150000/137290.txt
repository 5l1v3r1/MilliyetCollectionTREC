<DOC>
<DOCNO> 137290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/17/son/soneko08.html </URL>
<DATE> 2003/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsada haftaya bakış... 
</HEADLINE>
<TEXT>

     Türkiye ve ABD arasında asker geçişine onay ve ekonomik yardım paketi konusundaki gelişmeler, Borsa'da bu hafta belirleyici olacak. 
     Şekeryatırım Menkul Değerler Kurumsal Finansman ve Araştırma Müdür Yardımcısı Aslı Yüksel, uzun bayram tatilinin ardından haftanın en önemli konusunun tezkereler olacağını, bayram tatili öncesinde Amerika ve Türkiye'nin birlikte hareket edeceğine dair beklentilerin, piyasalar tarafından olumlu algılanıp yükselişi getirdiğini bildirdi. 
     Savaş tazminatı beklentisinin de piyasalardaki olumlu havayı devam ettirdiğini hatırlatan Yüksel, ancak tezkere konusunda yaşanan müzakereler ve yardımın hala netlik kazanamamasının piyasalarda kısa süreli satışa neden olabileceğini kaydetti. 
     Yüksel, bir diğer önemli konunun ise Türkiye'deki IMF yetkililerinin bütçeyle ilgili açıklamaları ve Türk ekonomisinde savaşın yaratacağı tahribatın önlenmesi için yapılacak kaynak aktarımının ayrıntıları olacağını dile getirdi. 
     Yüksel, 11,200 seviyesinin hafta boyunca güçlü direnç noktası, 10,500 seviyesinin ise destek konumunda bulunacağını belirtti. 
     





</TEXT>
</DOC>
