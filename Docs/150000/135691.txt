<DOC>
<DOCNO> 135691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/07/son/sondun19.html </URL>
<DATE> 2003/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, turist sayısında en fazla artış kaydeden ülke 
</HEADLINE>
<TEXT>

     Türkiye'nin, Akdeniz ülkeleri arasında turist sayısında en fazla artış kaydeden ülke olduğu bildirildi. 
     Fremdenverkehrswirtschaft Turizm Ekonomisi adlı haftalık Alman turizm araştırma dergisi, Türkiye'ye giden Alman turistlerin, 1996-2002 yılları arasında yüzde 15,3 oranında arttığını, İspanya'ya yönelik artışın ise yüzde 5 civarında kaldığını yazdı. 
     Derginin araştırmasında, 2002 yılında 6 milyon 500 bin Alman turistin İspanya'ya gittiği, Türkiye'nin ise 3 milyon 800 bin Alman turist ile ikinci sırada yer aldığı belirtildi. 
     Tur Operatörleri Derneği Genel Sekreteri Hüseyin Baraner, Türkiye'nin turizm alanında Akdeniz bölgesinin en hızlı büyüyen ülkesi olduğunu belirtti ve ''Türkiye, İspanya, Portekiz ve Yunanistan'ın büyüme hızını kesti. Türk turizminin son 10 yılda yakaladığı yükseliş göz kamaştırıcı'' dedi. 
     Avrupa pazarında İspanya ve Yunanistan'ın tek büyük rakibinin Türkiye olduğunu ifade eden Baraner, ''Bu 3 ülke yüzde 80 oranında benzer müşteri profiline hitap ediyor. Dolayısıyla gelecek yıllarda fiyat ve hizmet konularında rekabet iyice artacaktır. Ama her şeye rağmen, uzman görüşlerine göre de, artık ibre Türkiye'nin lehine dönmüştür'' diye konuştu. 
     Baraner, turizmin çeşitlendirilmesinde, özellikle sağlık turizminde ciddi artış olacağını ve bu alanda en uygun ülkenin de doğal kaynaklarından dolayı Türkiye olduğunu kaydetti. 
     Tur Operatörleri Derneği tarafından yapılan araştırmaya göre, 7 milyon Alman'ın Türkiye'yi ziyaret etmek isteğini belirten Baraner, ''Türkiye'ye bugün gelen her 4 turistten 1'i Alman. Gelecek 10 yıl içinde Almanların sayısının en az 7 milyon olacağından yola çıkarsak ülkemize kaç milyon turistin geleceğini siz hesap edin'' dedi. 
     Türkiye'nin Avrupa piyasalarındaki irtibatının kopukluğundan şikayetçi olan Baraner, ''Piyasa bilgisi olmadan yatırım yapılması mümkün değil. Ayrıca yeni hükümetten de, ikinci bir yatırım hamlesi başlatacağının sinyalini vermesini bekliyoruz'' şeklinde konuştu. 
     Baraner ayrıca, Almanya'nın önde gelen turizm şirketlerinden Öger Tours'un yaptığı bir araştırmaya da değinerek, ''Bu araştırmaya göre, Türkiye'ye bir kez gelen Almanların yüzde 57'si, 2 kez gelen Alman turistlerin yüzde 70'i, 3 kez gelen Almanların da yüzde 90'ı Türkiye'nin AB'ye girmesini istiyor'' dedi. 
     





</TEXT>
</DOC>
