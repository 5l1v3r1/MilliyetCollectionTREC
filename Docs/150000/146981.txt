<DOC>
<DOCNO> 146981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/02/son/sondun14.html </URL>
<DATE> 2003/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ın geleceği yine Rumsfeld ile Powell'ı karşı karşıya getirdi. 
</HEADLINE>
<TEXT>

     ABD, Irak'ta savaş sonrası planları üzerinde çalışırken, birçok alanda yetkiyi Savunma Bakanlığı Pentagon üzerinde tutmak isteyen Savunma Bakanı Donald Rumsfeld ile Dışişleri Bakanı Colin Powell arasında büyük bir çekişme sürüyor. 
     Irak'ta hafif kuvvetle başarı kazanma taktikleri Pentagon içinde bile eleştiri konusu olan Rumsfeld, Irak'ın geleceğini de Savunma Bakanlığı'nın kontrolünde tutmak istiyor. 
     Amerikan basınındaki haberlere göre, Irak'ta savaş sonrası geçiş yönetiminin hangi yetkililere verileceği konusunda, bakanlıklar arasında da çetin savaşlar bulunuyor. 
     Pentagon ile Dışişleri Bakanlığı arasında, Irak'ta savaş sonrası geçiş yönetiminden sorumlu yetkililerin listesi oluşturulmaya başladı. Önce bu ekibe kimin başkanlık edeceği konusunda ciddi bir tartışma oldu. Pentagon, eski CIA Başkanı James Woolsey'ye, Irak'ın geleceğinin şekillendirilmesinde önemli rol vermek istiyor. Pentagon'a göre Woolsey, Irak'ta enformasyon bakanlığı için biçilmiş kaftan... Ancak son anda, Beyaz Saray'dan gelen uyarı üzerine Woolsey'nin, Irak'ta savaş sonrası yönetici ekibinin başına getirilmesinden vazgeçildi. Beyaz Saray, CIA geçmişi ve Iraklı muhalefete yakınlığı nedeniyle Woolsey'nin uygun isim olmayacağında ısrar etti. Her durumda Pentagon, Woolsey ve Irak'ta rejim değişikliğine destek veren başka isimlere rol verilmesinde kararlılığını koruyor. 
     Sonuç olarak ABD, Irak'ta yeniden yapılanma ve insani yardım ofisinin başına, emekli general Jay Garner'ı getirmeye karar verdi. Garner'ın ekibinde yer alacak isimlerin belirlenmesi ise hiç kolay değil. ABD Dışişleri Bakanı Colin Powell'ın, bakanlığın bazı yetkilileri ve eski diplomatlardan oluşan 8 kişilik ekibi, Rumsfeld'in ''çok düşük profilli ve bürokrat'' bulması yüzünden beklemede tutuluyor. Aralarında ABD'nin bazı Arap ülkelerindeki büyükelçilerinin de bulunduğu bu ekip, çok sıkı bir güvenlik soruşturması ve eğitimden geçirilmiş, geçen hafta Kuveyt'e gitmek üzere hazır olmaları söylendikten sonra beklemeye alınmıştı. Rumsfeld, bu ekipte Woolsey ve daha yüksek profilli başka isimlerin yer almasından yana. 
     Pentagon, Irak'ta yeni hükümet kurulmasını her aşamada kontrolünde tutmak istiyor. Emekli general Garner, ülke Iraklılara verilinceye kadar yönetimden sorumlu olacak. Eğitim ve ticaret meselelerini Dışişleri Bakanlığı ekibi, diğer alanları ise Pentagon ele alacak. 
     Rumsfeld-Powell çekişmesi, Irak politikasının her aşamasında bulunuyor. Dışişleri Bakanlığı, Irak'ta savaş sonrası ABD'nin daha az kontrolünün bulunduğu, hatta BM'ye dayalı bir yönetime destek veriyor. ABD'nin kontrolünün azaltılması, İslam dünyasına ve uluslararası topluma verilecek mesaj bakımından Dışişleri için önem taşıyor. Ayrıca Irak'a savaşa ilişkin BM tasarısının yarattığı ortamı yumuşatmak, uluslararası toplumun onayını almak için BM'ye rol verilmesi önemli bulunuyor. 
     ABD Başkan Yardımcısı Dick Cheney'nin de desteğiyle, Rumsfeld ve Yardımcısı Paul Wolfowitz ise savaş sonrası Irak'ın şekillendirilmesinde BM'ye rol verilmesinin, ABD'yi sıkıntıya sokabileceği, işini zorlaştırabileceği görüşünü savunuyor. 
     Irak'ta insani yardımın kontrolü konusunda da Powell ve Rumsfeld'in sıkıntıları bulunuyor. Basındaki haberlere göre Powell, 26 Mart'ta Rumsfeld'e bir mektup yazarak, insani yardımdan, Pentagon'un değil sivil yetkililerin sorumlu olması gerektiğini kaydetti. Powell, insani yardımın, hükümetle yakın işbirliği içindeki yardım kuruluşları, hükümet dışı kuruluşlar ve BM ile organize edilmesini istiyor. 
     Rumsfeld'in her fırsatta ABD'nin dış politikasına karışması da eleştiriliyor. Bunun en son örneği, ABD Başkanı George Bush'un Kongre'den talep ettiği ek savaş bütçesinde görüldü. Savunma Bakanlığı, ek bütçede, terörizmle işbirliğinde bulunan ülkelere destek için 1.4 milyar dolar talep etti. Washington Post gazetesi, bu tür bir talepte bulunmanın, Dışişleri Bakanlığı'nın işi olduğuna dikkati çekti. 
     
     ILIMLI POWELL'A KARŞI ŞAHİN RUMSFELD 
     Rumsfeld, bugüne kadarki Amerikan savunma bakanlarının aksine, her gün kendisinin düzenlediği basın toplantılarıyla, bir pop yıldızı kadar dikkati çekmeyi başarmış bir isim. 11 Eylül sonrasındaki olağanüstü durum, Afganistan operasyonu ve şimdi de Irak savaşıyla ilgili her gün düzenlediği basın toplantılarında birinci elden basını ve kamuoyunu bilgilendiren Rumsfeld, etkili üslubu, kıvrak zekası ve esprileriyle Amerikan basınında haberlerin en renkli aktörlerinden biri olarak görülüyor. 
     Irak'ta sertlik yanlısı ''şahin'' grubunun başında gelen Rumsfeld, son dönemde, Irak savaşında hafif askeri kuvvet kullanımı taktiğinde ısrar ettiği ve bu taktiğin başarısızlığa uğradığı suçlamalarıyla karşı karşıya bulunuyor. Merkez Kuvvetler Komutanı Tommy Franks, Irak'ta ezici bir kuvvetle hareket edilmesi planını ortaya atmıştı. Ancak Rumsfeld, Franks'in bu planını onaylamamış ve az sayıda askerle bu işin başarılabileceğinde ısrar etmişti. 
     Powell ise yönetimin ''ılımlı'' ismi olarak biliniyor. Powell, bazılarınca, Cumhuriyetçi Partili Bush yönetimindeki ''gizli Demokrat Partili'' olarak da nitelendiriliyor. Powell, Irak'ta güç kullanılmasına sonuna kadar karşı çıkmış, basında sık sık istifanın eşiğine geldiği haberleri yer almıştı. Ancak Powell'ın sonunda, Cheney, Rumsfeld ve Wolfowitz'den oluşan şahinlere karşı, istifa etmek yerine, yönetimin içinde kalarak yapabileceğinin en iyisini yapmayı tercih ettiği belirtiliyor. Powell, Irak'ta BM kararı çıkarılması için de çok uğraşmıştı. 
     





</TEXT>
</DOC>
