<DOC>
<DOCNO> 118417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/12/son/sondun11.html </URL>
<DATE> 2002/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam'ın oğlu "BM kararı kabul edilsin" 
</HEADLINE>
<TEXT>

     Irak Devlet Başkanı Saddam Hüseyin'in büyük oğlu Uday, parlamentoda görüşülen, Irak'ın silahsızlanmasıyla ilgili BM karanının bazı çekincelerle kabul edilmesini istedi. 
     Parlamento üyesi Uday, meclise sunduğu çalışma raporunda, BM kararın, ''Arap çatısı altında kabul edilmesi'' çağrısında bulunurken, bunun mümkün olmaması halinde, denetçiler arasında kitle imha silahlarından anlayan Arap uzman, teknisyen ve gözlemcilerin yer alması gerektiğini belirtti. 
     Kararın kabul edilmesinin savaşın savuşturulması anlamına gelmediğini de söyleyen Uday, ''Düşmanımızı iyi tanımalıyız. BM kararı, düşmanın askeri harekat düzenlemesine engel değildir'' dedi. 
     Uday, saldırıya karşı önlemler almaları gerektiğini de ifade ederek, Arap ülkelerinden, Irak'a karşı saldırı düzenleyen, yabancı uçaklara havaalanlarını kullandıran ve lojistik destek sağlayan ülkelere petrol satışını derhal kesmelerini istedi. 
     Irak parlamentosu, Saddam Hüseyin'in talimatı üzerine dün başladığı olağanüstü toplantısına bugün devam ediyor. 
     Parlamentonun, Saddam Hüseyin'in başkanı olduğu Devrim Komuta Konseyi'ne tavsiye niteliği taşıyan kararını bugün belirlemesi bekleniyor. 
     





</TEXT>
</DOC>
