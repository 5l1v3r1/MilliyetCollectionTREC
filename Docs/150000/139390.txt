<DOC>
<DOCNO> 139390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/27/son/sondun12.html </URL>
<DATE> 2003/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Rio karnavalında gözde maskeler Saddam ve Bush... 
</HEADLINE>
<TEXT>

     Brezilya Devlet Başkanı Luiz Inacio Lula da Silva, Irak Devlet Başkanı Saddam Hüseyin, ABD Başkanı George Bush ve King Kong maskeleri, bu yılki Rio karnavalında en gözde olanlar. 
     Maske imalatçısı İspanyol Armando Valles, ''Bu yıl ilk sırayı Lula alıyor. 15 bin Lula maskesi sattım'' dedi. 
     Tanesi 0.35 dolardan satılan plastik Lula maskelerinden sonra sırasıyla en çok Saddam Hüseyin ve Bush'un maskeleri revaçta. 
     Barselona ve Paris'teki güzel sanatlar okullarından mezun olan Valles, Usame Bin Ladin maskelerinin hala satıldığını, ancak 11 Eylül 2001 saldırılarından sonraki gibi rekor satışlara ulaşılmadığını belirtti ve ''Tuhaf bir şekilde King Kong her yıl olduğu gibi bu yıl da talep ediliyor. Bunun için özel bir sebep yok, ama karnaval zamanına rastlayan sıcaklarda insanlar goril kılığına girmek istiyor, bu açıklanamaz bir şey'' diye konuştu. 
     Ünlü isimlerin yüzleri dışında, şeytan, cadı, vampir, palyaço maskeleri de her yıl olduğu gibi bu yıl da alıcılarını bekliyor. 
     





</TEXT>
</DOC>
