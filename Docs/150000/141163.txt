<DOC>
<DOCNO> 141163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/07/spor/ykoksaldi.html </URL>
<DATE> 2003/03/07/ </DATE>
<TIME>  </TIME>
<AUTHOR> EBRU KÖKSALDI  </AUTHOR>
<HEADLINE>
O’nların oyunu 
</HEADLINE>
<TEXT>

     Evet, hatalı karar... Üstelik mevcut yapımızda mümkün olmamasına rağmen, "rakip seyirci münferit olarak biletini alır, girer" alaycılığıyla bezeli. Ama bunu 2 ay sonra çiğneyenler de bizzat kararı alanlar oldu. Fenerbahçe - Galatasaray maçından önce medyanın on binlere ulaştırdığı biletli Galatasaraylı adedi üzerine, Özhan Canaydın’ın da isteğiyle "Yer ayrılsın. Ama bu seferlik" dendi. Tıpkı federasyonun ligin altını üstüne getiren tavizleri gibi "Bu seferlik erteleyelim, bir daha olmaz." 
     Ama yıllardır stat güvenliği ve maç organizasyonlarında kendini yenileyemeyen emniyet, geç müdahale ile vahimleşen atışmalar üzerine Galatasaray taraftarını, haklarını elinden alarak dışarı attı. Emniyetin kararı, Fenerbahçe Kulübü’ne maledildi ve suçlandı, olaylarla ilişkisi olmayanların da arada kaynadığı ve rencide edildiği holigan avına çıkıldı. 
     Yine ağustos kararlarının aksine, Beşiktaş seyircisine Ali Sami Yen’de de, Şükrü Saraçoğlu’nda da yer verildi. Fenerbahçe seyircisi ise Ali Sami Yen’e gidemeyecek. İlk maçtaki olaylar yüzünden doğru karar gibi görünebilir. Ama yetkililerin, insanları maçlardan men ederek, olaylara set çekeceklerine inanmaya devam etmeleri, endişe verici. Galatasaray - Fenerbahçe basketbol ligi müsabakasına Fenerbahçe seyircisi alınmaması, hakemi salonu boşaltmaya iten saldırıların yaşanmasını engelleyemedi. 
     Kulüpler arasındaki centilmenlik çağrıları da beyhude. Özhan Canaydın’ın camiasından gelen baskılarla "Ali Sami Yen’e artık rakip takım seyircisi gelemeyecek" sözleri, rakibini alkışlayan centilmenlik görüntüsüne ne kadar da zıttı. Halbuki göreve geldiğinden beri çağrılar yapan Canaydın’ın, kısasa kısastan sıyrılacak bir tavır göstermesi gerekirdi. 
     Mevcut durum, yönetimlerin ve yetkililerin ilkesizliğinin bir ürünü. Medya ile beraber şiddetin kaynağını taraftara indirgeyerek kaçtıkları gerçeklerle şimdi yüzleşiyorlar. Federasyonun bu kavgalar esnasındaki pasifliği ise işin ortak platformda derinlemesine araştırmalarla çözülme ihtimalini azaltıyor. 
     



 SPOR 


























</TEXT>
</DOC>
