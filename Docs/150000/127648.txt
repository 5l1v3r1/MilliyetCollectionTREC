<DOC>
<DOCNO> 127648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/29/son/sontur21.html </URL>
<DATE> 2002/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartpostallar, nostalji oldu... 
</HEADLINE>
<TEXT>

     Çok değil, birkaç yıl öncesinde bayramlarda ve özel günlerde büyük rağbet gören kartpostallar, gelişen teknolojiyle gözden düştü. Sevenler artık birbirlerini kartpostal yerine, e-mail ya da cep mesajlarıyla hatırlıyor. 
     Bayram, yılbaşı gibi özel günlerde görmeye alışık olduğumuz kartpostal tezgahçıları da artık kurulmuyor. Her yaştaki insanın tezgahlar önündeki sevecen bakışlarını, almasalar da kartpostalları incelemelerini görmek de mümkün değil artık... 
     Teknoloji birçok alanda olduğu gibi kartpostalları da tarihe gömecek gibi... Artık insanlar ''illa da kartpostal gönderecek olsa bile'' bunu da internet aracılığıyla yapıyor. Çok sayıda internet sitesi, önceden hazırladığı binlerce kartpostal arasından seçim yaparak sevdiğinize gönderme imkanı sunuyor. Üstelik hiçbir ücret ödemeden... 
     Özel günlerin gözde kutlama araçlarından birisi de cep telefonları aracılığı ile gönderilen kısa mesajlar oldu. GSM şirketleri belirli bir kontör karşılığı verdikleri hizmet ile yazacağınız her türlü mesajı sevdiğinize anında ulaştırıyor. 
     





</TEXT>
</DOC>
