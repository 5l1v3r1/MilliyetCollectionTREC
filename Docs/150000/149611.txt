<DOC>
<DOCNO> 149611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/14/dunya/adun.html </URL>
<DATE> 2003/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Yuvaya dönüyorlar 
</HEADLINE>
<TEXT>

Savaşın ilk haftasında Irak'ın esir aldığı 6 ABD'li asker kurtarıldı. Askerler nakliye uçaklarıyla şok travma müfrezesine gönderildi 
     Iraklılar tarafından esir alınan altı ya da yedi Amerikan askerinin bulunduğu bildirildi. Koalisyon güçlerinin komutanı Orgeneral Tommy Franks, Amerikan CNN televizyonuna yaptığı açıklamada, bulunan askerlerin sağlıklarının yerinde olduğunu söyledi. 
     ABD'li yetkililer, söz konusu askerlerin kimlikleri ile ilgili bilgi vermezken, Amerikan Associated Press AP ajansı, kurtarılan kişilere ilişkin geçtiği fotoğraflarda, 23 Mart'ta güneydeki Nasiriye kentinde konvoyları pusuya düşürülen bir bölükten biri kadın iki askerin ve aynı gün helikopteri inmeye zorlanan bir Apache pilotunun görüntülerine yer verdi. 
     
     SAĞLIK DURUMLARI İYİ 
     Askerlerin nerede bulunduğunu açıklamayan Org. Franks, bu kişilerin kayıtlarda savaş esiri ya da kayıp olarak mı göründüğünü de bilmediğini ifade etti. Franks, "Ancak bu askerlerin şu anda bizim denetimimizde olduğunu ve sağlık durumlarının iyi olduğunu biliyorum" dedi. 
     Adının açıklanmasını istemeyen bir Amerikalı komutan, Fransız AFP ajansına yaptığı açıklamada, Iraklıların Bağdat'ın 95 km. kuzeyindeki bir bölgede savaş esiri olarak tuttuğu altı Amerikan askerinin kurtarıldığını söyledi. Amerikalı yetkili, askerlerin acilen Bağdat'taki bir şok travma müfrezesine gönderildiğini belirtti. 
     ABD askerleriyle birlikte hareket eden CNN muhabiri de, esirlerin Amerikan deniz piyadeleri tarafından Bağdat'ın kuzeyinde bulunduğunu belirtti. Muhabir, esirlerin başında bulunan Irak birliğinin kaçtığını birlikteki astların ise esirlere eskort ederek Amerikan deniz piyadelerinin yanına kadar götürdüğünü ifade etti. Yetkililer askerlerin kimlikleriyle ilgili herhangi bir açıklama yapmazken, AP'nin fotoğraf servisi, bulunduktan sonra Amerikan askerlerince C - 130 tipi nakliye uçağına taşınan, 507. Bakım Bölüğü askerleri Shoshana Johnson ve Patrick Miller ile Apache pilotu Astsubay Ronald D. Young Jr.'ın görüntülerini yayımladı. 
     
     10 ASKER H L KAYIP 
     ABD ordusunun kayıtlarında savaş esiri olarak nitelendirilen asker sayısı yedi. Bunlar düşen bir Apache helikopterinin pilotları ile 23 Mart'ta pusuya düşürülen bir konvoydaki askerlerden oluşuyor. 10 asker de kayıtlarda kayıp olarak gözüküyor. 
     
     
Er Jessica ülkesinde...      Nasıriye'de tutulduğu hastaneden bir operasyonla kurtarılan Er Jessica Lynch, tedavi gördüğü Almanya'dan önceki gün ülkesine getirildi. Diğer yaralı Amerikan askerleriyle birlikte Washington'a gönderilen Lynch, Amerikalılar tarafından sevinç gösterileriyle karşılandı. Washington'da hastaneye yatırılan Er Jessica'nın durumunun iyi olduğu açıklandı. 
     


DÜNYA 











</TEXT>
</DOC>
