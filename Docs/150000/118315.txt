<DOC>
<DOCNO> 118315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/11/son/sontur23.html </URL>
<DATE> 2002/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit bundan sonra nasıl yaşayacağını anlattı... 
</HEADLINE>
<TEXT>

     DSP Genel Başkanı ve Başbakan Bülent Ecevit, genel başkanlığı bıraktıktan sonra ''gene DSP'li olacağını ve DSP'ye her türlü hizmeti vermeyi zevkli bir görev bileceğini'' söyledi. 
     Başbakan Ecevit, Başbakanlık muhabirlerini kabulünde, çeşitli konulara ilişkin soruları yanıtladı. Ecevit'e yöneltilen sorular ve yanıtları şöyle 
     SORU Bundan sonraki planlarınız nelerdir, neler yapmak istiyorsunuz 
     ECEVİT Seçimlerden önce de açıkladığım gibi ben DSP Genel Başkanlığı'ndan ayrılma kararındayım. Bu kararı rahatlıkla verebiliyorum çünkü özellikle parti içindeki son dalgalanmalardan, ayrılmalardan sonra partinin yapısı çok daha sağlıklı duruma geldi. Ben artık gönül ferahlığıyla görevimi devredebilecek durumdayım. Bu görevi başarıyla, sağlıklı biçimde yerine getirebilecek çok arkadaşımız var. Bunu partililerimiz kendi aralarında belirleyeceklerdir. Tabii önce kongreler ve kurultay yapılacaktır. Onun ne kadar zaman alacağı henüz belli değil ama olabildiğince kısa sürede tamamlanmasını temenni ediyorum. Ben gene DSP'li olacağım. DSP'ye her türlü hizmet vermeyi zevkli bir görev bileceğim. Bu şekilde aktif siyasetten bir ölçüde ayrılmış olacağım. Ondan sonra herhalde, benim bildiğiniz gibi pek çok özel ilgi alanlarım var. Onlara özellikle son birkaç yılda yeterince vakit ayıramamanın sıkıntısını çekiyordum. Şimdi umarım ki o konularda kendimi manen tatmin edebileceğim. 
     SORU Tatile çıkmayı planlıyor musunuz 
     ECEVİT Şu sırada pek tatile gidecek durum yok, fakat bahçeli olan evimizden de çok memnunuz. O bahçeye çıktık mı tatil yapmış gibi hissediyoruz kendimizi. 
     SORU Gazeteci geçmişiniz var. Önümüzdeki günlerde herhangi bir gazetede yazmayı düşünüyor musunuz 
     ECEVİT Hayır, öyle birşey düşünmüyorum. Yazıya, daha güncel konularda değil, daha başka konularda zaman ayırabilmeyi istiyorum. 
     SORU Kıbrıs'a gitmeyi düşünüyor musunuz, 15 Kasım'da KKTC'nin kuruluş yıldönümü törenlerine katılacak mısınız 
     ECEVİT Hayır. Törenler sırasında gitmeyi düşünmüyorum. Tabii, orada devlet uygun şekilde temsil edilecektir ama daha ileride Kıbrıs'a her vesileyle gitmekten mutluluk duyarım. 
     SORU Emeklilik günlerinizde Ankara'da mı olacaksınız, yoksa doğa ile iç içe olan mekanlarda yaşamayı düşünüyor musunuz 
     ECEVİT O fırsatı bulabilmek isterim ama bulabilecek miyim, bulamayacak mıyım bilmiyorum. Ankara'da kendi evimde, kendi özel ilgi alanlarım doğrultusunda yapabileceğim çok şey var. Geniş bir arşivim var. O arşive dayanarak bazı çalışmalar yapabilirsem bu benim için öncelikli bir görev olacak. 
     SORU Bugüne kadar sizinle ilgili birçok kitap yazıldı. Siz kendiniz ve siyasetin son dönemine ilişkin kitap yazmayı düşünüyor musunuz 
     ECEVİT Daha öyle ayrıntılar üzerinde durmadım. Yaklaşık yarım asırlık devlet işleriyle, ülke işleriyle ilgili çalışmalarım oldu. Kendimle ilgili bir kitap yazmayı düşünmüyorum. Ama bu konuda yazmak isteyenler olursa ve benden yardım isterlerse o yardımı yapmayı görev bilirim. Benimle ilgili birçok kitap çıktı fakat bunlardan çoğunu ben okumayı göze alamadım. Çünkü bana hiçbir şey danışılmadan, benden hiçbir bilgi istenmeden gelişigüzel bazı şeyler çıktı. Çok bilinçli olarak yazılmış kitaplar da var. Onları tabii takip ettim. Fakat birçok kitabı da açmayı göze alamadım. Çünkü hiç benimle ilgili olmayan kimseler ne kadar ayrıntılı bilgi verebilirler, onu bilmiyorum. 
     SORU Başında bulunduğunuz hükümet çok konuşuldu. Hiç pişmanlık duyduğunuz birşey oldu mu 
     ECEVİT Şu anda onu düşünmedim ama olmuş olabilir. 
     SORU Siz yılların devlet deneyimi olan bir kişisiniz. Sizin kapınız ihtiyaç duyduklarında Başbakanlık muhabirlerine yine açık olacak mı 
     ECEVİT Tabii tabii, her zaman için memnuniyetle. 
     SORU Eşiniz Rahşan Ecevit de aktif siyasetten ayrılacak mı 
     ECEVİT Biz birbirimizden ayrılmayız fakat şu sırada onun çok önemli bir görevi var. Örgütlenmeden sorumlu genel başkan yardımcısı. Örgütü ve partililerimizi çok iyi tanıyor. Her beldeyi adıyla sanıyla, özellikleriyle tanıyor. Onun için kongreler aşamasında o görevini sürdürecek. 
     SORU Geçen hafta yapılan Bakanlar Kurulu toplantısı öncesinde görüştüğünüz koalisyon ortaklarınız ''Biz ne yaptık '' diye bir düşünce içindeler mi 
     ECEVİT Sayın Bahçeli ve Sayın Yılmaz ile geçen haftaki Bakanlar Kurulu toplantısından önce herhangi birşey görüşmedik. Birlikte toplantıya inmek için biraraya geldik. Onun dışında siyasal konularla ilgili veya ortak geçmiş çalışmalarımızla ilgili herhangi bir görüşme yapmadık. Buluşmamız ancak 5 dakika sürdü. Ondan sonra birlikte Bakanlar Kurulu toplantısına indik. 
     SORU Üç ortağın birbirine karşı bir kırgınlığı var mı 
     ECEVİT Benim hiçbirine kırgınlığım yok. Arkadaşlarımızın bana kırgınlıkları var mı o konuda birşey söyleyemem ama öyle birşey hissetmedim. 
     SORU Hükümet kurulurken sayın Rahşan Ecevit'in bazı endişeleri vardı MHP konusunda. 3.5 yıllık ortaklıktan sonra MHP konusundaki endişelerinizi ne kadar giderdiniz 
     ECEVİT Ben geçmişte olup bitenler açısından değerlendirmedim koalisyon ortaklarımızı. Geçmiş geçmişti benim için. Hükümet içindeki birlikte görüşmelerimizde MHP ile aramızda herhangi bir sürtüşme olmadı. ANAP ile de herhangi bir sürtüşme olmadı. 
     SORU Koalisyon ortaklarınız seçim sonuçlarından sonra görevi bırakacaklarını açıkladılar. Bunu nasıl değerlendiriyorsunuz 
     ECEVİT O konuda benim birşey söylemem doğru olmaz. 
     





</TEXT>
</DOC>
