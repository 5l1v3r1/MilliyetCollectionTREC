<DOC>
<DOCNO> 139943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/01/son/sontur14.html </URL>
<DATE> 2003/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayan Başsavcı'nın "protokol" davası... 
</HEADLINE>
<TEXT>

     Nevşehir'de görev yaptığı sırada açtığı ''yargı mensuplarının protokolde ikinci sırada yer almasına yönelik'' davayla tanınan Balıkesir Cumhuriyet Başsavcısı Işık Keskin Özbay, ''Biz kendimizi Adalet Bakanlığı'nın temsilcisi olarak düşünmüyoruz. Biz yargı erkinin temsilcisiyiz'' dedi. 
     Balıkesir'de yerel yayın yapan Radyo BRT'nin bu yıl ikincisini düzenlediği ''2002 yılının en iyileri'' anketinde, ''Yılın Hukukçusu'' seçilen Özbay, radyonun sahibi Av. Turgut İnal'ın hazırladığı programa konuk olarak katıldı. 
     Nevşehir Cumhuriyet Başsavcılığı döneminde açtığı ''protokol davası''nın sürdüğünü kaydeden Özbay, Anayasa'ya göre, yasama, yürütme ve yargı organlarının birbirlerine eşit, ast-üst ilişkisi olmayan makamlar olduğunu belirterek, şunları söyledi 
     ''Biz, yıllardır yargının protokolde yürütmenin çok arkasında olmasını hep konuşur dururduk. Ben bunu, dava konusu yaparak, yargının bir problemini yargı önüne götürdüm. Danıştay 10. Dairesi, itirazlardan sonra da Danıştay Genel Kurulu, yargının protokoldeki yerinin 2. sırada olması yönünde karar verdi. Ancak idare bu karara yeterince uymadı, bizi 5. sıradan alıp, 4. sıraya getirdi.'' Bu karar üzerine yeni bir dava daha açtığını anlatan Özbay, şöyle devam etti 
     ''Mahkeme, yürütmeyi durdurma kararı verdi. Ancak karar henüz kesinleşmedi. Dava sürüyor. Sanıyorum ki aynı karar tekrarlanacak. Çünkü bir genel kurul kararı var, artık içtihat haline gelmiş. Biz kendimizi Adalet Bakanlığı'nın temsilcisi olarak düşünmüyoruz. Zaten cezaevi müdürleri bakanlığın temsilcisi olarak protokolde bulunuyor. Adalet Bakanlığı, yürütmenin bir koludur. Yürütmeyi de vilayette Valiler temsil etmektedir. Biz yargı erkinin temsilcisiyiz. Bu nedenle davayı açtık. Zaten Danıştay da yargının temsilcisi olduğumuz için protokolle eski yönetmeliği iptal etti.'' 
     





</TEXT>
</DOC>
