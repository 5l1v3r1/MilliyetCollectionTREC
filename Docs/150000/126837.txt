<DOC>
<DOCNO> 126837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/25/son/sonspo24.html </URL>
<DATE> 2002/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankaragücü Hedeflerimiz uyarsa, Stoichita ile devam edeceğiz... 
</HEADLINE>
<TEXT>

     Ankaragücü Kulübü İkinci Başkanı Mehmet Kemal Ünsal, ''Hedeflerimiz uyarsa, teknik direktör Mihai Stoichita ile devam etmek istiyoruz'' dedi. 
     Beştepe Gökçe Tesisleri'nde, Çaykur Rizesporlu Ümit Ozan Kazmaz'ın imza töreninde konuşan Mehmet Kemal Ünsal, dün akşam yapılan yönetim kurulu toplantısında, teknik direktör konusunda konuşmadıklarını, yalnızca Mihai Stoichita'dan ilk yarının raporunu aldıklarını belirterek, ''Teknik heyetle hedeflerimizi ortaya koyacağız. Hedeflerimiz uyarsa, hocamızla devam etmek istiyoruz. Ankaragücü, UEFA Kupası'nda mücadele etmiş, ligi üst sıralarda tamamlamış bir takım. Bu hedefleri daha da yukarı götürmek istiyoruz'' diye konuştu. 
     
     ''KESİNLİKLE TAKVİYE YAPACAĞIZ'' 
     Ünsal, kesinlikle transfer yapacaklarını ifade ederek, ''Aldığımız puanlara ve ligde 8. sırada yer almamıza rağmen, ortaya koyduğumuz futbol tatminkar değil. Biz de güzel futbol oynayan bir ekip olmak istiyoruz. Kanatlarda sıkıntımız var. Bu bölgelere takviye yapacağız'' dedi. 
     Augustine'in trasferine de değinen Ünsal, ''Eğer gelen teklifler bizi tatmin ederse, bu transfer olabilir. Ancak, tekliflerin Ankaragücü'nün çıkarları doğrultusunda olması gerekiyor. Augustine'in takassız bedeli 5 milyon dolardır'' diye konuştu. 
     
     OCAK'TA GENEL KURUL 
     Ünsal, ocak ayı içinde genel kurul olduğunu hatırlatarak, ''Yönetim olarak 1 dönem daha devam etmek istiyoruz. Arzuladığımız yere 3 yılda geldik. Borcumuz yok denecek kadar az. Hiçbir maddi sıkıntısı olmayan 3-4 takımdan biriyiz'' dedi. 
     Ünsal, görevi sürdürmeleri durumunda, menajerlik sistemini getirmek istediklerini de kaydetti. 
     
     ÜMİT OZAN, ANKARAGÜCÜ'NDE 
     Ankaragücü, Çaykur Rizesporlu Ümit Ozan Kazmaz ile 3 yıllık sözleşme imzaladı. 
     Ümit'in, geldiği takımı aşmış bir futbolcu olduğunu belirten Mehmet Kemal Ünsal, ''Futbol kariyeri belli bir sporcu. Kendisiyle anlaştığımız için çok mutluyuz. Artık onun hedefi, A Milli Takım ve 3 büyükler olacaktır'' dedi. 
     Ümit ise kendisine güvenenleri utandırmayacağını ve Ankaragücü'nde eskisinden daha iyi futbol sergileyeceğini ifade ederek, transferinde emeği geçen herkese teşekkür etti. 
     





</TEXT>
</DOC>
