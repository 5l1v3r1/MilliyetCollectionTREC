<DOC>
<DOCNO> 134122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/30/son/sonspo08.html </URL>
<DATE> 2003/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Mahruki'den ''sağlık ve barış'' tırmanışı... 
</HEADLINE>
<TEXT>

     Ünlü dağcı Nasuh Mahruki, ''Sağlık ve Barış'' adını verdiği dünyanın en zor ve tehlikeli zirvelerinden biri olarak kabul edilen 7 bin 439 metre yüksekliğindeki Pobeda Dağı tırmanışı için Kazakistan'a gitti. 
     Nasuh Mahruki, hareketinden önce Atatürk Havalimanı'nda yaptığı açıklamada, Türkiye'nin en yüksek kış tırmanışını gerçekleştirerek, dağcılık kariyerinde yeni bir başarı elde etmek istediğini söyledi. 
     Pobeda Dağı'nın dünyanın en tehlikeli ve risk faktörü yüksek yerlerinden biri olduğunu kaydeden Mahruki, dağın zirvesine ulaşan her 6 dağcıdan birinin yaşamının yitirdiğini ve ısının eksi 55 dereceye dek düştüğünü bildirdi. 
     Bu tırmanışın, Pobeda Dağı'nın zirvesine son 13 yılda yapılacak ikinci kış tırmanışı olacağını belirten Mahruki, bunun Rus ve Kazak dağcılardan oluşan 11 kişilik ekip tarafından 3 takım halinde gerçekleştirileceğini kaydetti. 
     Başarıya ulaştığı takdirde Türk dağcılığının en büyük tırmanışlarından birinin gerçekleşeceğini belirten Mahruki, bu tırmanışın da daha önce zirvesine çıktığı K2 tırmanışı kadar önemli ve zor olduğunu anlattı. 
     Mahruki, ''Bu işin başarıya ulaşması için şans faktörünün yanımızda olması şart. Bu tırmanışı gerçekleştirecek insan sayısı çok az. Kendimi buna hazır hissediyorum. Umarım Pobeda Dağı zirvesine ulaşmamıza izin verecek ve hepimizi sağ salim geri gönderecek'' diye konuştu. 
     Daha sonra gazetecilerin sorularını yanıtlayan Mahruki, tırmanışa niçin ''Sağlık ve Barış'' adını verdiğini ve olası Irak operasyonuyla ilgili düşüncelerini açıkladı. 
     Tırmanışın ana sponsorlarından birinin 50. yılını kutlayan Bilim İlaç A.Ş. olduğunu kaydeden Mahruki, olası Irak operasyonuyla ilgili olarak da, ''Bu savaş, Türk insanının hayatını tehdit etmiyorsa kaçınılması gereken birşey. Beklentim Türk hükümetinin en doğru kararları alarak insanımızı bu krizden en az zararla çıkarması'' dedi. 
     





</TEXT>
</DOC>
