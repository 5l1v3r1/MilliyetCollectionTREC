<DOC>
<DOCNO> 124977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/16/son/soneko14.html </URL>
<DATE> 2002/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
1985 model Lincoln Limuzin Devlet'ten satılık 
</HEADLINE>
<TEXT>

     Ankara Tasfiye İşletme Müdürlüğü, aralarında bir adet 1985 model Lincoln Limuzin'in de bulunduğu 96 adet muhtelif aracı satmak üzere ihale açtı. 
     Ankara Tasfiye İşletme Bölge Müdürlüğü'nce, satışa esas bedeli en az 33 milyon lira ile en çok 15 milyar 200 milyon lira arasında değişen araçların satışı, ''açık artırma'' suretiyle gerçekleştirilecek. Ayrıca isteklilerden, en az 990 bin lira ile en çok 456 milyon lira arasında değişen oranlarda güvence tutarı alınacak. 
     İhale, 27 Aralık 2002 tarihinde saat 09.00'da Ankara Tasfiye İşletme Müdürlüğü İhale Salonu'nda yapılacak. 
     İstekliler, araçlarla ilgili teknik şartnameyi bedeli mukabili, Ankara, Diyarbakır, İstanbul ve İzmir bölge müdürlüklerinde görebilecekler veya 1 milyon lira karşılığında alabilecekler. 
     TASİS Ergazi, Ordu, Samsun 7 Nolu Donatım Bölge Müdürlüğü'nde bulunan araçların hasar oranları yüzde 5 ile 55 arasında değişirken, bazı araçlar hurda, bazı araçlar ise hasarsız durumda bulunuyor. 
     





</TEXT>
</DOC>
