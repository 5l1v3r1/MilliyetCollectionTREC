<DOC>
<DOCNO> 115148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/26/ekonomi/eko02.html </URL>
<DATE> 2002/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Birsen’in kararı imzada 
</HEADLINE>
<TEXT>

Osman Birsen’in, borsa başkanlığına yeniden atanması için hazırlanan kararnameyi Türker ve Ecevit imzaladı. İmzalar tamamlanınca kararname Köşk’e gönderilecek 
     SONGÜL HATISARU 

     Görev süresi dün dolan Osman Birsen’nin, İstanbul Borsası Başkanlığı’na yeniden atanması için hazırlanan kararnameyi ekonomiden sorumlu Devlet Bakanı Masum Türker ve Başbakan Ecevit’in imzaladığı, Cumhurbaşkanı’na göndermek için MHP Lideri Devlet Bahçeli’nin imzasının beklendiği öğrenildi. 
     Bilindiği gibi borsa başkanları, beş yıllık süreler için, SPK’nın bildirdiği üç isim içinden üçlü kararname’ ile atanıyor. Ancak üçlü kararname uygulaması, hükümetin koalisyon yapısı nedeni ile fiilen dörtlü kararname’ olarak uygulandığından, Birsen’in ataması için Hazine’den sorumlu Bakan olarak Masum Türker, Başbakan Ecevit’in dışında Başbakan Yardımcısı Devlet Bahçeli’nin de imzası gerekiyor. Bu üç imza ile hazırlanan kararnamenin Cumhurbaşkanı tarafından imzalanması ile protokol tamamlanıyor. İstanbul Altın Borsası Başkanlığı’na atama da dörtlü kararname ile yapıldı. 
     
     Altın Borsası’na atama 
     Cumhurbaşkanı daha önce seçim öncesinde önemli atamaların yapılmasından yana olmadığını açıklamıştı. Ancak dün Serdar Çıtak’ın, 2 Ağustos’ta görev süresinin dolmasıyla boşalan İstanbul Altın Borsası Başkanlığı’na Midhat Şeref’in ataması yapıldı. Böylece Cumhurbaşkanı’nın, İMKB’ye atamayı da onaylaması olasılığı belirdi. Cumhurbaşkanı atamayı onaylamazsa, borsaya başkan atanması seçim sonrasına kalacak. 
     
     
     
     



 EKONOMİ 
















</TEXT>
</DOC>
