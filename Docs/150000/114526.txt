<DOC>
<DOCNO> 114526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/22/son/sontur41.html </URL>
<DATE> 2002/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Rus Boks Milli Takım sporcusu bayan, kocasının hışmına uğradı... 
</HEADLINE>
<TEXT>

     Rus Boks Milli Takımı sporcusu Natalia Kolpakova, şampiyonaya katılmasını istemeyen eşi Mikhail Kolpakov'un saldırısına uğradı. Burnu kırılan bayan boksör tedavi altına alındı. 
     Dünya Bayanlar Boks Şampiyonası'na katılmak için Antalya'ya gelen Natalia Kolpakova, kaldığı Grida City Otel'de eşi Mikhail Kolpakov'un saldırısına uğradı. Otel odasında meydana gelen olayda, eski Dünya Boks Şampiyonu olduğu öğrenilen eşi tarafından dövülen Kolpakova, otel yetkilileri tarafından Antalya Devlet Hastanesi'ne kaldırıldı. 
     Hastanenin Acil Servisi'nde tedavi altına alınan Kolpakova'nın burnunun kırıldığı ve suratında ısırıkların bulunduğu tespit edildi. 
     Tedavisinin tamamlanmasının ardından Sema Yazar Semt Polikliniği'ne getirilen bayan boksöre, buradaki nöbetçi doktor tarafından ''11 gün iş göremez'' raporu verildi. 
     Öte yandan polis tarafından gözaltına alınan eski Dünya Boks Şampiyonu Mikhail Kolpakov ise, verdiği ifadede ilginç iddialar ortaya attı. İfadesinde, eşinin kamplara ve yarışmalara katılmasını istemediğini belirttiği kaydedilen Kolpakov'un, ''Bu tür organizasyonlarda Rus sporculara para karşılığı fuhuş yaptırılıyor. Bunu yapanlar da Çeçen asıllı iki kadın taciri. Rus bayan sporcuları erkeklere peşkeş çekiyor. Ayrıca kamplarda ve şampiyonalarda sporcular uyuşturucu kullanıyorlar. Ben eşimi bu pislikten kurtarmak istedim. Ama o benden ayrılmak istediğini söyledi. Buna çok kızdım'' dediği öğrenildi. 
     Polis, Kolpakov'un önceki gün de kampa gelerek eşini dövdüğünü, bayan boksörün şampiyonadan çekilmesi için sağ gözünü morarttığını bildirdi. 
     
     SERBEST BIRAKILDI 

     Kolpakova'ya saldırarak burnunu kıran boksör koca, çıkarıldığı nöbetçi mahkemece tutuksuz yargılanmak üzere serbest bırakıldı. Kolpakov, Antalya Adliyesi'ne getirilerek, sağlık kontrolünden geçirildi ve nöbetçi mahkemeye sevk edildi. Cumhuriyet Savcısı'na ifade veren Kolpakov, tutuksuz yargılanmak üzere serbest bırakıldı. 
     Kolpakov, Rus Boks Milli Takımı'ndaki eşi Natalia Kolpakova'ya, Rus Boks Federasyonu tarafından organize edilen müsabaka ve kamplara katılmasını yasakladığını, fakat Kolpakova'nın kendisini dinlemeyerek şampiyonaya geldiğini söyledi. 
     Rusya'da boks federasyonunun özel bir işletme olduğunu belirten Kolpakov, federasyonun disiplinsiz olduğunu iddia etti. 
     Şampiyonada 71 kiloda yarışacak Rus Milli Takımı'nın başarılı boksörü Natalia Kolpakova'nın ise "11 günlük iş göremez raporu" alması nedeniyle ringe çıkıp çıkmayacağı yarın belli olacak. 
     Kolpakova'nın geçen yıl Amerika'da yapılan Dünya Bayanlar Boks Şampiyonası'nda 71 kiloda 2. olduğu öğrenildi. 
     





</TEXT>
</DOC>
