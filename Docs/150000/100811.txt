<DOC>
<DOCNO> 100811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/08/son/sontur08.html </URL>
<DATE> 2002/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İnternet üzerinden uyuşturucu ticareti yapılıyor... 
</HEADLINE>
<TEXT>

     Yozgat Emniyet Müdürü Akif Acarlı, uyuşturucu pazarının internete de taşındığını belirterek, ''Uyuşturucu ticareti, web siteleri aracılığıyla yapılıyor'' dedi. 
     Yozgat Emniyet Müdürlüğü bünyesinde kurulan Sistem İletişim ve Bilişim Suçları Büro Amirliği tarafından il genelinde bulunan toplam 32 İnternet Cafe'nin denetlendiğini bildiren Emniyet Müdürü Acarlı, internette uyuşturucu ticaretinin izine, bu denetimler sırasında rastladıklarını belirtti. 
     Akif Acarlı, internet dünyasının farklı köşelerinin uyuşturucu kaçakçılığı için kullanıldığını tahmin ettiklerini söyledi. Acarlı, ''İnterpol'e göre de çoğunluğu İsveç ve Hollanda'da kurulu binden fazla web sitesi aracılığıyla kenevir, Ectasy ve diğer uyuşturucuların satışının yapıldığı biliniyor'' dedi. 
     İnternetteki pornografiye de dikkati çeken Acarlı, porno içerikli video ve Cd'lerin Yozgat gibi küçük kentlerde satıldığını kaydetti. Emniyet Müdürü Acarlı şunları söyledi 
     ''Uluslararası platformlarda insan ticareti ve ülkemiz genelinde çocuk pornografisi, tarihi eser kaçakçılığı ve terörist akımların faaliyetleri gibi suçlar, artık internet üzerinden yapılmaktadır. Çünkü siber alemde risk sıfırın altına kadar inmektedir. Denetimlerimizde, özellikle terör anlamında Hizbullah ve sağ teröre destek veren bazı sitelerin kayıtlarına rastlanılmış, ancak içeriğinin tespit edilememesinden dolayı işlem yapılamamıştır.'' 
     





</TEXT>
</DOC>
