<DOC>
<DOCNO> 102791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/19/son/sontur39.html </URL>
<DATE> 2002/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş - Baykal görüşmesi sona erdi 
</HEADLINE>
<TEXT>

     CHP Genel Başkanı Deniz Baykal ile eski Devlet Bakanı Kemal Derviş arasındaki görüşme sona erdi. CHP Genel Merkezi'nde saat 14.45'de başlayan görüşme 6 saat sürdü. 
     Görüşmenin ardından yapılan basın açıklamasında görüşmelere devam kararını açıklayan ikili, çarşamba günü tekrar biraraya geleceklerini açıkladı. 
     Kemal Derviş ise yapılan görüşmede herhangi bir pazarlığın yapılmadığını ve Türkiye'nin sorunlarını halledecek bir çalışma içerisinde olduklarını söyledi. 
     CHP Genel Başkanı Deniz Baykal, eski Devlet Bakanı Kemal Derviş ile yararlı bir çalışma yaptıklarını, Türkiye'yi dünya ile bütünleştirebilecek, güçlü ve demokratik bir iktidar seçeneği oluşturma doğrultusundaki çalışmalarını bir süre daha sürdüreceklerini açıkladı. 
     Derviş ile yaklaşık 6.5 saat süren görüşmelerinde bir pazarlığın, çekişmenin, tartışmanın kesinlikle söz konusu olmadığını ifade eden Baykal, çalışmalarının bir süre daha devam edeceğini ve çarşamba günü tekrar biraraya geleceklerini belirtti. 
     Eski Devlet Bakanı Kemal Derviş de çok yoğun, değerli bir çalışma yaptıklarını, ortak amaçlarının belli olduğunu söyledi. 
     Derviş, CHP'ye katılıp katılmayacağına ilişkin soru üzerine, şimdilik bundan fazlasını söylemenin doğru olmayacağını söyledi. 
     





</TEXT>
</DOC>
