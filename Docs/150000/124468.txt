<DOC>
<DOCNO> 124468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/13/son/sonspo33.html </URL>
<DATE> 2002/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Özberk Beşiktaş karşısında en az onlar kadar iyi oynayacağız... 
</HEADLINE>
<TEXT>

     Samsunspor Teknik Direktörü Sakıp Özberk, ''Takımda bu kadar sakat oyuncunun bulunması, kadro oluşturmamızı zorlaştırıyor'' dedi. 
     Nuri Asan Tesisleri'nde genel menajer Süleyman Hurma ile birlikte basın toplantısı düzenleyen Sakıp Özberk, takımda çok sayıda sakat oyuncu bulunması nedeniyle kadro kurmakta güçlük çektiğini söyledi. 
     Özberk, takımının henüz istediği duruma gelmediğini belirterek, şunları kaydetti 
     ''Bunun için biraz zamana ihtiyacımız var. Bazı sıkıntılarımız var. Takımda istediğim oyun düzenine girme ve modern futbolun uygulamalarında bazı aksaklıklar görüyorum. Bu aksaklıkları kendi çalışma yöntemimizle ve belli bir zaman diliminde düzeltmeye çalışacağız. Düzeleceğine inanıyorum. Ancak Vural, Osman, Müslüm, Kenan ve Coşkun'un sakatlıkları sürüyor. Serkan Aykut'un da oynaması şüpheli. Takımda bu kadar sakat oyuncunun bulunması kadro oluşturmamızı zorlaştırıyor.'' Anadolu takımları için en iyi hedefin 4 büyüklerden sonraki sıralamayı yakalamak olduğunu ifade eden Özberk, şöyle konuştu 
     ''Bizim için de bu hedef söz konusudur. Ligi, tehlike bölgesinden uzak ve ilk 10 takım arasında bitirmeyi hedefliyoruz. Tabii ki en iyi sıralamayı yakalamaya gayret edeceğiz. Ama şimdi en önemli hedefimiz, son dönemde takımın içinde bulunduğu sıkıntılı durumu atlatmak ve buna bir çare bulmaktır.'' 
     
     TRANSFER 
     Özberk, bir soru üzerine ise yeni oyuncu almak için takımını tanıması gerektiğini söyledi. 
     İstediklerinin oyuncularında bulamaması durumunda transferin söz konusu olabileceğini belirten Özberk, ''Transfer gerekirse, tercihim yerli oyunculardan yana olacaktır. Çünkü, yabancı oyuncuları yeteri kadar takip edemiyoruz. Bu da bazen transfer edilen yabancı oyuncunun beklendiği gibi çıkmamasıyla sonuçlanıyor. Bu lüksümüz yok.'' Hafta sonunda İstanbul deplasmanında Beşiktaş ile yapacakları maçın hazırlıklarını sürdürdüklerini de kaydeden Özberk, ''Beşiktaş, karışısında en az onlar kadar mücadele eden bir takım bulacak'' dedi. 
     Samsunsupor, bugün öğleden sonra yapacağı idmanın ardından kampa girecek. 
     





</TEXT>
</DOC>
