<DOC>
<DOCNO> 137136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/16/son/sonspo14.html </URL>
<DATE> 2003/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor - Galatasaray maçına büyük ilgi... 
</HEADLINE>
<TEXT>

     Bursaspor ile Galatasaray arasında yapılacak olan karşılaşmaya, her iki takımın taraftarları da büyük ilgi gösterdi. 
     Karşılaşmanın dün sabah satışa sunulan biletleri kısa sürede tükendi. Sabah saatlerinden itibaren gişeler önünde metrelerce uzunlukta kuyruk oluşturan futbolseverler, bilet alabilmek için saatlerece beklemek zorunda kaldı. İlginin yoğun olması nedeniyle birçok taraftar bilet alamadan gişelerden ayrıldı. Bu sabah bilet bulabilmek için stada gelen taraftarlar ise gişelerdeki ''bilet kalmadı'' yazısıyla karşılaştılar. 
     Geçen hafta Samsunspor karşısında alınan 2-1'lik galibiyetin ardından moral bulan Bursasporlu taraftarlar, maç için çok erken saatlerde Atatürk Stadı'nın kapılarına geldiler. 
     Stat çevresinde toplanan kalabalık taraftar topluluğu, Bursaspor'un geçen sezon Atatürk Stadı'nda aldığı 5-0'lık galibiyete gönderme yaparak, ''Cimbom'a 5'' diye tezahüratta bulundular. 
     ''Üniversiteli Timsahlar'' diye adlandırılan taraftar grubu, Setbaşı'nda bulunan Mahfel Çay Bahçesi'nden, stada kadar yürüdüler. Ellerinde yeşil-beyazlı bayrak ve flamalar taşıyan grup, yol boyunca takımları lehine tezahürat yaptı. 
     Bursa Emniyet Müdürlüğü'ne bağlı ekipler, maç öncesi tatsız olayların yaşanmaması için stat çevresinde geniş güvenlik önlemleri aldı. Bursasporlu taraftarların, konuk taraftarların gireceğe kapılara geçmesine izin vermeyen güvenlik güçleri, aşırı alkollü kişileri de stat çevresine yaklaştırmadı. 
     Maç için İstanbul'dan gelen Galatasaraylı taraftarları taşıyan otobüsler, kent girişindeki As Merkez'e ait otoparkta adeta didik didik arandı. Sarı-kırmızılı taraftarlar, sıkı şekilde kontrolden geçirilmelerinin ardından, güvenlik önlemleri altında Merinos Stadyumu'na götürüldü. Taraftarlar, buradan da yine güvenlik önlemleri altında maç saatine yakın Atatürk Stadyumu'na yaya olarak getirilecek. 
     Bu arada, Bursaspor Yönetim Kurulu, Botanik Parkı'ndaki Beceren Restoran'da Galatasaraylı yöneticilere öğle yemeği verdi. Yemeğe, Bursaspor Kulübü Başkanı Erdoğan Bilenser ve Galatasaray Kulübü Başkanı Özhan Canaydın ile her iki kulübün yöneticileri katıldı. 
     Gazetecilerin, davet edilmelerine karşın yemekten görüntü almalarına izin verilmedi. Soğuk havada yaklaşık 1 saat bekleyen gazeteciler, karara tepki göstererek restoran önünden ayrıldılar. 
     





</TEXT>
</DOC>
