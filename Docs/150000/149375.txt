<DOC>
<DOCNO> 149375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/12/son/sonspo14.html </URL>
<DATE> 2003/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Celal Doğan istifada ısrarlı... 
</HEADLINE>
<TEXT>

     Olağanüstü kongre kararı alarak 13 yıldır sürdürdüğü Gaziantepspor kulübü başkanlığı görevini bırakacağını açıklayan Celal Doğan, bugünde aynı kararının arkasında durduğunu söyledi. 
     Doğan, başkanlığı bırakma kararının ardından çeşitli yerlerden, başkanlığı bırakmama yönünde telkinler aldığını, ancak şu ana kadar kararını değiştirebilecek gelişmeleri görmediğini belirtti. 
     Her şeyi açık ve net bir şekilde ortaya koyduğunu, ''açık kapı'' bırakmadığını anlatan Doğan, şöyle konuştu 
     ''Net ve açık bir şekilde konuştum. Hiç açık kapı bırakmadım. Söylediğim şu kayyuma kalırsa gönlüm razı olmaz. Gaziantepspor'u tıpkı çocuğumuz gibi büyüttük, bugünlere getirdik. Bu sanıldığı gibi kolay olmadı. Sizin çocuğunuz hasta olursa, tedavi ettirmezseniz, ölüme terk edermisiniz Elbette cevabınız hayır olacak. Gaziantepspor'u ölüme terk ettirmem, buna asla izin veremem. 
     Ancak, bu kentin tek sahibi ben değilim. Gaziantep'in başka sahipleri de var. Başkalarının ortaya çıkıp sahip çıkması gerekiyor. Ben bunu söylemeye çalışıyorum. Varlıklı insanların ellerini cebine atması, para vermesi, fakir insanların maça gelmesi, basının da kendine çeki düzen vermesi gerekiyor. İşin özü budur. Gayet açık ve net. Umarım herkes anlamıştır.'' 
     
     ''TANITIM SPORLA OLUYOR'' 
     Doğan, Gaziantepspor'un futbolda elde ettiği başarılarla iki kez UEFA'ya iki kez de İnter Toto kupasına katılma başarısını gösterdiğini, ancak kent halkının, tanıtımın sporla olduğunun farkında bile olmadığını belirterek, sitemde bulundu. 
     ''Bu kenti Avrupa'ya tanıtan en büyük fonksiyon Gaziantepspordur'' diye konuşan Doğan, sözlerini şöyle tamamladı 
     ''Kent halkı, kos koca Gaziantep kenti nasıl Avrupaya taşındı ve tanıtıldı, bunun farkında bile değil. Bugün Gaziantep, İspanya'da, İtalya'da, İngiltere'de, İsviçre'de, İsrail'de, Moldova'da tanınıyor. Bunun kimse farkında bile değilse, ben ne yapayım. 
     Kulüpte bir yıl daha görev yapmam isteniyor. Okul ve iki çim saha daha yapılmalıymış... Biz eksik bıraktık, bari arkamızdan gelenler onu tamamlasınlar, o da eksik olsun. Kim göreve talipse mutlaka ona layıktır, onu baş tacı ederim. Asım olsun, Mehmet olsun. Benim bağlayıcılığım yok. Belli olmaz, Asım değil de başka bir isimde desteklenebilir. Burası şahıs malı değil ki. Genel kurul üyeleri var. Sayın Asım Atmaz da emek vermiştir, parasını ve zamanını harcamıştır. Kötü olmasını istemez. Ancak çok zengin ailelerimiz var. Onlar neden yapmıyor, talip olmuyor. Bunu düşünmek lazım.'' 
     





</TEXT>
</DOC>
