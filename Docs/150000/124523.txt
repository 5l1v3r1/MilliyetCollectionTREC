<DOC>
<DOCNO> 124523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/14/dunya/dun01.html </URL>
<DATE> 2002/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs pazarlık masasına konamaz 
</HEADLINE>
<TEXT>

KKTC Cumuhurbaşkanı’nı ziyaret eden Ecevit, Arınç ve Cem, Avrupa’nın Kıbrıs yaklaşımını eleştirdi 
     ANKARA Milliyet 

     AB’nin Türkiye kararı, siyaset dünyasında eleştirildi. DSP Genel Başkanı Bülent Ecevit, TBMM Başkanı Bülent Arınç ve YTP Genel Başkanı İsmail Cem, İbni Sina Hastanesi’nde tedavi gören KKTC Cumhurbaşkanı Rauf Denktaş’ı ziyaretlerinden sonra görüşlerini dile getirdiler. "Kıbrıs katiyen pazarlık masasına konamaz. Tarih verin, Kıbrıs’tan ödünler verelim.’ Bu, olacak şey değil. Kıbrıs, AB’yi ilgilendirmez" diyen Ecevit, şunları söyledi 
     "Aşırı ödün verilirse 1974 öncesinde Türklerin karşılaştığı felaketlerin daha ağırları gerçekleşir. Kıbrıs Türkiye, Yunanistan ve İngiltere’yi ilgilendirir. Türkiye tam üye olursa, AB Parlamentosu’nda çoğunluğu oluşturacak. Türk halkı, ayrı bir dinden, İslam dinine mensup olduğu için sindiremiyorlar. Er ya da geç sindirecekler. Türkiye, çok güçlü bir Avrupa ülkesidir." 
     TBMM Başkanı Arınç da, "Türkiye’nin müzakere tarihi almayı hak ettiğine inanıyorum. Bunu geriye atacak her tasarrufun AB ülkeleri arasında çekişmeler, siyasi tavırlar neticesinde alınmış olabileceğini düşünürüz" dedi. Arınç, Başbakan Abdullah Gül ve AKP Genel Başkanı Tayyip Erdoğan’ın, "Türkiye’ye tarih verilmesi halinde Kıbrıs sorununda çözümün kolaylaşacağı" yönündeki açıklamaları konusunda, Denktaş’ın da aynı görüşü paylaştığını bildirdi. 
     
     AB Kıbrıs’ı zorlaştırdı 
     YTP Genel Başkanı Cem de, Kopenhag Zirvesi’ndeki taslak metinde Türkiye’nin üyeliğine ilişkin 25’nci paragrafı olumsuz bulduğunu açıkladı. "2004 Aralık’ta gözden geçirme" ifadesinden "fayda değil ziyan" geleceğini savunan Cem, şunları kaydetti 
     "Kopenhag’daki hükümet yetkililerinden, değiştirmek mümkün değilse bu paragrafı metinden çıkartmayı sağlamalarını bekliyoruz. 2003’te elde edeceğimiz sonuç, 2004 yılına ertelenmekte. Olacak iş değil." 
     AB’nin Güney Kıbrıs’a ilişkin tutumuyla Kıbrıs’ta uzlaşmayı fevkalade zorlaştırdığını söyleyen Cem, "Rum Kesimi’nin korkacak, kaybedecek bir şeyi kalmıyor. Bu saatten sonra uzlaşma için adım atmaları beklenemez" dedi. 
     



 DÜNYA 













</TEXT>
</DOC>
