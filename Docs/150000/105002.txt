<DOC>
<DOCNO> 105002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/31/son/sontur04.html </URL>
<DATE> 2002/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
HADEP'e İçişleri'nden aday... 
</HEADLINE>
<TEXT>

     HADEP'e milletvekili aday adaylığı için başvurular sürüyor. Asker kökenli kişilerin de milletvekili adaylığı için başvurduğu HADAP'ten Abdullah Öcalan'ın Avukatı Mahmut Şakar ve Şemdin Sakık'ın ağabeyi Sırrı Sakık da aday oldu. 
     HADEP'e milletvekili aday adaylığı için yapılan başvuruların sayısının bini geçtiği bildirildi. Parti'ye ilk başvuruyu, İçişleri Bakanlığı Müfettişlerinden Nuri Yaman yaptı. Bir süre kaymakamlık ve Vali Yardımcılığı görevlerini de üstlenen Yaman, Muş'tan milletvekili aday adaylığı başvurusunda bulundu. 
     
     HADEP'E ASKER İLGİSİ 
     HADEP, askerlerden de ilgi gördü. İki emekli binbaşı HADEP'e aday adaylığı için resmi başvuruda bulundu. Deniz Kuvetleri Komutanlığı'ndan emekli Binbaşı Zeki Koç Bingöl'den aday olurken, Gülhane Askeri Tıp Akademisi'nden emekli binbaşı Seyithan Yıldız Batman'dan adaylığa soyundu. 
     HADEP'e, eski KESK Genel Sekreteri Sevil Erol milletvekilliği aday adaylığı başvurusunda bulundu. 
     
     ÖCALAN'IN AVUKATI DA ADAY 
     HADEP'te Parti Meclisi'nde bulunan Avukat Mahmut Şakar'ın da milletvekilliği aday adaylığı listesinde bulunduğu öğrenildi. Abdullah Öcalan'ın avukatı olan Mahmut Şakar'ın henüz hangi bölgeden aday olacağı belli olmadı. 
     PKK'nin önde gelen isimlerinden, "Parmaksız Zeki" kod adlı Şemdin Sakık'ın ağabeyi ve HADEP PM üyesi Sırrı Sakık'ın da milletvekili aday adayı olacağı bildirildi. Eski DEP milletvekili olan ve milletvekilliği düşürülen Sakık, HADEP'in 1996 yılında Türk Bayrağının yere indirildiği kongrede, Türk bayrağından "bir başka ülkenin bayrağı" diye söz ettiği gerekçesiyle gözaltına da alınmıştı. 
     





</TEXT>
</DOC>
