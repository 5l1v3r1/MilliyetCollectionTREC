<DOC>
<DOCNO> 107930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/16/son/sonspo19.html </URL>
<DATE> 2002/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizli'de UEFA seferberliği... 
</HEADLINE>
<TEXT>

     Denizlispor, Elazığspor galibiyetinden sonra, tarihinde ilk kez oynayacağı UEFA Kupası maçı için galibiyet yemini etti. 
     Denizli'de bu karşılaşma için taraftarlar ve camianın ileri gelenleri tarafından tam bir seferberlik başlatılırken, tribünlerin tamamen dolması için çağrılarda bulunuluyor. 
     Başkan Mustafa Baysal, ligdeki sonuçları değerlendirdi ve Denizlispor'un şu ana kadar başarılı bir görünüm sergilediğini kaydetti. Fenerbahçe ve Galatasaray'a dişe diş oynadıkları halde kaybettiklerini, ancak her iki takımdan puan alan Malatyaspor'u yendiklerini belirten Baysal, ''Elazığspor galibiyeti de gücümüzü bir kez daha ortaya koydu'' diye konuştu. 
     Fransız rakipleri FC Lorient'in 3-1 yenildiği son karşılaşmayı izlediklerini ve tüm önlemleri aldıklarını ifade eden Baysal, şunları söyledi 
     ''Rakibimiz 3 as oyuncusunu bu maçta oynatmadı. Belli ki bizim maça saklıyorlar. Taktiksel olarak hazırlıklarımızı sürdürüyoruz. Gol yemeden alacağımız 2 gollü bir galibiyet, bize tur kapısını açacaktır. Tarihimizde ilk kez oynayacağımız UEFA Kupası maçında taraftarlarımızın tribünleri doldurmasını istiyoruz.'' Öte yandan sakatlıkları süren Serdar, İbrahim ve Ekrem Kahya'nın bu maçta yer almayacakları bildirildi. Ayrıca karşılaşmanın Denizlispor lehine kapanması durumunda, yönetim kurulunun özel bir prim belirleyeceği öğrenildi. 
     





</TEXT>
</DOC>
