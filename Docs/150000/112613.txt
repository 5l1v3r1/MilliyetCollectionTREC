<DOC>
<DOCNO> 112613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/12/son/sontur09.html </URL>
<DATE> 2002/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Meteoroloji'den uyarı.. Yağmur geliyor... 
</HEADLINE>
<TEXT>

     Türkiye'nin batı kesimleri, bu geceden itibaren Orta Karadeniz'den gelen yeni bir yağışlı havanın etkisine girecek. 
     Meteoroloji Genel Müdürlüğü'nden yapılan açıklamada, Marmara ve Ege'de yarın görülecek sağanak yağışların, özellikle Trakya, Marmara'nın batısı ve Kıyı Ege'de yer yer etkili olacağının tahmin edildiği bildirildi. 
     Açıklamaya göre, Pazartesi günü yurdun güney ve batı kesimlerinde devam edecek sağanak yağışlar, Salı günü Marmara'nın batısı ve kıyı Ege dışında bütün yurtta görülecek. 
     Hava sıcaklığı yarın Marmara ve Ege'de, hafta başından itibaren diğer bölgelerde 6-8 derece azalacak. 
     Yarın öğleden sonra Trakya, Marmara'nın Batısı ve Kıyı Ege'de, Pazartesi günü güney ve batı bölgelerde beklenen yer yer şiddetli sağanak yağışların oluşturacağı olumsuz şartlar nedeniyle ilgililerin ve vatandaşların tedbirli olmaları gerekiyor. 
     





</TEXT>
</DOC>
