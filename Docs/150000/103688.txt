<DOC>
<DOCNO> 103688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/24/spor/spo04.html </URL>
<DATE> 2002/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Aybaba’dan revizyon 
</HEADLINE>
<TEXT>

Trabzonspor’un hocasının, Altay maçında üç ismi keserek, daha önce 18’e almadığı Hüseyin, Sommers ve Mehmet’e görev vermesi bekleniyor 
     BORDO - Mavili kulüpte Teknik Direktör Samet Aybaba, Elazığspor maçında istediği verimi alamadığı oyuncularını bugünkü Altay karşılaşmasında yedeğe çekme kararı aldı. Genç hocanın, özellikle bekleneni veremeyen Feridun, Mustafa ve Yong’u yedek soyunduracağı, yerlerine de iki maçta 18 kişilik kadroya dahil edilmeyen Hüseyin, Sommers ve Mehmet’e görev vermeyi düşündüğü öğrenildi. 
     HAFTA içindeki kritik çalışmalarda Sommers - Hüseyin ikilisini sürekli as takımda bir arada oynatan Aybaba’nın, Feridun’un yerine de cezası biten Mehmet Kahraman’ı oynatabileceği bildirildi. Trabzonspor’un teknik patronunun, form tutmaya başlayan Oumar’dan da faydalanmayı düşündüğü ifade edildi. Aybaba, "Benim gözümde hiçbir futbolcumun birbirinden farkı yok. Çalışan öncelik taşır" dedi. 
     
     AURELIO imzayı attı 
     TRABZONSPOR’DA, Aurelio’nun sözleşmesini uzatması konusundaki görüşmeler mutlu sonla noktalandı. Başkan Özkan Sümer’in Brezilya’nın Portuguesa kulübünden transfer ettiği Aurelio, Alman Werder Bremen ve İtalyan Perugia’dan transfer teklifi almasına rağmen üç yıllık sözleşmeye imza attı. Brezilyalı yıldızın peşinat ve maç başı parasını dolar olarak alması kararlaştırıldı. Sözleşmeye, "Türkiye’de Trabzonspor’dan başka hiçbir kulüpte forma giyemez" maddesiyle, yurt dışına transferinin açık olması hükmü de bağlandı. 
     
     İki aday kaldı 
     KARADENİZ ekibinde Başkan Yardımcısı Ahmet Ağaoğlu, golcü futbolcu konusunda iki aday üzerinde ağırlık kazandıklarını söyledi. Ağaoğlu, "Yardımcı antrenörümüz Ulvi Güveneroğlu Brezilyalı Roni’yi izleyecek. İkinci başkanımız Mehmet Öksüzoğlu da yine Tailson’u takip edecek. Birini İstanbul’a getireceğiz" diye konuştu. 
     
     Gökdeniz iddialı 
     ALTAY maçında patlama yapacaklarını savunan Gökdeniz, "Karamsar havayı dağıtmalıyız" dedi. Trabzonspor’un kaptanı, "Geçen sezona çok iyi girdik, hemen şampiyon adayı gösterildik. Sonra da hüsrana uğradık. Bu sezon 1 yenilgi aldık, karamsarlık başladı. Bunu aşmalıyız. Altay maçını kazanıp, bu havayaı dağıtacağız" dedi. 
     



 SPOR 

























</TEXT>
</DOC>
