<DOC>
<DOCNO> 140137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/02/son/sontur06.html </URL>
<DATE> 2003/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM'de bu hafta... 
</HEADLINE>
<TEXT>

     TBMM, bu hafta tüketicileri yakından ilgilendiren bir yasal düzenleme için çalışacak. 
     Haftalardan beri, asker gönderme ve bulundurmaya ilişkin Başbakanlık tezkeresine odaklanan Meclis, bu hafta gündemindeki diğer tasarıları ele alacak. Genel Kurul'un kapalı oturumunda dün yapılan oylamada salt çoğunluğun sağlanamaması nedeniyle konuya ilişkin yeni bir tezkerenin hazırlanması durumunda, bunun Genel Kurul'da ele alınması da bekleniyor. 
     Bu hafta Salı günü denetime ayrılırken, Çarşamba günü Tüketici haklarını korumaya ilişkin yasa tasarısı ele alınacak. Tasarı, tüketicileri yakından ilgilendiren önemli düzenlemeler içeriyor. 
     Tasarıya göre, tüketici kredileri ile kredi kartları borçlarına uygulanan temerrüt faizleri, sözleşmede yer alan faiz oranının yüzde 30'u ile sınırlandırılırken geriye dönük olarak da temerrüt faizlerinin yüzde 50 olarak uygulanması ve borçların 12 taksitte ödenmesi hükme bağlanıyor. 
     Tasarı uyarınca, kredi kartı faiz oranı artırımı 30 gün önceden tüketiciye bildirilecek. Yükseltilen faiz oranları da geriye dönük olarak uygulanamayacak. Tüketici, 60 gün içinde borcunun tamamını ödeyip kredi kullanımını durdurursa yeni faiz oranından etkilenmeyecek. Kredi kartlarında asgari ödeme tutarının zamanında ödenmemesi durumunda gecikme faizi dışında herhangi bir işlem uygulanmayacak. 
     Perakende mağaza zincirine dahil büyük alışveriş merkezlerinde sıkça yaşanan etiket fiyatı ile kasa fiyatı arasındaki farklılıklar da tasarıyla çözüme kavuşturuluyor. Böylesi durumlarda, tüketici lehine olan fiyatı ödeyecek. 
     Açık ayıp taşıyan mal veya hizmetlerin, satıcı veya sağlayıcıya bildirim süresi de tasarıyla 15 günden 30 güne çıkarılıyor. Ayıplı malın neden olduğu zararlardan dolayı ölüm ve yaralanmalar meydana gelmesi veya kullanımdaki diğer mallarda hasar oluşması durumunda tüketicinin tazminat talep etme hakkı getiriliyor. 
     Tasarıyla, sanayi mallarında asgari garanti süresi bir yıldan iki yıla çıkarılırken gizli reklam yasaklanıyor ve reklamlarda yer alan iddiaların reklam veren tarafından ispatı öngörülüyor. 
     Tasarıda, aldatıcı reklamlara karşı uygulanan idari yaptırımların durdurma, düzeltme, para cezası ayrı ayrı veya birlikte uygulanmasına imkan sağlayan düzenlemeler de yer alıyor. 
     
     MECLİS'TE YENİ BİR KOMİSYON 
     TBMM'de, AB uyum süreci dikkate alınarak yeni bir ihtisas komisyonu oluşturulacak. AK Parti Grubu, ''AB Bütünleşme Komisyonu'' adı altında yeni bir komisyon kurulması için hazırladığı İçtüzük değişiklik teklifini, TBMM Başkanlığı'na verecek. Teklif, Anayasa Komisyonu'nda görüşülmesinin ardından Genel Kurul'da da ele alınabilecek. 
     Genel Kurul'da bu hafta gündemdeki bazı uluslararası anlaşmaların onaylanmasını uygun bulan tasarıların da görüşülmesi bekleniyor. 
     Öte yandan, 2003 Yılı Bütçe Tasarısı'nın da bu hafta Meclis'e sunulması, Plan ve Bütçe Komisyonu'nun görüşme takvimini belirlemesi bekleniyor. 
     
     BEDELLİ ASKERLİK KOMİSYONDA 
     Plan ve Bütçe Komisyonu, yurt dışında bulunanlara bedelli askerlik imkanı veren yasa tasarısı ile özelleştirilecek kuruluşlarda çalışan işçilere memur olma imkanı getiren yasa tasarısını görüşecek. 
     Mili Eğitim, Kütür, Gençlik ve Spor Komisyonu, Atatürk Kültür, Dil ve Tarih Yüksek Kurumu Kanunu ile Devlet Memurları Kanunu'nda değişiklik öngören yasa tasarısını ele alacak. 
     Araç alım satımında noterlerin yanı sıra özel trafik bürolarında da yapılmasına imkan veren yasa tasarısı ise Sanayi Ticaret, Enerji ve Tabii Kaynaklar, Bilgi ve Teknoloji Komisyonu'nda görüşülecek. 
     





</TEXT>
</DOC>
