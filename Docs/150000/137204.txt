<DOC>
<DOCNO> 137204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/17/siyaset/siy02.html </URL>
<DATE> 2003/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Erbakan’ın başı döndü 
</HEADLINE>
<TEXT>

Daha önce AİHM’nin kararlarını öven Necmettin Erbakan, RP’nin kapatılmasını onaylayan kararını ise "Hiçbir kıymeti yok, İslamı yargılıyorlar" sözleriyle eleştirdi 
     MEHMET DEMİRKAYA İstanbul 

     Eski RP Genel Başkanı Necmettin Erbakan, Avrupa İnsan Hakları Mahkemesi’nin AİHM RP’nin kapatılmasını yerinde bulan kararını eleştirerek, "İslamı yargılamaya kalktılar. Bu kararın bizim açımızdan hiçbir önemi yok" dedi. 
     Beykoz’daki Hıdiv Kasrı’nda gazetecilerle yemek yiyen Erbakan, AİHM’nin RP ile ilgili karar almasının dört yıl sürdüğünü belirterek, mekanizmanın çok ağır işlediğinden yakındı. Erbakan, karar sonucu insanlık adına üzüntülerini açıkladığını, AİHM’nin verdiği kararın hiçbir kıymeti kalmadığını savundu. Erbakan, "Zaten siyasi yasakların bitmesine bir hafta var. Dolayısıyla müspet bir karar alsalardı bile hiçbir faydası olmayacaktı" diye konuştu. Erbakan, AİHM’nin, konjonktürel siyasi düşüncelerin, özellikle de 11 Eylül saldırısının etkisi altında RP’yi tamamen devre dışı bırakarak, İslamı yargılamaya kalktığını öne sürdü. Olası Irak savaşına da değinen Erbakan, "Bu savaş İsrail’in emniyeti için yapılıyor. Bu savaş Müslüman ülkeyi ezmek, Türkiye’yi parçalamak için yapılıyor" şeklinde konuştu. 
     
     Dolar tedavülden kaldırılsın 
     Amerika’nın güçlü görünmesine rağmen en zayıf ülkelerden biri olduğunu öne süren Erbakan, şunları söyledi 
     "İnsanlar barış istiyorsa bunu kolaylıkla sağlayabilir. Amerikan mallarına boykot konması, Amerikan dolarının tedavülden kaldırılması gibi birtakım tedbirler, bu hareketleri önlemek için fazlasıyla yeter." 
     
AİHM’nin kararı isabetli’ demişti      AİHM’nin son kararını eleştiren Erbakan, aynı AİHM 2001 yılında temyiz başvurusunu kabul ettiğinde ise "Çok isabetli ve zaruri bir karar" diyerek memnuniyetini dile getirmişti. 
     RP’nin eski yöneticilerinden ve eski Adalet Bakanı Şevket Kazan ise 6 Aralık 1999 tarihinde yaptığı bir açıklamada, "Avrupa İnsan Hakları Mahkemesi’nin verdiği kararlar hükümetleri bağlar. Çünkü Türkiye bu kararlara uyacağına imza atmıştır" demişti. 
     Erbakan, "Siyasi yasakların kalkmasından sonra SP’nin başına geçecek misiniz " sorusu üzerine "Siyasette her gün büyük mana taşır. 5 yıl sabrettik, 1 hafta daha sabredin. 23 Şubat’ta ne yapacağımızı açıklayacağız" diye yanıt verdi. 
     



 SİYASET 















</TEXT>
</DOC>
