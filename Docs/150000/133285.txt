<DOC>
<DOCNO> 133285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/26/son/soneko16.html </URL>
<DATE> 2003/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kurbanlık uyarısı... 
</HEADLINE>
<TEXT>

     Türk Standardları Enstitüsü TSE , kurbanlık koyunu, ''tür ve ırkına, yaş ve cinsiyetine özgü hareket ve davranışta, etrafıyla ilgili, sağlıklı, muntazam ve parlak yünlü'' olarak tanımladı. 
     TSE Gaziantep Bölge Müdürlüğü'nden yapılan açıklamaya göre, Enstitü, kurbanlık koyunları tam besili, besili, orta besili ve az besili, besi durumuna göre tam yağlı, orta yağlı ve az yağlı olarak gruplandırdı. Tam besili koyunun, kavram noktaları ve butlarının tam dolgun, adalelerinin sert elastiki kıvamda, vücudunun tam yağlı, vücut çıkıntıları ve bel çukurluğu belirsiz, boynu düz ve oldukça kalın ve gövdeyle güçlü bağlantı yapmış, karnının sarkmamış olması gerekiyor. 
     Besili koyun tanımı, kavram noktaları ve butları dolgun, adaleleri elastiki kıvamda, vücudu yağlı, vücut çıkıntıları ve bel çukurluğu az belirgin, boynu düz ve oldukça kalın, gövdeyle iyi bağlantı yapmış ve karnı hafif sarkmış koyun için kullanılıyor. 
     Orta besili koyun, kavram noktaları ve butlarının az dolgun, adalelerinin oldukça gevşek, vücudu orta yağlı, vücut çıkıntıları ve bel çukurluğu belirgin, boynu ince, gövde ile bağlantısı orta derecede ve karnının bayağı sarkmış koyun olarak tanımlanıyor. 
     Kavram noktaları boş, butları gevşek, vücudu az yağlı, çıkıntıları belirgin, beli çukurlaşmış, boynu ince, gövdeyle bağlantısı zayıf ve karnı sarkmış koyun ise az besili olarak değerlendiriliyor. 
     Tam yağlı koyunun kavram noktaları ve kuyruğunun tam dolgun ve sert elastiki kıvamda, yağlı koyunun erken gelişen kavram noktalarının dolgun ve sert elastiki, geç gelişen kavram noktaları ve kuyruğunun ise az dolgun ve yumuşak kıvamda olacağı ifade ediliyor. 
     TSE'ye göre, orta yağlı koyunun geç gelişen kavram noktaları ve kuyruğu gevşek ve iyice yumuşak, erken gelişen kavram noktaları az dolgun ve yumuşak elastiki kıvamda, az yağlı koyunun ise bütün kavram noktaları ve kuyruğu, boş ve gevşek kıvamda oluyor. 
     





</TEXT>
</DOC>
