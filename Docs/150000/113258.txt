<DOC>
<DOCNO> 113258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/16/son/soneko01.html </URL>
<DATE> 2002/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Ceviz fiyatı iki katına çıktı... 
</HEADLINE>
<TEXT>

     Türkiye'nin önemli ceviz üretim merkezlerinden Kahramanmaraş'ta, bu yıl rekoltenin yanı sıra, fiyat da üreticilerin yüzünü güldürüyor. 
     Çeşitli ülkelerden getirttiği tohumlarla adaptasyon çalışması yapan ve uygulama bahçesi de kuran Sütçü İmam Üniversitesi'nin de bilimsel desteğini alan üreticiler, kaliteyi artırma ve iri ceviz yetiştirme uğraşı veriyorlar. 
     Kahramanmaraş'ın ''ceviz ambarı'' olarak bilinen Bertiz Yaylası ve çevresindeki köylerde cevizciliğe olan ilgi, üniversitenin desteği sonrası önemli ölçüde arttı. 
     Ağabeyli Köyü Muhtarı Halil Ağabeyoğlu, aşılı ceviz üretiminin çok önemli ölçüde arttığını, Gaziantep ve Adana'nın yanı sıra, Çorum, Nevşehir ve daha birçok ilden ceviz almak için Kahramanmaraş'a gelenler olduğunu söyledi. 
     Ceviz tüketiminin artmaya başladığını ifade eden Ağabeyoğlu, ''Bertiz Yaylası ve genel olarak Kahramanmaraş, ceviz üretimi için uygun iklime sahip. Aşılı cevizlerin kabuğu ince, içi, yani meyve bölümü dolgun olur. Kaliteli ve lezzetli çeşitler üretildikçe, ceviz tüketimi de artar'' dedi. 
     Ceviz tarımına yönelenlerin sayısının arttığını bildiren Ağabeyoğlu, geçen yıl tanesi 40-50 bin lira olan cevizin, bu yıl 80 bin liraya kadar pazar bulduğunu da sözlerine ekledi. 
     





</TEXT>
</DOC>
