<DOC>
<DOCNO> 134508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/01/son/sontur13.html </URL>
<DATE> 2003/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamu dinlenme tesisi ücretlerine zam yapıldı... 
</HEADLINE>
<TEXT>

     Devlete ait "eğitim ve dinlenme" tesislerinin ücretleri yüzde 25-27 oranları arasında artırıldı. En lüks dinlenme tesisinde konaklama ücreti, günlük 5 milyon 850 bin lira olarak belirlendi. 
     Maliye Bakanlığı'nın eğitim ve dinlenme tesisleri ile misafirhanelerde bu yıl uygulanacak ücretleri belirleyen tebliği, Resmi Gazete'de yayımlandı. En lüks özelliklere sahip kamu kamplarında bir gecelik konuklama ücreti, 4 milyon 650 bin liradan 5 milyon 850 bin liraya, yemek ücreti de 1 milyon 925 bin liradan 2 milyon 450 bin liraya çıkarıldı. Konaklama bedeli tatil dönemi olan 1 Temmuz-15 Ağustos arasında 3 milyon 450 bin lira olarak uygulanacak. 
     Orta düzeyde özelliklere sahip bir kamu kampının günlük konaklama ücreti 2 milyon 900 bin liradan 3 milyon 650 bin liraya, yemek ücreti 1 milyon 400 bin liradan 1 milyon 750 bin liraya çıkarıldı. Bu tesislerde 1 Temmuz-15 Ağustos arasındaki konaklama ücreti ise 2 milyon 350 bin lira olarak uygulanacak. Diğerlerine göre daha az özelliğe sahip kampların konuklama ücreti ise günlük 2 milyon 500 bin liradan 3 milyon 150 bin liraya, yemek bedeli 1 milyon 50 bin liradan 1 milyon 350 bin liraya yükseltildi. Söz konusu tesislerin konaklama bedeli 1 Temmuz-15 Ağustos arasında ise 1 milyon 750 bin lira olarak belirlendi. 
     Konaklanan konut ve bağımsız bölümlerde buzdolabı varsa konaklama ücretine ek olarak günlük 500 bin lira, klima varsa 1 milyon 200 bin lira, televizyon varsa 950 bin lira alınacak. 
     Dinlenme amacıyla kamu misafirhanelerinde kalan kamu personelinden alınan günlük ücret ise 2 milyon 450 bin liradan 3 milyon 100 bin liraya çıkarıldı. 
     Her türlü spor salon ve sahalarından yararlananlardan bir saatlik yararlanma karşılığı olarak alınan ücret, spor alet ve malzemelerinin yararlanan tarafından karşılanması halinde 2 milyon 350 bin lira alınacak. Malzemelerin tesislerden temin edilmesi halinde ise saat ücreti 3 milyon 250 bin lira olarak uygulanacak. 
     Sauna, hamam ve kaplıcalardan bir saatlik yararlanma ücreti 3 milyon 400 bin liradan 4 milyon 250 bin liraya çıkarıldı. 
     





</TEXT>
</DOC>
