<DOC>
<DOCNO> 108607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/20/spor/spo04.html </URL>
<DATE> 2002/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon’da hedef Kartal 
</HEADLINE>
<TEXT>

Ligde oynadığı beş maçta galibiyet yüzü göremeyen Karadeniz ekibi, Beşiktaş’ı yıkıp karabulutları dağıtmanın hesaplarını yapıyor 
     TRABZONSPOR, Beşiktaş ile oynayacağı lig maçını hayata dönüş olarak belirledi. Asbaşkan Ömer Gürsoy, Beşiktaş maçının kendileri için büyük önem taşıdığını söyleyerek, "Ligde şu ana kadar çok kayıplar verdik. Bu maçın kazanılmasıyla birlikte hem camianın hem de futbolcuların üzerindeki baskı azalır. Beşiktaş maçının kaybedilmesi halinde ise işimiz biraz daha zor olacaktır" dedi. 
     BORDO - MAVİLİ takımın Kaptanı Gökdeniz, Beşiktaş maçının viraj niteliği taşıdığını iddia etti. Genç futbolcu, "Bu maçta çok iyi oynamalıyım. Çünkü sürekli olarak Beşiktaş’a transferim gündeme getirildi. Trabzonspor’un kazanması için üzerime düşenden fazlasını yapmalıyım. Takım olarak da 3 puana büyük ihtiyacımız olduğu bir gerçek. Kazanıp, sıkıntıları bitireceğiz" diye konuştu. 
     
     Aybaba’dan sürpriz kadro 
     TRABZONSPOR, Beşiktaş maçı hazırlıklarını hırslı bir şekilde sürdürürken, Samet Aybaba’nın rakibe sürpriz hazırladığı öğrenildi. İdmanlardaki formu nedeniyle orta sahada Ali Şen’i oynatmayı düşünen Aybaba, Erman’ı yedeğe çekmeyi planlıyor. Forvette ise Muzaffer’in yerine Fatih ile birlikte Mehmet Yılmaz’ın oynaması gündemde. 
     
     Bushi’ye ceza gündeme geldi 
     ARNAVUT Bushi’nin Trabzonspor’un korkak oynadığı yolundaki açıklamalarına tepkiler sürüyor. Teknik Direktör Samet Aybaba’nın Arnavut futbolcuya 2 milyar lira ceza verilmesini istediği öğrenildi. 
     
Size zirve yakışır’      UEFA Başkanı Johansson dün düzenlediği basın toplantısında Türk Futbolu’nun yükselen bir değer olduğunu açıkladı. Johansson, "Türkiye’nin önlenemez çıkışını taktir ediyorum. Herkes tarafından taktir edildiğini de biliyorum. Ancak sizler bununla yetinmemelisiniz. Türkiye, Dünya Kupası’nda Brezilya ile başa baş mücadele etti. Brezilya zirvede. Türkiye, neden zirveye çıkmasın " dedi. 
     JOHANSSON, 2008 Avrupa Futbol Şampiyonası için aday olan ülkelerin şanslarının eşit olduğunu açıkladı. Bir gazetecinin, Türkiye ve Yunanistan’ın, şanslarını arttırmak için neler yapması gerektiği sorması üzerine, Johansson esprili bir cevap verdi. UEFA Başkanı, "Bu önerileri söylemem için bana para vermeniz gerekir" dedi. Johansson, ilerleyen yıllarda Türkiye’ye bir final maçını verebileceklerini söyledi. 
     



 SPOR 






























</TEXT>
</DOC>
