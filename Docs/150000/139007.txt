<DOC>
<DOCNO> 139007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/25/son/sontur18.html </URL>
<DATE> 2003/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Yalçınbayır ''Tezkere geçmezse demokrasi güçlenir'' 
</HEADLINE>
<TEXT>

     Devlet Bakanı ve Başbakan Yardımcısı Ertuğrul Yalçınbayır, asker bulundurma ve göndermeyle ilgili tezkerede meşruiyet zemini olmadığını savunarak, ''Tezkere geçmezse Türkiye'de daha büyük bir birlik, daha büyük bir barış ve daha büyük bir demokrasi olur' dedi. 
     Yalçınbayır, AK Parti TBMM Grup toplantısı öncesinde gazetecilerin sorularını yanıtladı. Bakanlar Kurulu'nda tezkere görüşülürken ''ikna olmadığı'' yönündeki haberlerin hatırlatılması üzerine Yalçınbayır, şunları söyledi 
     ''Ne olursa olsun en önemli husus barıştır ve bunu sonuna kadar korumak lazım. Bizim tavrımız budur. Bütün arkadaşlarımın da aynı görüşte olduğunu biliyorum. Biz barışı sonuna kadar sürdürmek zorundayız. Dünyada daha büyük bir birliğin, daha büyük bir demokrasinin, özgürlüklerin, hukukun üstünlüğünün gerçekleşmesi için barış zemininin olması gerekir. Hukuk da bunu sağlayan en önemli husustur. Bu nedenle, hukukun üstünlüğü sadece iç hukuk bakımından değil, dünyadaki hukuk bakımından da gereklidir. Evrensel hukukun meşru kılmadığı bir hali kabul etmek mümkün değil.'' Yalçınbayır, ''Tezkereyi imzaladınız mı '' sorusuna karşılık, bir sürecin işlemesi gerektiğini belirterek, bu süreci işletmek için tezkereyi Bakanlar Kurulu'nun oybirliği ile imzalaması koşuluna işaret etti. ''Bizim yaptığımız bu süreci işletmektir'' diyen Yalçınbayır, tezkerenin imzalanması ve TBMM'ye sevkedilmesiyle bu sürecin işletildiğini söyledi. 
     Tezkere'nin gelmesiyle ilgili iddiaların ''oldukça ciddi'' olduğunu kaydeden Yalçınbayır, ''Ama benim barışçı söylemlerim çok daha ağırlıklıydı. Tek başıma veya başka arkadaşlarımla engellemenin doğru olmadığını, bu tavrın en azından çok samimi olarak gayret sarfeden başta Başbakan olmak üzere tüm bakanlara saygısızlık olduğunu biliyordum. O nedenle imzaladım'' dedi. 
     Kişisel engelleme yerine sürecin işlemesi ve Meclis'te özgürce karar verilmesinin sözkonusu olduğunu belirten Yalçınbayır, ''Ben milletvekili özgürlüğünü Meclis'te, orada kullanacağım'' dedi. 
     
     ''TEZKERE DEĞİŞEBİLİR'' 

     Yalçınbayır, Tezkere'nin Meclis'te değişmesinin hukuken mümkün olduğunu, TBMM'nin bir noter makamı olmadığını ifade etti. 
     Tezkerede meşruiyet zemini olup olmadığı sorusuna karşılık da Yalçınbayır, ''Bu konudaki ihtilafı kaldıracak olan TBMM kararıdır. Yetkili yer TBMM'dir. Bu konuda ciddi tartışmalar var. Benim de taraf olduğum görüşe göre, meşruiyet zemini yoktur. Ama tartışmanın halledileceği yere, asıl sahibine işi sevketmek gerekirdi. Tek başına engellemek gibi bir kahramanlık yerine saygıyı ifade etmek gerekirdi'' diye konuştu. 
     ''Tezkere geçmezse ne olur '' sorusuna karşılık da Yalçınbayır, ''Tezkere geçmezse Türkiye'de daha büyük bir birlik, daha büyük bir barış ve daha büyük bir demokrasi olur'' dedi. 
     Yalçınbayır, ''Tezkerenin görüşülmesinde ret oyu mu kullanacaksınız '' sorusuna, ''Ben milletvekillerinin sahip olduğu özgürlüğü kullanacağım'' karşılığını verdi. 
     
</TEXT>
</DOC>
