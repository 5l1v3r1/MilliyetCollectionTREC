<DOC>
<DOCNO> 149326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/12/son/sondun32.html </URL>
<DATE> 2003/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat'ta bir gazeteci cesedi bulundu... 
</HEADLINE>
<TEXT>

     Amerikan askerlerinin, Bağdat'taki bir hastanede, bir gazetecinin cesedini buldukları bildirildi. 
     Katar'daki Amerikan Merkez Komutanlığı'ndan yapılan açıklamada, İbn El Nefis hastanesinde 2 yaralı gazetecinin de bulunduğu belirtildi. 
     Açıklamada, iki gazetecinin, bir Amerikan tankının Filistin Oteli'ne salı günü ateş açması sonucu yaralandığı belirtildi. Hastanede bulunan cesedinse tankın ateş açması sonucu hayatını kaybeden bir gazeteci olup olmadığı bilinmiyor. 
     Açıklamaya göre, hastanede bir gazeteci daha bulundu, bu gazetecinin yaralı olmadığı belirtildi. Gazetecilerin kimlikleri açıklanmadı. 
     Bu arada Amerikan güçlerinin Bağdat'ın merkezindeki bir binada, ''önemli'' silahlar bulduğu bildirildi. 
     Adının açıklanmasını istemeyen bir Amerikalı subaya göre, El Haritiye mahallesinde bulunan silahlar arasında, altın kaplama tüfekler de var. 
     Subaya göre, silahların üzerinde, bunların Irak Devlet Başkanı Saddam Hüseyin'e ait hediyeler olduğunu gösteren ibareler yer alıyor. 
     





</TEXT>
</DOC>
