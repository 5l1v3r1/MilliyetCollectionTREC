<DOC>
<DOCNO> 134745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/03/yazar/altan.html </URL>
<DATE> 2003/02/03/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Sıkıla mıkıla 
</HEADLINE>
<TEXT>

     Sıkılıyor musunuz 
     
     İnsan, evinin düzeninde, gönlünce bir uyum sağlayamıyorsa örneğin yakınları tarafından durmadan eleştiriliyor, yahut her fırsatta suçlanıyorsa ayrıca yakınları da, sık sık eleştirilecek şeyler yapıyorlarsa ve karşılıklı eleştiri salvoları gümbürdeyip duruyorsa o insan da sıkılır. 
     Sıkılıyor musunuz 
     
     İnsan, kendine "Tüm yaşam boyu ben aslında ne yaptım" sorusuna bazen geçerli bir yanıt arar. Kendini kandırmadan bu soruya olumlu bir yanıt veremiyorsa, o insan da sıkılır. 
     Sıkılıyor musunuz 
     
     İnsan, ilişkiye girdiği kişilerden saygı ve içtenlik görmek ister. Saygıyla içtenlik bir yana, belirli bir ilgi dahi görmüyorsa, o insan da sıkılır. 
     Sıkılıyor musunuz 
     
     İnsan, hata yapan bir yaratıktır. Hatta bir yazar, "Asıl olan hatadır. Doğru, hatanın kazaya uğramış biçimidir" der. Yapılan hataların sonucu ise, bazen çok geç çıkar insanın karşısına ve o sonucu düzeltme olanağı da artık bulunamaz. Böyle durumlarda da insan, fena halde sıkılır. 
     Sıkılıyor musunuz 
     
     İnsan, sade kendi derdini anlatarak yanıp yakılan ve başından geçen anlamsız bir olayı bütün ayrıntılarıyla bir bir sıralamaya kalkan voltajı düşük teyp sesli dostlarından da sıkılır. 
     Sıkılıyor musunuz 
     
     İnsan, boyuna kendisini kullanmak isteyen ve çöp tenekesinin dış kapıya taşınmasından telefon borcunun postaneye yatırılmasından okul karnelerinin ne zaman verileceğinin telefonla okul yönetiminden sorulmasına ve bozuk dikiş makinesinin onarıma götürülmesine kadar, her iş için "Şunu da yapıversene, bunu da yapıversene" diye buyruklar veren kişilerden de sıkılır. 
     Sıkılıyor musunuz 
     
     İnsan, özellikle belirli bir yaştan sonra, yaşamını daha iyi değerlendirmek için elindeki olanakları gerektiği gibi kullanamadığı ve çeşitli enayilikler ettiği inancına kapılır. İnsan, böyle bir inanca kapılıp, daha iyi yaşamayı başaramamış olduğunu düşününce de sıkılır. 
     Sıkılıyor musunuz 
     
     İnsan, birini sever de, sevdiğinden beklediği ölçüde karşılık göremezse, yahut aldığı karşılığın azalmaya başladığı kuşkusuna saplanırsa o zaman da sıkılır. 
     Sıkılıyor musunuz 
     
     İnsan kimseyi sevmiyorsa da sıkılır. 
     Sıkılıyor musunuz 
     İnsan, bir gün elden ayaktan düşer de, kimse kendisine bakmaz ve hastane köşelerinde eski bir paçavra gibi tek başına kalakalırsam diye, kara kuruntulara daldığı zaman da sıkılır. 
     Sıkılıyor musunuz 
     
     İnsan, çocuklarının artık kendisine pek önem vermediklerini, kendisini arayıp sormadıklarını gördükçe de sıkılır. 
     Sıkılıyor musunuz 
     
     İnsan, tüm yaşamında şöyle dört başı mamur doğru dürüst bir aşk yaşamadığını anımsadıkça da sıkılır. 
     Sıkılıyor musunuz 
     
     İnsan, özendiği bir amaca bir türlü varamadığı, örneğin bir ev edinemediği, bir dış geziye çıkamadığı, bir araba alamadığı aklına geldikçe de sıkılır. 
     Sıkılıyor musunuz 
     
     İnsan, pek de değer vermediği eski tanışlarının kendisinin çok ötesinde başarılara ulaştıklarını öğrenince de sıkılır. 
     Sıkılıyor musunuz 
     
     İnsan, çok sevdiği bir eşyanın kırıldığını, yahut kaybolduğunu özene bezene bin zorlukla satın aldığı bir aygıtın bozulduğunu duyunca da sıkılır. 
     Sıkılıyor musunuz 
     
     İnsan, ödediğini bildiği elektrik borcunun yeniden geldiğini görerek, eski faturaları binbir telaşla uzun süre arayıp bir türlü bulamayınca da sıkılır. 
     Sıkılıyor musunuz 
     
     İnsan, bir başarısını karşısındakine anlatıp da, karşısındakinden sıcak hiçbir tepki almayınca da sıkılır. 
     Sıkılıyor musunuz 
     
     İnsan, sevdiği kişiye sevgisini kanıtlayamıyor yahut sevdiği kişi, bu sevginin kanıtlarını azımsayarak daha çoğunu sağlamak için, kendisine baskı yapıyorsa o insan da, boğazına bir pençe yapışmış gibi sıkılır. 
     Sıkılıyor musunuz 
     
     İnsan, eski bir ayıbının ortaya çıkmasından sıkılır. Sevdiğinin başkasına gitmesinden sıkılır. Dilediği armağanı alamamaktan sıkılır. Bir toplantıda ilgi çekmediği için sıkılır. Hava yağmurlu olduğu için sıkılır. Plajda ilk aşkını başkasıyla gördüğü için sıkılır. Elinde paketlerle öğle üstü kan - ter içinde yokuş çıktığı için sıkılır. Uykusu kaçtığı için sıkılır. Üzücü düşler gördüğü için sıkılır. Umduğu dağlara kar yağdığı için sıkılır. Sıkılır oğlu sıkılır. 
     Şayet böyle hiçbir sıkıntınız yoksa, o zaman da şu soruyu sormak gerekir 
     Gerçekten yaşıyor musunuz, yoksa çoktan öldünüz mü 
     
     Not 18 yıl önce yazılmış bir yazı... "Güneşöten... 
     
     







Milliyetçilik 


Sıkıla mıkıla 


Salam’ politikası 


K. Irak hesapları ve geciken Ankara 


Kudümle, çifte nara... 


Columbia’dan insanlığa mesaj 


Yaşam ve ölüm, bilim ve savaş 


Kimse Boğazlıyan kaymakamı’ olmak istemez 


</TEXT>
</DOC>
