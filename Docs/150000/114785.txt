<DOC>
<DOCNO> 114785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/24/spor/spo02.html </URL>
<DATE> 2002/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
AILTON TAMAM 
</HEADLINE>
<TEXT>

Lorant’ın neden izin yaptığı meydana çıktı. Alman hoca sezon başında istediği Brezilyalı Ailton ile ocak ayı için söz kesti. Fenerbahçe yönetimi transferi onayladı 
     Yöneticileri ikna etti 
     HAFTA sonu yönetim ile yaptığı toplantıda iki futbolcusunu kadro dışı bırakan Lorant’ın, oyuncuların iznini ertelettiği halde, kendisinin neden Almanya’dan dönmediği ortaya çıktı. Alman hoca ara transfer için yöneticileri ikna ederek, sezon başında da almak istediği Werder Bremen’in Brezilyalı forveti Ailton ile görüştüğü öğrenildi. 
     
     Sambacıdan yeşil ışık 
     LORANT’IN gol sorununu çözmek için Ailton’a ihtiyacı olduğu konusunda yönetimi ikna etmesinden sonra, soluğu Bremen’de aldığı belirtildi. Brezilyalı futbolcu transfere sıcak bakarken, kulübüyle bonservis bedeli konusunda görüşmeler yapılacak. Anlaşma sağlandığı taktirde Ocak ayından itibaren Ailton Fenerbahçe’ye gelecek. Yönetim UEFA Kupası’nda 3. tura geçerse Rapaic’in yerine de bir transfer yapacak. 
     
Şaşırtma taktiği      FENERBAHÇE Teknik direktörü Lorant, Gençlerbirliği maçı için bütün lejyonerlerini sahaya sürerek, rakibini teknik üstünlüğü ile yenmeyi planlıyor. Rapaic, Revivo ve Ortega üçlüsünün yanı sıra Ceyhun’a da ilk onbirde görev vermeyi planlayan Alman hoca, Ersun Yanal’ı şoka uğratmanın peşine düştü. 
     GENÇLERBİRLİĞİ’NİN maç kasetleri üzerinde futbolcularıyla tek tek görüşüp, ne yapacaklarını anlatan Lorant, aynı zamanda karşılaşmayı izleyecek Panathinaikos gözlemcisine de "yem" atmanın hesabını yapacak. İstanbul’daki maçta farklı bir taktikle sahaya çıkmak isteyen Lorant, çifte sürprizin hesabında. 
     
Ocak’ta görüşelimFenerbahçe yönetimi sezon sonunda sözleşmesi biten kaleci Rüştü ile ocak ayında yeniden anlaşmanın yollarını arayacak 
     DÜNYA Kupası’ndan sonra ünlü takımların transfer listesine giren ve sezon sonunda serbest kalacak olan Rüştü için yönetim alarma geçti. Ocak ayından itibaren başka kulüplerle görüşme yapma hakkını kazanacak olan yıldız kaleciyle yeniden masaya oturulması planlanırken, daha uzun süreli anlaşma teklif edilecek. 
     İSPANYA’NIN Deportivo kulübünün yanı sıra Arsenal’in de transfer listesinde yer alan Rüştü’nün de Fenerbahçe’de kalmak istediği öğrenildi. Sözleşmesi biten diğer yıldız Revivo ile de bir yıl daha anlaşmak isteyen yönetimin, İsrailli futbolcuya ocak için randevu verdiği de öğrenildi. 
     
Hayatı roman oldu      PERFORMANSIYLA Türkiye’nin son beş yılına imzasını koyan Rüştü’nün hayatı roman oldu. Gazeteci - yazar Haşim Şahin tarafından kaleme alınan ve dün piyasaya çıkan "Tuana’nın babası Rüştü" isimli kitabın tanıtımı da pazartesi günü Türkiye Spor Yazarları Derneği’nde yapılacak. Rüştü’nün bu toplantıda isteyenlere kitabı imzalayacağı da belirtildi. 
     
Washington’a sert uyarı      ELAZIĞSPOR maçı sonrasında antrenmana katılmadığı için 10 bin dolar ceza alan Washington, önceki gün yaptığı röportajdaki sözleri nedeniyle bir kez daha uyarıldı. Yönetim ayrıca tüm futbolculara yönetim, teknik heyet ve takım arkadaşları hakkında konuşma yasağı getirdi. Washington’un bu duruma oldukça sinirlendiği öğrenildi. Brezilyalı futbolcu takımda sistem olmadığından bahsetmiş, saha içindeki düzensizlikten şikayetçi olmuştu. 
     
Fenerbahçe günlüğü      Alkışlar kürekçilere 
     FENERBAHÇE Kürek Takımı, ABD’deki "Head Of The Charles" yarışlarında 4. oldu. Boston’da 49 ekip arasında ilk dörde girmeyi başaran Fenerbahçe, dünyanın en önemli kürek yarışmaları arasında yer alan organizasyonda ülkemizi başarıyla temsil etti. 
     
     Johnson ile Fatih sınırda 
     FATİH ile Johnson kart sınırına geldiler. Üçer sarı kartı olan bu iki oyuncu, Gençlerbirliği maçında bir kart daha gördükleri taktirde 6 Kasım’daki Galatasaray derbisinde görev yapamayacak. 
     
     Rapaic ile barış 
     YÖNETİCİLERE, "Rapaiç’i bana bırakın, onu oynatacağım" diyen Lorant, Hırvat futbolcuyu kanatları altına aldı. Alacakları ödenmediği için kulübü FİFA’ya şikayet eden Rapaic’e yönetim 500 bin dolar önerdi. Bu parayı kabul etmediği taktirde başyka ödeme yapılmayacağı söylendi. 
     
     Derbi toplantısı 
     FENERBAHÇE ile Galatasaray arasında 6 kasım’da oynanacak olan derbi maçı için güvenlik toplantısı düzenlenecek. İki kulübün yetkilileri valilik tarafından toplantıya davet edildi. Ortak karar gereği rakip takım taraftarları stada alınmayacak ancak yine de olay çıkmaması için çare aranacak. 
     
     Almanya’da UEFA zirvesi 
     TÜRKİYE’NİN Köln Konsolosu Sertaç Sönmezay, Yunan meslektaşı ile birlikte aralarında Köln Belediye Başkanı Fritz Schramma’nın da bulunduğu seyircilerle birlikte Fenerbahçe - Panathinaikos maçını Köln Fenerbahçeliler Derneği’nde seyredecekler. 
     



 SPOR 






























</TEXT>
</DOC>
