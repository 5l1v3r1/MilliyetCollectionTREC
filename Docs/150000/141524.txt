<DOC>
<DOCNO> 141524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/08/son/sontur18.html </URL>
<DATE> 2003/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Erkan Mumcu YEK bir eşgüdüm kuruluşudur 
</HEADLINE>
<TEXT>

     Milli Eğitim Bakanı Erkan Mumcu, yükseköğretimle ilgili ortada somut bir taslak bulunduğunu belirterek, ''Hiçkimse bu taslağı yükseköğretim hayatının tüm ayrıntılarını bir kanunda düzenleme girişimi olarak almasın'' dedi. 
     Eğitim ve Sağlık Muhabirleri Derneği'nce, Beyoğlu Öğretmenevi'nde düzenlenen basınla sohbet toplantısına katılan Mumcu, burada gazetecilerin sorularını yanıtladı. 
     Bir gazetecinin, ''Daha önce açıklanan yükseköğretim reformu taslağında birtakım değişiklikler yapıldığı söyleniyor. Son gelinen nokta nedir Bir zaman verebilecek misiniz '' şeklindeki sorusu üzerine Mumcu, tamamlanış ve zamana ilişkin kesin bir öngörünün bulunmadığını söyledi. 
     Mumcu, ''Ama bir arzu ifade edebilirim ki bu yasama yılı içinde yasanın çıkartılmış olmasıdır. Taslağın tamamlanmış haline gelmedik'' diye konuştu. 
     Bir müzakere sürecinden geçildiğini ifade eden Mumcu, şöyle devam etti 
     ''Söz verdiğimiz biçimiyle devam ediyoruz. Bugüne kadar ki yükseköğretim yasalarının her birinin, sadece 1946 hariç, olağanüstü dönemlerde demokratik olmayan yönetimlerce, her birinin bir tasfiye ile geldiği, herkesin ancak Resmi Gazete'de okuyunca haberdar olduğu yasalar olduğu akla getirilince, bazı insanların bu süreci anlayamamalarını da garipsememek lazım. 
     Resmi Gazete'den okumaya alışık oldukları için taslak düzeyinde karşılaştıkları şeyin değişikliğini de garipsiyorlar. Halbuki bu, 'değişsin' diye ortaya konmuş birşey. 'Eksiği varsa tamamlansın, yanlışı varsa düzeltilsin, giderilsin ve ortaya toplumun tatmin olacağı, beklentilerini karşılayacağı bir tablo çıksın' diye başlatılmış bir süreç. Bu süreç son derece sağlıklı işliyor.'' 
     
     ELEŞTİRİLER VE ÖNERİLER GELMEYE BAŞLADI 

     Başlangıçta üniversitelerin konuya biraz tutuk ve çekingen davrandığını, ancak son günlerde pekçok üniversiteden tek tek maddelerle ilgili eleştiriler, öneriler gelmeye başladığını ifade eden Mumcu, o doğrultuda değişiklikler yapıldığını söyledi. 
     Aynı gazetecinin, ''Tamamlanan maddeler var mı YEK'in, Üniversitelerarası Kurul'un yapısına ilişkin eleştiriler vardı. Maddelere ilişkin açık bilgi verebilir misiniz '' şeklindeki sorusu üzerine Mumcu, Anayasa'nın 130. ve 131. maddelerine ilişkin değişiklik tekliflerinin komisyonun 30 üyesi tarafından satır satır, kelime kelime ele alındığını ve herkesin oybirliğiyle bir teklif getirildiğini ifade etti. 
     Yasanın ayrıntıları üzerinde çalışmaların devam ettiğini anlatan Mumcu, ''Yükseköğretim sistematiğinde akademik işler ile idari ve mali işlerin birbirinden ayrılması, akademik işlerin kurulların yetkisine bırakılması ve seçilmiş kurul üyelerinin yetkili olduğu, kurul adına Dekan, Rektör ya da Üniversitelerarası Kurul Başkanı'nın temsili görevlerinin bulunduğu bir sistematik üzerinde mutabakat var'' diye konuştu. 
     
     ''YEK, BİR EŞGÜDÜM KURULUŞUDUR'' 

     Bakan Mumcu, tasarıyla getirilen en kayda değer şeyin Üniversitelerarası Kurul'un Anayasal bir kurum olarak, Anayasal yeterlilikle ortaya çıkması olduğunu belirtti. 
     Bu sayede siyasetin de bu alana herhangi bir şekilde müdahale imkanının Anayasal bir güvenceyle tamamen ortadan kaldırıldığını kaydeden Mumcu, ''YEK, yönetim kuruluşu değil, bir eşgüdüm kuruluşudur. YEK'in kamu kuruluşları, üniversite ve piyasalar arasında eşgüdümü sağlayacak kurul olarak yetkilendirilmesi bizim sistematiğimizin en çarpıcı özelliğidir'' diye konuştu. 
     Bakan Mumcu, 20 yıldır bu alanda üretilen haberleri, yayınları taradıklarını dile getirerek, ''Yükseköğretimle ilgili ortada somut bir taslak var. Hiçkimse bu taslağı, yükseköğretim hayatının tüm ayrıntılarını bir kanunda düzenleme girişimi olarak almasın'' dedi. 
     
     "KILIK KIYAFET YÖNETMELİĞİ ÖNCELİKLİ PROJEMİZ DEĞİL" 

     Mumcu, ''Kılık kıyafet yönetmeliği değişimi ne zaman yapılacak, belli bir çalışma var mı... '' şeklindeki soru üzerine, ''Bizim bakanlığımızda bir yönetmelik değişikliği girişimi yok'' dedi. 
     Bakan Mumcu, eskiden beri çantasız eğitim ve kılık-kıyafete son vermek gibi projelere bakanlıkta çalışıldığını, çalışılmaya da devam edildiğini anlattı. 
     Mumcu, bakan olarak tek tip kıyafet uygulaması karşısında olumsuz görüşlerinin bulunduğunu, bunu da geçtiğimiz dönemlerde dile getirdiğini ifade ederek, ''Kılıf kıyafet önceliklerimiz arasına aldığımız ve start verdiğimiz bir proje değil'' dedi. 
     Bakanlık bürokratları kaynak gösterilerek konunun haber yapıldığını belirten Mumcu, özetle şöyle devam etti 
     ''Mutlaka muhabir bir yerden haber almıştır. Ama ilginç olan şu, haberin servis edilmesinden yarım saat sonra sendikalar, eski bakanlar, siyasetçiler sanki bu süreçten haberdarmış gibi gazetecileri arayıp, bu haberle ilgili yorum yapıyor. Arkasından Necdet Tekin gazetecileri arayıp, 'dikkat edin bu türbanın önünü açtırmak' gibi bir açıklama yapıyor. Ben buna sadece gülerim.'' Mumcu, tek tip kıyafetle ilgili yaklaşımlarında gizlenecek bir tarafın bulunmadığını ifade ederek, ''Biz diyoruz ki, okul aile birliği ve öğretmenler kurulu ortak kararıyla bu işi düzenleyelim. Okul yönetimine, okul aile çevresinin daha aktif katılımını sağlayacak bir hukuki statü geliştiriyoruz'' diye konuştu. 
     Okul yönetimine öğrenci velilerinin katılmaları ve inisiyatif ortağı olabilmeleri için yeni bir tasarı hazırladıklarını belirten Mumcu, okul yöneticisi ve başöğretmen ayrımı getirdiklerini bildirdi. 
     Mumcu, ''Hiç kimsenin aklına türban gelmesin. Zaten de mümkün değil. Geçmişte yasa değiştirilerek yapılması girişiminde de bulunulduğu halde, mümkün olmamıştır. Yönetmelikle nasıl olacakmış bilen biri varsa anlatsın'' dedi. 
     Bakan Mumcu, ''ödünç kitap uygulamasına'' ilişkin bir çalışmanın da bulunmadığını ifade etti. 
     ''İlköğretimde disiplin yönetmeliğiyle'' ilgili bir soru üzerine de Mumcu, ''Eğitimci arkadaşlarımız bu konuda çalışıyor. Onlar beni ikna edebilir mi, belki edebilir. Ancak şahsen, ilköğretimde disiplin yönetmeliği ve uygulamasına ihtiyaç duyduğumuz kanısında değilim'' diye konuştu. 
     ''Liselerin 4 yıla çıkması'' konusundaki bir başka soru üzerine de Mumcu, ''Önümüzdeki yıl liselerin 4 yıla çıkması sözkonusu değil. Ondan sonrasındaki yıla ilişkin olarak da, ortaöğretim reformu kapsamında değerlendireceğiz'' dedi. 
     
     ''ORTAÖĞRETİM SİSTEMİ ÇÖKMÜŞ DURUMDA'' 

     ''Ortaöğretim sistemi tümüyle çökmüş durumda'' diyen Mumcu, sistemin tümüyle reforme edilmesi gerektiğini vurguladı. Mumcu, ''Liselerin yerini dershaneler almış durumda. Ortaöğretim öğrenci ve velilere neredeyse bir angarya gibi gelmeye başladı. Bunun tek bir nedeni var üniversite seçme sınavı'' diye konuştu. 
     On milyonlarca insanın üniversite hayaliyle ortaöğretime girdiğini ve 10-11 yıl boyunca bunlara hiçbir bir yönlendirme yapılmadığını kaydeden Mumcu, ''12 yıl sonunda bunlar hayalleri, umutları ve beklentileriyle geldikleri üniversite kapısının önünde, 3 saatlik sınavla geri dönüyor ve orta yerde kalakalıyorlar. Böyle bir vahşet dünyanın hiç bir yerinde yok'' dedi. 
     
     YENİ ÖĞRETMEN ALIMLARI 

     Bu yıl istihdam edilecek 35 bin yeni kamu personelinin 22-25 binin kendilerine verileceğini ve bunların tamamını da öğretmen kadrolarına ayıracaklarını bildiren Mumcu, atamalarda da çok açığı bulunan branşlara öncelik vereceklerini söyledi. 
     İhtiyaç olan branşlarda öğretmen bulunmadığını belirten Mumcu, şöyle devam etti 
     ''İnsanların boğazlarından keserek, 'çocuklarımıza, öğretmen gelsin birşeyler öğretsin' diye verdikleri vergiyi, ille de '4 yıllık bir yüksekokulu okudum' diyen insana maaş olarak vermeye mecbur muyum YÖK'ün yarattığı kaosu yetkim olmadığı halde benim çözmemi istiyorlar. Herkesi, Milli Eğitim Bakanlığı öğretmen olarak atar diye bir kural yok, imkan da yok. Biz çocuklarımızın ihtiyaçlarını karşılayacak insan arıyoruz.'' 
     
     ECEVİT'E TEPKİ 

     Erkan Mumcu, bugün bir gazetede yer alan, DSP Genel Başkanı Bülent Ecevit'in kendisi hakkında söylediği ''12 Eylül'den önceki konumu pek demokrat değildi'' sözlerinin hatırlatılması üzerine de, şunları söyledi 
     ''Eğer geçmiş sorgulaması yapılacaksa Sayın Ecevit 12 Eylül öncesi anarşi ve kaosun bir numaralı sorumlularındandır. Bu düpedüz bir bunama. 3 ay önce de çok değerli bir siyaset ve devlet adamı olduğumu söylüyordu. Söylenecek bir şey yok. Hekimler ilgilensinler artık.'' Milli Eğitim Bakanı Erkan Mumcu, ''59. Hükümet'te yerinin değişeceğine'' ilişkin haberlerin hatırlatılması üzerine de, ''Bu ihtimallerin hepsi gerçek olabilir, hiçbiri gerçek olmayabilir. Tamamı varsayım. Benim için hiç önemli de değil. Artık yeterince umur görmüş bir siyasetçi sayılırım. O bakımdan bekleyelim ve görelim'' diye konuştu. 
     





</TEXT>
</DOC>
