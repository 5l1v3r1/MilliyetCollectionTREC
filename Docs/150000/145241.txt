<DOC>
<DOCNO> 145241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/25/son/sondun38.html </URL>
<DATE> 2003/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Operasyonun arkasındaki isimden "Şok ve dehşet" adına tepki.. 
</HEADLINE>
<TEXT>

     Amerikan ordusunun Irak saldırısında izlenen ''şok ve dehşet'' stratejisinin arkasındaki isimlerden Harlan Ullman, ''Bu tanım yerine daha az ürkütücü başka bir ifadeyi tercih ederdim'' dedi. 
     İngiliz Guardian gazetesine demeç veren 62 yaşındaki Ullman, ''Pentagon'un da kullandığı şekliyle bu söz hiç yakışık almadı'' diye konuştu. 
     Pentagon için çalışan, çoğu emekli subaylardan oluşan Rapid Dominance Study adlı düşünce kuruluşunun teorisyenlerinden eski pilot Ullman, ''şok ve dehşet'' sözünün felaketi çağrıştırdığını, herkesi ürküttüğünü, oysa bunun güzel bir yaklaşım olmadığını belirtti. 
     İngilizlerin bu konuda daha iyi bir dil kullandıklarını kaydeden eski pilot, ''İngilizler 'düşmanı etkileme operasyonu' diyorlar. Bizimki gibi körü körüne teröre atıfta bulunulması tamamen yanlış. Bu söz çoktan amacını aşmış durumda'' dedi. 
     Amerikan ordusunun Bağdat'ı hedef alan bombardımanları başlayınca CNN TV kanalı ''Şok ve Dehşet Operasyonu'' nitelemesi yapmıştı. 
     




</TEXT>
</DOC>
