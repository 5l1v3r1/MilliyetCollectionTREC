<DOC>
<DOCNO> 110961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/03/son/soneko05.html </URL>
<DATE> 2002/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet, düşük kalitedeki fındıkları da alacak... 
</HEADLINE>
<TEXT>

     Devlet Bakanı Masum Türker, fındık alımıyla ilgili Bakanlar Kurulu kararına açıklık getirmek üzere yeni bir kararın imzaya açıldığını bildirdi. FİSKOBİRLİK'in düşük kalite ve randımandaki fındıkları da devlet adına alacağını ifade eden Türker, üreticinin eline kilo başına net 1 milyon 615 bin lira geçeceğini söyledi. 
     Türker yaptığı açıklamada, FİSKOBİRLİK'in yeniden yapılandırma çalışmalarının tamamlanamaması ve mali yapısının arz fazlası fındığın piyasadan çekilmesi için elverişli olmaması nedeniyle, son defaya olmak üzere arz fazlası fındığın devlet tarafından piyasadan çekilerek üreticilerin mağdur edilmemesine yönelik önlemlerin alındığını belirtti. Türker, bu uygulama sonrasında, fındık piyasasının regüle edilmesinin FİSKOBİRLİK tarafından sağlanmasının beklendiğini bildirdi. 
     Konuyla ilgili Bakanlar Kurulu kararının uygulanmasında bazı tereddütler oluştuğunu kaydeden Türker, bu nedenle sözkonusu karara açıklık getirmek üzere hazırlanan yeni bir Bakanlar Kurulu kararının imzaya açıldığını söyledi. 
     Buna göre, yasal kesintiler düşüldükten sonra, üreticinin eline kilo başına 1 milyon 615 bin lira geçeceğini ve üreticilerin yalnız FİSKOBİRLİK üyesi olmalarının yeterli olacağını belirten Türker, FİSKOBİRLİK'in düşük kalite ve randımandaki fındıkların alınmasına da olarak veren düzenlemenin yapıldığını ifade etti. Türker, arz fazlası fındık sorununun çözümü için hükümet tarafından 2002 yılı bütçesinin diğer kalemlerinden tahsis edilen ödenekleri aşmamak koşuluyla, FİSKOBİRLİK tarafından devlet adına alım yapılacağını bildirdi. 
     Bakan Türker, konuya ilişkin Bakanlar Kurulu kararının yaklaşık 8 milyon vatandaşı ilgilendiren arz fazlası fındık sorununa kesin çözüm getireceğini vurguladı. 
     





</TEXT>
</DOC>
