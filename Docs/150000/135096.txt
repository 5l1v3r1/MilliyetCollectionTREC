<DOC>
<DOCNO> 135096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/04/son/sontur19.html </URL>
<DATE> 2003/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
En iyi ağlayana başrol... 
</HEADLINE>
<TEXT>

     Adapazarı'nda sahnelenecek olan bir tiyatro oyununda rol almak isteyen 15 genç, ağlayarak birbiriyle yarıştı. 
     Yüce Tiyatro Grubu'nun Genel Sanat Yönetmeni İsmail Yıldırım, ortaoyunun unutulmaz adı İsmail Dümbüllü'ye ait ''Tiredi'' oyununda rol alacak genç yetenekleri bulmak amacıyla bir yarışma açtı. 
     Yarışmaya katılan 15 genç, kızını kaybeden bir ağanın dramının sergilendiği oyundaki ağlama sahnesi için kıyasıya mücadele etti. Bunun sonucunda, genelde genç kızlar başarılı olurken, elemeyi kazanan Sakarya Üniversitesi öğrencisi Bircan Kaya rolü alan kişi oldu. 
     Uzun süre ve inandırıcı biçimde ağlayarak rolü oynama hakkını kazanan Bircan Kaya, ''Ağlamak için birçok neden var. Gündemi meşgul eden Irak-ABD savaşını düşündükçe zaten ağlamamak elde değil. Çok istediğim bu rolün hakkını vereceğim'' dedi. 
     Yönetmen Yıldırım da, eleme konusunda yaptığı açıklamada, ''Rol gereği kızı kaçırılan ağa ve hanımı canlandıracak olan kişinin iyi ağlaması gerekiyor. Biz de bu rolün hakkını verecek oyuncuları bulmak için eleme yapıyoruz. Oyun, kimsesiz ve depremzede çocuklar için sergilenecek'' diye konuştu. 
     





</TEXT>
</DOC>
