<DOC>
<DOCNO> 126845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/25/son/sonspo32.html </URL>
<DATE> 2002/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'tan Prof. Alemdaroğlu'na ziyaret... 
</HEADLINE>
<TEXT>

     Beşiktaş Kulübü Başkanı Serdar Bilgili ve yönetim kurulu üyeleri, İstanbul Üniversitesi Rektörü Prof. Dr. Kemal Alemdaroğlu'nu makamında ziyaret ederek, 100. yıl kutlama faaliyetleri için destek istedi. 
     İstanbul Üniversitesi'nin Beyazıt yerleşkesinde yer alan rektörlük binasındaki ziyarete Bilgili'nin yanı sıra Kulüp Genel Sekreteri İsmail Ünal, Altyapı Komitesi Başkanı Hüseyin Mican ve İletişim Komitesi Başkanı Mete Düren katıldı. 
     Serdar Bilgili, hem İstanbul Üniversitesi gibi köklü bir kurumun rektörünü ziyaret etmek, hem de 2003 yılında kutlayacakları 100. yılda planladıkları sosyal ve kültürel faaliyetler için destek istemek için böyle bir ziyareti gerçekleştirdiklerini söyledi. 
     Bilgili ayrıca, kurmayı düşündükleri üniversite için de İstanbul Üniversitesi ile ortak çalışmayı hedeflediklerini, bu konuda da Prof. Dr. Kemal Alemdaroğlu'nun kendilerine yardımcı olacağına inandığını ifade etti. 
     
     ALEMDAROĞLU ''HER ZAMAN DESTEK VERİRİZ'' 
     Rektör Prof. Dr. Alemdaroğlu ise 100 yıllık geçmişi bulunan Beşiktaş Kulübü'ne her zaman destek verdiklerini, bundan sonra da vermeye devam edeceklerini kaydetti. 
     İstanbul Üniversitesi dekanlarının birçoğunun Beşiktaşlı olduğunu belirten Prof. Dr. Alemdaroğlu, ''Ben Trabzonspor üyesiyim, ama Beşiktaş'ı da özellikle bu sezon gösterdiği başarı nedeniyle kutluyorum. 4 büyük kulüp içinde şu an en iyisi ve şampiyonluğa en yakını Beşiktaş. Başarılarının devamını diliyorum'' diye konuştu. 
     Basın mensuplarının, ''Bu sezon sizce kim şampiyon olur'' sorusuna ise Prof. Dr. Alemdaroğlu, ''Her şey ortada. Beşiktaş ligin ilk sırasında ve bu sezon çok başarılı'' diye yanıt verdi. 
     
     BİLGİLİ'DEN FORMA 
     Beşiktaş Kulübü Başkanı Serdar Bilgili, daha sonra Prof. Dr. Kemal Alemdaroğlu'na Beşiktaş forması ve 100. yıl için üretilen çeşitli ürünler hediye etti. 
     İstanbul Üniversitesi'nin bazı dekanlarının da yer aldığı ziyaret sonunda, Prof. Dr. Kemal Alemdaroğlu, Serdar Bilgili ve yöneticileri arabalarına kadar uğurladı. 
     





</TEXT>
</DOC>
