<DOC>
<DOCNO> 137373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/17/son/sontur22.html </URL>
<DATE> 2003/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Asena'yı vuran sanık "İstesem öldürürdüm" 
</HEADLINE>
<TEXT>

     ''Asena'' takma adıyla tanınan oryantal Onur Çakmak'ı silahla yaraladığı gerekçesiyle yargılanmasına başlanan Ahmet Demir, ''Korkutmak amacıyla ateş ettim. İstesem öldürürdüm'' dedi. 
     Şişli 6. Asliye Ceza Mahkemesi'ndeki duruşmaya, Kartal Özel Tip Cezaevi'nde tutuklu olan sanık Ahmet Demir katıldı. Müşteki Onur Çakmak ise duruşmaya gelmedi. Kimlik tespiti sırasında kebapçı olduğunu belirten Demir, çocukluğunun, hemşehrisi olan sanatçı İbrahim Tatlıses'in büyüdüğü mahallede geçtiğini söyledi. 
     Tatlıses'in hayranı olduğunu, bazı gazete haberlerinde Onur Çakmak'ın Tatlıses için ''light'' dediğini okuduğunu kaydeden Demir, şöyle devam etti 
     ''Ben 'light'ı 'yumuşak erkek' olarak algılarım. Onun bu sözleri çok zoruma gitti. Ayrıca Asena'nın, geçen yaz Bodrum'da çekilmiş anadan üryan fotoğrafları gazetelerde yayınlandı. O'nu İbrahim Tatlıses var etti. Asena'nın Tatlıses'in sevgilisi olduğu söyleniyordu. O'nun gölgesinde yaşıyordu.'' Tepkisini göstermek ve sesini duyurmak için 6 Ocak 2003 tarihinde ''İbo Show'' programının çekimlerinin yapıldığı binaya gittiğini anlatan Demir, davetiyesi olmadığı için içeriye alınmadığını kaydetti. 
     Bunun üzerine binanın önünde beklemeye başladığını, yaklaşık yarım saat sonra Onur Çakmak'ın binaya geldiğini belirten Demir, ''Tam karşımdaydı. Korkutmak amacıyla yere doğru 4-5 el ateş ettim. Yaralama ve öldürme kastım yoktu. Panik yapınca o kendi kendini yaraladı. İstesem öldürürdüm'' dedi. 
     Görgü tanığı olan özel güvenlik görevlisi Gülşah Hato da olay sırasında sanığın silahının namlusunun yere doğru olduğunu gördüğünü söyledi. 
     Demir'in tutukluluk halinin devamına, Onur Çakmak'ın davetiye gönderilerek tekrar duruşmaya çağrılmasına, duruşmaya gelmemesi halinde ise poliste verdiği ifadesinin kabul edilmesine karar veren hakim, şarkıcı Seda Aysel Ürer ve Çakmak'ın menajeri Eyüp Kanat'ın da aralarında bulunduğu tanıkların dinlenmesi amacıyla duruşmayı erteledi. 
     
     İDDİANAME 
     Şişli Cumhuriyet Başsavcığı'nca hazırlanan iddianamede, oryantal Onur Çakmak'ın, 6 Ocak 2003 tarihinde ''İbo Show''un çekimlerine gittiği sırada Ahmet Demir tarafından 60 gün işten alıkonacak şekilde silahla yaralandığı belirtiliyor. 
     İddianamede, Demir'in, ''silahla adam yaralamak'' ile ''korku ve panik yaratmak amacıyla ateş etmek'' suçlarından 5 ile 9.5 yıl arasında hapis cezasına çarptırılması talep ediliyor. 
     





</TEXT>
</DOC>
