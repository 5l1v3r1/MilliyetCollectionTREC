<DOC>
<DOCNO> 142541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/13/son/sontur26.html </URL>
<DATE> 2003/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Bey bakanlara not verecek öğretmen değil 
</HEADLINE>
<TEXT>

     Başbakanlık görevini üstlenen Tayyip Erdoğan yeni kabineye son rotüşleri yapıyor. Ancak bazı bakanlıklarda değişiklik yapılacağının öğrenilmesi Ak Parti içinde huzursuzluğa yolaçtı. 
     Başbakan Yardımcısı Ertuğrul Yalçınbayır, Erdoğan'ın hükümeti kuraraken izlediği yöntemi ve bakanların performanslarını değerlendirmesini eleştirdi ve "Tayyip Bey bakanlara öğretmen gibi not veremez" dedi. 
     Devlet Bakanı ve Başbakan Yardımcısı Ertuğrul Yalçınbayır, yeni kabinede kendisine görev verilmesi halinde kabul edeceğini belirterek, ''Görev verilirse 'hayır' dememiz doğru olmaz'' dedi. 
     Yalçınbayır, makamında bir grup gazeteciyle sohbet ederek, soruları yanıtladı. 
     58. Hükümet'i, 59. Hükümet'in bir hazırlığı olarak gördüklerini ifade eden Yalçınbayır, ancak hükümet kalıcıymış gibi çalışmalarını sürdürdüklerini söyledi. 
     Yalçınbayır, bir soru üzerine 59. Hükümet'te görev verildiği takdirde kabul edeceğini, ''hayır'' demenin doğru olmayacağını kaydetti. Bu konudaki takdirin hükümeti kurmakla görevlendirilen AK Parti Genel Başkanı Recep Tayyip Erdoğan'a ait olduğuna işaret eden Yalçınbayır, Erdoğan'ın da yeni kabineyle ilgili çalışmalarını sürdürdüğünü belirtti. 
     Kendisine şu ana kadar herhangi bir bakanlık konusunda öneri gelmediğini anlatan Yalçınbayır, bugün saat 17.00'de Erdoğan ile görüşeceğini ve 58. Hükümet dönemindeki çalışmalarını kendisine aktaracağını vurguladı. 
     Yalçınbayır, 58. Hükümet döneminde görev alan bakanların 3.5 aylık performanslarının yetersiz olmadığını, bu süre içerisinde hiçbir bakanın ''fahiş'' bir hatası bulunmadığını, kamuoyuna yanlış ve yersiz bir açıklama yapmadıklarını ifade etti. 
     Gazetecilerin Erdoğan'ın 58. Hükümet'te görev yapan bakanların performansını değerlendirdiği yönündeki haberleri hatırlatmaları üzerine Yalçınbayır, ''Tayyip Bey, bakanlara çalışmalarından dolayı not verecek öğretmen değil, bunu şık da bulmam. Ama görüş alışverişinde bulunması normaldir'' dedi. 
     Yalçınbayır, Siirt seçimlerinde Erdoğan'ın milletvekili seçilmesi üzerine, 58. Hükümet'in istifa etmesinin doğal olduğunu belirterek, 59. Hükümet'te en belirgin imzanın Erdoğan'a ait olacağını söyledi. Yalçınbayır, 59. Hükümet döneminde yeni siyasi telakkilerin ortaya konulacağını belirtti. 
     Yalçınbayır, bir soru üzerine, AK Parti'de birlik, beraberlik ve bütünlüğün devam ettiğini vurguladı. 
     
     ''ŞARTLARA BAKMAK LAZIM'' 

     Yalçınbayır, yurtdışına asker gönderme ve Türkiye'de yabancı asker bulundurmaya ilişkin tezkereye ret oyu vermesi konusunda Başbakan Abdullah Gül'ün kendisini eleştirmediğini ancak AK Parti MYK toplantısında ret oyu veren bakanların eleştirilmiş olabileceğini söyledi. 
     Türkiye'de yabancı asker bulundurma ve yurtdışına asker göndermeye ilişkin tezkere konusunda grup kararı alınmasının doğru olup olmayacağının sorulması üzerine Yalçınbayır, ''Şartlara bakmak lazım. Dünyadaki aynı şartlar, aynı sonucu doğurur. Daha önce karar verenler hem dünya, hem Türkiye şartlarını değerlendirmişlerdir'' diye konuştu. 
     Yalçınbayır, 59. Hükümet'in ne zaman kurulacağına ilişkin bir soruyu yanıtlarken de ''Yarından sonra güvenoyu alır'' dedi. 
     ''BM kararının beklenmesini mi ima ettiniz '' sorusuna Yalçınbayır, ''Ben böyle bir şey demedim'' karşılığını verdi. 
     
     ''ULUSLARARASI METİNE BAKSINLAR'' 

     AB Komisyonu'nun ''Güney Kıbrıs'ın AB üyeliğine alınması durumunda Türkiye'nin adada işgalci konumuna düşeceği'' yönündeki açıklamalarının anımsatılması üzerine Yalçınbayır, bu açıklamanın hukuka aykırı olduğunu söyledi. 
     Yalçınbayır, Türk askerinin adada bulunmasının garantörlük hakkından kaynaklandığına işaret ederek, Rumlar'ın ''enosis'' anlayışının öteden beri var olduğunu ve bu anlayışlarını AB'de yeniden sürdürmeye çalıştıklarını kaydetti. Yalçınbayır, sözlerini şöyle sürdürdü 
     ''Hangi uluslararası metine dayanarak, Türkiye'yi işgalci olarak kabul edecekler İşgal 29-30 yıl olmaz. İşgal geçici bir süre olur. Orada işgal değil, Türkler'in haklarını korumak için uluslararası anlaşmalardan kaynaklanan yetkilerini kullanan bir Türk ordusu var. Uluslararası metine baksınlar öyle konuşsunlar. 
     Kıbrıs'ta tek bir millet anlayışı olmamıştır. Orada iki millet vardır. Egemenlik ve iki kesimlilik hakkı güvence altına alınırsa, dışarıya karşı tek devlet olur.'' Yalçınbayır, AB'nin Güney Kıbrıs'ı muhatap alarak işlem yapmasının hukuka ve kendi kuruluş yasalarına uygun olmadığına dikkati çekti. 
     Başbakan Yardımcısı Yalçınbayır, terör örgütü elebaşı Abdullah Öcalan'ın AİHM kararından sonra yeniden yargılanıp yargılanamayacağına ilişkin bir soruya karşılık, 4. uyum paketinde yer alan geçici bir maddenin Öcalan'a yönelik düzenlendiğini ve bu maddeden dolayı yeniden yargılamanın söz konusu olamayacağını bildirdi, Yalçınbayır, yeniden yargılamanın yapılması durumunda da Öcalan hakkında verilen cezanın değişmeyeceğini vurguladı. 
     





</TEXT>
</DOC>
