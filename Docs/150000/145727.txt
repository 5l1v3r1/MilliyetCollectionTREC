<DOC>
<DOCNO> 145727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/27/son/soneko09.html </URL>
<DATE> 2003/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa güne sakin başladı... 
</HEADLINE>
<TEXT>

     İstanbul Menkul Kıymetler Borsası İMKB Ulusal 100 Endeksi, güne sakin başladı. 
     Endeks açılıştan itibaren ilk dakikalarda 9,500 puan seviyelerinde ve 100 puanlık dar bir bantta dalgalandı. 
     Dün ABD'den gelecek 8,5 milyar dolarlık kredi haberleriyle önce yükselen daha sonra temkinli davranmayı tercih eden Borsa, bugün 1. seansa küçük çapta bir düşüşle başladı. 
     İlk dakikalarda yaklaşık 100 puanlık bir bantta dalgalanan endeks, ilk 25 dakika içinde en düşük 9,397.62 puana gerilerken, en yüksek olarak da 9,2.95 puana ulaştı. 
     Seansın ilk 25 dakikası tamamlanırken, İMKB Ulusal 100 Endeksi 110.13 puan ve yüzde 1.17 artışla 9,518.59 puan seviyelerinde seyrediyor. İşlem hacmi ise 34.6 trilyon lira seviyesinde bulunuyor. 
     
     YORUMLAR 
     Finans Yatırım Araştırma Müdürü İsmail Erdem, Borsa'nın bugün geçmiş günlerde yaşadığı yoğun gündemi sindirmeye çalıştığını belirterek, ''Bugün yatay ve hafif yukarı bir piyasa bekliyoruz'' dedi. 
     Borsa'da 8.5 milyar dolarlık kredinin gelip gelmeyeceği, burada ABD'nin yeni askeri taleplerinin bulunup bulunmayacağı ve Türkiye'nin yardımına tekrar ihtiyacı olabileceği konularında beklentiler olduğunu ifade eden Erdem, iç piyasada da bütçeyi beklediklerini kaydetti. 
     TEB Yatırım Araştırma Müdürü Zeynep Türkeri de moral bozukluğu nedeniyle fiyatların son derece ucuz olduğunu söyledi. Türkeri, ''Türkiye bu krizi atlatacak Borsa'ya yatırım yapanlar kazanacak'' dedi. 
     Türkiye'nin borçlarını çevirebilirliği konusunda risk bulunmadığına da işaret eden Türkeri, ''1994 ve 2001 krizinden çok daha güçlü durumdayız. Faiz yüksekliği sun'i bir şey'' diye konuştu. 
     Türkeri, iktidarın ekonomi politikalarına sadık kalmasını ve istikrarı temin etmesini istedi. 
     




</TEXT>
</DOC>
