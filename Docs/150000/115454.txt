<DOC>
<DOCNO> 115454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/27/son/soneko02.html </URL>
<DATE> 2002/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Tanrıkulu Pancar üreticisine 25 trilyonluk şeker dağıtılacak 
</HEADLINE>
<TEXT>

     Sanayi ve Ticaret Bakanı Ahmet Kenan Tanrıkulu, pancar üreticisine 25 trilyon lira tutarındaki 23 bin ton şekerin dağıtımına yarın başlanacağını bildirdi. 
     Tanrıkulu, yaptığı yazılı açıklamada, pancar üreticilerinin rahatlamasına dönük çalışmalara hız verildiğini belirterek, 2002-2003 kampanya döneminde, Türkiye Şeker Fabrikaları A.Ş. tarafından satın alınacak 12 milyon 600 bin ton pancar için, pancar bedellerinden mahsup edilmek üzere bugüne kadar 64.4 trilyon lira tutarında ayni, 307.9 trilyon tutarında da nakli olmak üzere toplam 372.3 trilyon lira avans ödemesi yapıldığını vurguladı. 
     Üreticilere 1. partisi Mayıs, 2. partisi de Ağustos ayında verilen kristal şekere ilave olarak, 23 bin ton şekerin daha 3. parti kapsamında dağıtımına yarın başlanacağını belirten Bakan Tanrıkulu, böylece yaklaşık 25 trilyon lira tutarında 23 bin ton üçüncü parti şeker avansı ile birlikte, 2002 yılı ürün bedellerine karşılık ödenen ayni ve nakdi avanslar toplamı 397 trilyon liraya ulaşacağını kaydetti. 
     Bakanlığının, geçmiş yıllardaki üretici şikayetlerini de dikkate alarak, suni gübre ihtiyacının zamanında, yeterli miktarda ve uygun şartlarda karşılanması için her türlü tedbiri aldığını belirten Ahmet Kenan Tanrıkulu, açıklamasına şöyle devam etti 
     ''Toprak verimliliğinden üretici gelirine, pancar verim ve kalitesinden pancar dışı ürünlerin verimlerine kadar birçok olumlu etkisi olan suni gübre kullanımının önemi dikkate alınarak, 2003 yılı için ihtiyaç duyulan suni gübrenin pancar üreticilerimize daha ucuz ve daha elverişli şartlarda intikalini sağlamak üzere, Pankobirlik ve Türkşeker arasında yürütülen çalışmalar tamamlanmıştır. Bu çalışma sonucunda 2003 yılı pancar üretiminde kullanılacak suni gübreler üreticiye daha ucuza verilecektir.'' 
     





</TEXT>
</DOC>
