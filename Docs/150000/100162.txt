<DOC>
<DOCNO> 100162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/05/son/sontur11.html </URL>
<DATE> 2002/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İdam cezası kalktı, şimdi Türkiye'ye gelecekler... 
</HEADLINE>
<TEXT>

     Adalet Bakanı Hikmet Sami Türk, Abdullah Öcalan'ın İmralı'da bulunmasının güvenlik nedeniyle olduğunu belirterek, idam cezasının kaldırılmış olmasının bu konuda bir değişiklik yapmadığını söyledi. 
     Hindistan'ın Ankara Büyükelçisi Aloke Sen, Ankara'da bir sokağa ''Tagore'' isminin verilmesi nedeniyle Bakan Türk'e teşekkür ziyaretinde bulundu. 
     
     ''ÖCALAN İMRALI'DA KALACAK'' 
     Adalet Bakanı Türk, bir gazetecinin ''İdam cezasının kaldırılmasıyla iade taleplerini yenileyecek misiniz '' sorusunu ''Bugüne kadar iadesi istenilen, ama idam cezası nedeniyle iade edilmeyen suçlular hakkında idam cezasının kaldırıldığını belirterek talepleri yenileyeceğiz. Ama bir sayı verecek durumda değilim. Bazı tanınmış isimler var, Fehriye Erdal gibi isimler de var'' diye yanıtladı. 
     İdam cezasının kalkmasının Türkiye'de özellikle terörle mücadele konusundaki engelleri kaldıracağını belirten Türk, ''Türkiye'de suç işleyip kaçanlar kurtuluyordu. Terörle mücadelede bu engel kalkacak'' dedi. 
     Türk, MHP Genel Başkanı Devlet Bahçeli'nin Öcalan'ın İmralı'dan alınarak F tipi cezaevine konulması yönündeki sözlerinin hatırlatılması üzerine de, böyle bir çalışma olmadığını söyledi. Öcalan'ın İmralı'da bulunmasının güvenlik nedeniyle olduğunu belirten Türk, idam cezasının kaldırılmasının bu konuda bir değişiklik yapmadığını belirtti. 
     





</TEXT>
</DOC>
