<DOC>
<DOCNO> 103391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/22/son/sonspo08.html </URL>
<DATE> 2002/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe Feyenoord'a hazırlanıyor... 
</HEADLINE>
<TEXT>

     Fenerbahçe, gelecek hafta Avrupa Şampiyonlar Ligi 3. ön eleme turu rövanşında Feyenoord Rotterdam ile yapacağı maçın hazırlıklarına, 1 günlük izinden sonra başladı. 
     Samandıra Tesisleri'nde, teknik direktör Werner Lorant yönetiminde gerçekleştirilen ve yaklaşık 1.5 saat süren antrenmana 5 futbolcu katılmadı. Tedavi için gittiği Almanya'dan bugün döneceği bildirilen Rüştü ile ülkelerinin milli takımlarından henüz dönmeyen Rapaiç, Mirkoviç ve Revivo'nun yanı sıra hastalanan oğluyla ilgilenen Fatih, çalışmada yer almadı. 
     A Milli Futbol Takımı kampından dönen Abdullah, Serhat ve Ümit ile tedavisi süren Simao da takımdan ayrı olarak koşu yapmakla yetindi. 
     
     YUSUF'UN KAŞI AÇILDI 
     Alman çalıştırıcı, futbolcularına pas çalışmasının ardından yarım alanda çift kale maç yaptırırken, idman maçında futbolcular arasında sertlikler yaşandı. 
     Bir pozisyonda Ali Güneş'in diz darbesi yüzüne gelen Yusuf, bir anda acılar içinde kıvranmaya başladı. İlk tedavisi saha içinde yapılan futbolcu çalışmayı bırakırken, Yusuf'un kaşının açıldığı ve dikiş atıldığı öğrenilidi. 
     Bu arada Lorant'ın 1860 Münih takımın çalıştırdığı yıllardan eski öğrencisi ve Steviç'in futbolcu arkadaşı da Samandıra Tesisleri'ne gelerek idmanda yer aldı. 
     Sarı-lacivertli futbolcular, bu akşam Kartalspor ile yapacakları hazırlık maçına dek Samandıra Tesisleri'nde kalacaklar. 
     Öte yandan Ankaragücü'nün talip olduğu Brezilyalı futbolcu Simao'nun transferi konusunda, 2 kulüp arasında yapılan görüşmelerin olumlu yönde sürdüğü bildirildi. 
     





</TEXT>
</DOC>
