<DOC>
<DOCNO> 116230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/31/son/sontur29.html </URL>
<DATE> 2002/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Derya Tuna'yı vuran Bozan gasptan yargılandı 
</HEADLINE>
<TEXT>

     Derya Tuna'yı silahla yaraladığı iddiasıyla tutuklanan Hüseyin Bozan ile diğer bir sanığın, yabancı uyruklu bir kişiyi gasp ettikleri gerekçesiyle yargılanmalarına başlandı. 
     İstanbul 4. Ağır Ceza Mahkemesi'ndeki duruşmaya, tutuklu sanık Hasan Altunok ile bu davanın tutuksuz sanığı Hüseyin Bozan katıldı. 
     Kimlik tespitlerinin ardından sorgusu yapılan sanıklardan Hüseyin Bozan, "polis tarafından potansiyel suçlu olarak görüldüğü için olay günü Şişli'de yürürken uyarıda dahi bulunulmadan kendisine ateş edildiğini, ayakkabısının delindiğini ve gözaltına alındığını" öne sürdü. 
     Bozan, olayla ilgisinin bulunmadığını, diğer sanığı da tanımadığını iddia etti. Sanık Hasan Altunok da, olay günü Osmanbey'e kardeşine önlük almaya gittiğini, yürürken birinin yere tükürdüğünü ve bir kısmının ayakkabısına geldiğini, duruma tepki gösterince de aralarında kavga çıktığını anlattı. 
     Kavga sırasında bir başkasının üzerine düştüğünü ve bu kişinin de "hırsız var" diye bağırması üzerine kavga ettiği kişinin kaçtığını öne süren Altunok, "Kavga ettiğim kişi kaçmaya başladı ve elindeki bıçağı yere attı. Bıçağı alarak peşinden koşmaya başladım. Bu sırada çevredekiler, beni yakalayarak linç etmeye çalıştı" diye konuştu. 
     Müşteki Ercan Atasoy da, o dönemlerde kapkaç olayları çok olduğu için kavga eden 2 kişiyi görünce duruma müdahale etmek istediğini ve bu sırada Hasan Altunok'la karşılaştığını bildirdi. Altunok'un elinde bıçak fark etmediğini ve yakalamak için müdahalede bulunduğunu anlatan Atasoy, olaydan sonra kollarındaki yaralardan, Altunok'un bıçaklı olduğunu anladığını söyledi. 
     Hasan Altunok'un tutukluluk halinin devamını, başka suçtan tutuklu olan Hüseyin Bozan'ın duruşmaya getirilmesi için cezaevine yazı gönderilmesini kararlaştıran Mahkeme Heyeti, duruşmayı erteledi. 
     





</TEXT>
</DOC>
