<DOC>
<DOCNO> 116130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/31/son/sondun03.html </URL>
<DATE> 2002/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush, Irak petrolünün peşinde değilmiş 
</HEADLINE>
<TEXT>

     Beyaz Saray sözcüsü Ari Fleischer, Başkan George Bush yönetimin Irak'ta Devlet Başkanı Saddam Hüseyin rejimini devirmek için askeri harekat düzenlemeye karar vermesi durumunda, Irak petrolünü kontrol etme planı bulunmadığını belirterek "ABD'nin bölgede tek ilgilendiği, barış ve istikrar amacına ulaşmaya destek olmak, bu ülkenin petrol gücü değil" dedi. 
     ABD'nin Irak'a saldırması durumunda bu ülkenin petrol sahalarını ele geçirme planı olup olmadığı yönündeki soruya, "Hayır. ABD'nin olası planındaki amaç, Saddam Hüseyin'in bütün BM kararlarına uymasını sağlamak" yanıtı veren Fleischer, ABD ordusunun Irak petrol sahalarını yönetme olasılığı bulunup bulunmadığı konusunda yorum yapmayı reddetti. Fleischer, "Askeri bir senaryoya göre olabilecek herşey hakkında tahminde bulunmanın olanaksız olduğunu düşünüyorum" dedi. 
     ABD Enerji Bakanlığı rakamlarına göre, dünyada Suudi Arabistan'dan sonra en büyük petrol rezervine sahip olan Irak'ın, 112 milyar varil rezervi bulunuyor. 
     ABD Dışişleri Bakanlığı, Saddam Hüseyin'in devrilmesi durumunda Irak petrol ve doğalgazı sektörünün geleceğine ilişkin Iraklı muhaliflerle Aralık ayında görüşme yapmayı planlıyor. 
     





</TEXT>
</DOC>
