<DOC>
<DOCNO> 106949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/11/son/sondun09.html </URL>
<DATE> 2002/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin dünyadaki itibarı arttı... 
</HEADLINE>
<TEXT>

     BM Genel Kurulu'nun yarın başlayacak 57. dönem çalışmalarının terörle mücadele, Afganistan ve Irak ağırlıklı olacağı bildirildi. 
     Genel kurulun ilk gününde, ABD Başkanı George Bush'un Irak operasyonuyla ilgili yapacağı konuşma merakla bekleniyor. 
     Bu çalışma döneminde, Türkiye'nin Yunanistan'la birlikte geliştirdiği depremde arama-kurtarma çalışmalarıyla ilgili bir karar tasarısını genel kurulun onayına sunacağı öğrenildi. Türkiye ayrıca, Afganistan'ın birikmiş borçlarının silinmesi için de aynı görüşü paylaşan diğer ülkelerle ortak bir hareket içinde yer alacak. 
     
     TÜRKİYE'NİN İTİBARI ARTTI 
     Genel kurul çalışmalarıyla ilgili olarak bilgi veren diplomatik kaynaklar, ''Afganistan'daki Uluslararası Güvenlik Destek Gücü İSAF'ın komutanlığını çok kritik bir dönemde devralan Türkiye'nin uluslararası arenada itibarının arttığını'' söylediler. Aynı kaynaklar, ''Türkiye'nin düşünce ve görüşlerine eskiye oranla şimdi daha fazla değer verildiğine'' de dikkat çektiler. 
     Genel kurulda Türkiye'yi temsil edecek olan Başbakan Yardımcısı ve Dışişleri Bakanı Şükrü Sina Gürel ile görüşmek için çok sayıda temsilci talepte bulundu. 
     Bakan Gürel, ilk ikili görüşmesini bugün TSİ 17.30'da KKTC Dışişleri Bakanı Tahsin Ertuğruloğlu ile yapacak. 30 dolayında ikili görüşmesi bulunan Gürel'in, Afganistan Devlet Başkanı Hamid Karzai, ABD Dışişleri Bakanı Colin Powell, Bakan Yardımcıları Marc Grossman ve Elizabeth Johns, BM Genel Sekreteri Kofi Annan, Avrupa Birliği Ortak Savunma ve Dış Politika Yüksek Temsilcisi Javier Solana ve AB Komisyonu'nun dış ilişkilerden sorumlu üyesi Chris Patten ile bir araya gelmesi bekleniyor. Gürel, genel kurula da 13 Eylül Cuma günü TSİ gece yarısına doğru hitap edecek. 
     
     BAKAN GÜREL'İN VERECEĞİ MESAJLAR 
     ''Türkiye'nin artık daha aktif bir dış politika izlediğini, Kıbrıs ve AB üyeligi dahil belli başlı hedeflerinden vazgeçmesinin mümkün olmadığını'' vurgulayacak olan Dışişleri Bakanı Gürel'in, konuşmasında şu noktalar üzerinde durması bekleniyor 
     ''-Türkiye'nin terörle mücadele konusundaki kararlılığı. 
     -Ankara'nın uluslararası toplumda oynadığı rol. 
     -Türkiye'nin İSAF komutanlığını devralmasının önemi. Bakan'ın bu bağlamda Afganistan'a uluslararası desteğin sürmesi talebinde bulunacağı belirtildi. 
     -Türkiye'nin AB üyeliği ve bu çerçevede kabul edilen reform tasarılarının önemi. 
     -Küreselleşmenin önemi ve bu bağlamda sermaye hareketlerinin kaprislerden arındırılması.'' Bakan'ın konuşmasında, 11 Eylül'den sonra daha fazla önem kazanan ''Türk modeli'' üzerinde de duracağı kaydedildi. 
     
     AVRASYA ZİRVESİ 
     Dışişleri Bakanı Gürel, bunun yanı sıra New York Grand Hyatt otelinde 17 Eylül'de düzenlenecek Avrasya Zirvesine de katılacak ve ''Doğu ile Batıyı Birleştiren Köprü Türkiye'' konusunda bir konuşma yapacak. 
     Gürel'in, bu konuşmada, 11 Eylül sonrasında gerek ekonomik durumu, gerekse stratejik önemi bakımından uluslararası dikkatleri üzerinde toplayan Türkiye'nin dış politikası hakkında bilgi vereceği bildirildi. 
     
     MUM IŞIĞINDA ANMA TÖRENİ 
     Dışişleri Bakanı Gürel ayrıca, bu akşam yerel saatle 19.00-24.00 TSİ 02.00-07.00 arasında New York'taki Battery Park'ta yapılacak, 11 Eylül'ü mum ışığında anma toplantısına da katılacak. 
     İlke olarak sadece devlet başkanlarının katıldığı bu törene Gürel'in, olaylarda bir vatandaşını kaybeden Türkiye'nin özel konumu nedeniyle davet edildiği öğrenildi. 
     





</TEXT>
</DOC>
