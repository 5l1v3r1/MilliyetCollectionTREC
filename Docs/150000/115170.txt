<DOC>
<DOCNO> 115170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/26/siyaset/asiy.html </URL>
<DATE> 2002/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Gönüllerde iki galip 
</HEADLINE>
<TEXT>

Tüm Türkiye dün gece Kanal D’deki Baykal ve Erdoğan tartışmasını izledi. Zaman zaman tansiyonu yükselen, ama kavga etmeyen iki lider de başarılı bulundu... 
     SERHAT OĞUZ, PINAR AKTAŞ, BELMA AKÇURA, GÜLAY FIRAT, AYTEN GÖRGÜN İstanbul, Fotoğraflar Mustafa Seven 

     Türkiye’nin nefesini tutarak seyrettiği Seçim Arenası’nda karşı karşıya gelen CHP Genel Başkanı Deniz Baykal ve AKP Genel Başkanı Recep Tayyip Erdoğan arasında ilk tartışma "Genel Başkanlık" konusunda çıktı. Baykal, Erdoğan’ın hukuku zorlamayıp gerginlik çıkarmaması için genel başkanlığı bırakmasını isterken Erdoğan, Anayasa Mahkemesi’nin kararını bekleyeceğini söyledi. 
     
     KAPATMAYLA BAŞLADI 
     Tarihi zirvede, Erdoğan ve Baykal, Kanal D’de Uğur Dündar’ın sorularını yanıtladı. Zirvenin tansiyonu, Dündar’ın, ilk soru olarak, Yargıtay Cumhuriyet Başsavcısı Sabih Kanadoğlu’nun açtığı kapatma davasının ardından Erdoğan’ın genel başkanlığı bırakıp bırakmayacağını sormasıyla bir anda yükseldi. Erdoğan, Anayasa Mahkemesi’nin kararının, sadece kurucu üyelikten çekilmesini gerekli kıldığını, genel başkanlığı hakkında tedbir istemini ise reddettiğini belirterek, şunları söyledi 
     
     ’3 KASIM’I BEKLİYORUZ’ 
     "Dolayısıyla görevimizin başındayız. Seçime dokuz gün kalmış, burada bir siyasi partinin kapatılmasının istenmesi, Acaba hava nasıl bozulur ’ şeklinde sorulara neden oluyor. Bu dava şık düşmemiştir. 3 Kasım seçimlerinden sonra da açılabilirdi. Şu anda genel başkanlığı sürdürmeye kararlıyız. Başbakan adayı hakkında 3 Kasım’a kadar ilke kararı aldık. Kurulurken, temel ilkemiz, şahıs merkezli siyaset yapmamak, kolektif liderlik anlayışı yürütmekti. 3 Kasım’da doğacak tabloya göre yetkili kurullarımız buna karar verecek." 
     
     BAYKAL ELEŞTİRDİ 
     Baykal ise, h l siyaset yasaklarının gündemde olmasının çok yadırgatıcı bir tablo olduğunu, Erdoğan’ın milletvekili adayı olamamasına rağmen, oy pusulalarında genel başkan sıfatıyla isminin yer almasının çelişki yarattığını söyledi. Baykal, 3 Kasım sonrasında siyasi yasakların kaldırılmasının gündeme getirilmesinin gerektiğini belirterek, Erdoğan’a şu teklifi getirdi 
     
     ’BAŞKANLIĞI BIRAKSIN’ 
     "Bugün bir garabet durum var. Erdoğan üye değil, kurucu üye değil, ama genel başkanlığı devam ediyor. Gönül istiyor ki, artık bunlar kapansın ama manzara budur. Erdoğan, genel başkanlığı sürdürme ısrarını devam ettirmemelidir. Hukukun gereği budur. Üye olmayan bir insanın genel başkan olması akla, mantığa uygun değildir. Erdoğan, genel başkanlığı bıraksın. Türkiye bunca sorunla karşı karşıya. Bu sorunu 3 Kasım’dan sonra çözelim. Ama yargıyı açmaza almak, işin özünü savsaklamak Türkiye’yi zor durumda bırakır." 
     Baykal, dünyanın hiçbir yerinde başbakan adayının gizli olduğu bir seçim yapılmadığını belirterek, sözlerini şöyle sürdürdü "Biz Erdoğan’la neyi tartışacağız Milletvekili adayı değil, başbakan adayı değil. Partisi hakkında kapatma davası var. Vatandaşa sen oyunu ver de gerisi mühim değil, bir Başbakan adayı buluruz demek millete saygıya, demokrasiye uygun düşmez. Bunu çözmek Erdoğan’ın işidir. 3 Kasım’dan sonrası geç olabilir." 
     
     TÜZÜK TARTIŞMASI 
     Erdoğan ise Baykal’ın bu yaklaşımına olumsuz yanıt vererek, parti tüzüğü gereği, kurucu olmayan üyelerin de genel başkan seçilebileceğini öne sürdü. Baykal da bu tüzük maddesinin sadece yeni kuruluş aşamasında bir kez geçerli olacağını, üyelik düşünce genel başkanlık görevinin de düşeceğini savundu. Erdoğan, ısrarla, "3 Kasım seçimine gireceğiz, kararımızı sonra vereceğiz" diyerek direndi. 
     Baykal, "Ama Başbakanlık konusu hala problem. Türkiye’de seçmenin oy vereceği partinin başbakan adayından habirdar olmamasını garipsiyorum" deyince, Erdoğan, "Problem oluyorsa, biz az oy alırız, siz daha çok alırsınız" diyerek güldü. 
     
     PARTİ ANLATTILAR 
     Erdoğan, partisine seçmen ilgisinin neden kaynaklandığını açıklarken, AKP’nin "muhafazakar, demokrat, yenilikçi ve çağdaş" kimliğinin özünde aile kavramının yattığını, aile etrafında gelişen bir Türkiye hedeflediklerini söyledi. Yerel değerleri öne çıkarmak istediklerini vurgulayan Erdoğan, "Biz bu yerli değerlerle sağlam duralım, yine küreselleşmeye devam ederiz" diye konuştu. Baykal, tarihi değerleri temel alan bir sosyal demokrasi anlayışına sahip olduklarını, halkın yolsuzlukların üzerine giden, ayrımcılık yapmayan bir iktidar aradığını söyledi. 
     
     DOKUNULMAZLIKLAR... 
     Erdoğan, seçim beyannamesinin dar kapsamlı olduğu için dokunulmazlıkların kaldırılmasının parti programında yer aldığını, gerekirse kürsü dokunulmazlığının kaldırılmasını da önerdi. Baykal ise, kürsü dokunulmazlığının kaldırılmasının sakınca yaratacağını vurgulayarak, yolsuzluk gibi suçlara karşı dokunulmazlık zırhının kaldırılmasını istedi. 
     
İki lider de simit satmış      Tarihi zirvede, iki lider arasında "seyyar satıcılık taktikleri" tartışması da yaşandı. Erdoğan, gençliğinde, mahalle arasında mal ve hayvan sattığını belirterek, şunları söyledi "Biz aile ekonomisi mantığıyla bakıyoruz. Siz hayatınızda hiç ticaretle uğraşmadınız. Siz demek ki politikayla uğraştınız ve herhalde avukatlık göreviyle yürütebilirsiniz. Ben gideyim Anadolu’dan 100 tane hayvan alayım satayım’ diye birşeyiniz olmadı. Ama Tayyip Erdoğan’ın böyle bir geçmişi var. Ben mahalle aralarında su, simit sattım. Yüz simidi alıp bunu ben 200’e nasıl çıkarırım gayretiyle geldim." 
     
     İLK KEZ ANLATTI 
     Bunun üzerine de Baykal, Antalya’da simit sattığı günleri ilk kez anlattı. Ve şöyle dedi "Antalya’da Ali Usta’nın fırınından sepetin içine 100 simit alıp onu akşama kadar satmanın ne demek olduğunu, nerelerde kaç tane simidin satılıp satılamayacağını çok iyi bilirim. Bunun içinden geldim. Ben işadamlığı yapmadım ama işçilik yaptım. Devlet Su İşleri’nin işçisi olarak hem okuyordum hem çalışıyordum. Mira tuttum. DİE baraj ya da sulama tesisi kurarken topoğrafya çalışması yapmak ister. Antalya’nın makiliklerle, kayalıklarla kaplı alanında 300 metre burdan sola doğru yürü’ derler. Sen yürürsün, gidersin. Ekmek kazanmanın, hayat mücadelesinin ne demek olduğunu, onun bunun, eşin dostun himayesine girmeden ayakta durmanın ne demek olduğunu ben çok iyi bilirim." 
     
     ZOR KOŞULLAR... 
     Baykal, ayrıca siyasetten uzaklaştırıldığı dönemde, hiç kimsenin danışmanlığı gibi taleplerde bulunmadığını belirterek, "Eşimin maaşıyla idare ettim. Çocuklarımı zor koşullarda okuttum. Şahsen de, parti olarak da sosyal demokrat gibi yaşıyoruz" dedi. Erdoğan ise, imkanı olsa çocuklarını yurtdışında okutmayacağını, dostunun desteğiyle yurtdışında okuttuğunu da sözlerine ekledi. 
     
     ’EVCİL KREDİLERİ’ GERDİ 
     Tansiyonu yüksek ikinci tartışma, İş Bankası’nın Erol Evcil’e verdiği usulsüz krediler iddiasıyla çıktı. Erdoğan, CHP’nin İş Bankası’nda yüzde 20 ortaklığa sahip olduğunu, Yönetim Kurulu’nda dört partilinin bulunduğunu belirterek, "Evcil’e krediyi o İş Bankası verdi. Kredinin altında 4 CHP’linin imzası var, ikisi şu anda milletvekili adayı. Bunları nasıl izah edeceksiniz " diye sordu. Baykal ise, 1980’de CHP’nin İş Bankası’ndaki üyeliklerine son verildiğini, ancak 1996’da geri aldıklarını belirterek, kredinin verildiği tarihte İş Bankası’nda CHP’li üyeler bulunmadığını açıkladı. Erdoğan, kredilerle ilgili bir raporu delil olarak gösterirken, Baykal, belgenin tarihini sorunca Erdoğan, uzun süre cevap veremedi. Baykal, kredinin CHP döneminde verilmediğini yineledi. 
     



 SİYASET 






















</TEXT>
</DOC>
