<DOC>
<DOCNO> 133395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/27/son/sondun08.html </URL>
<DATE> 2003/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kara Kuvvetleri Komutanı'ndan Denktaş'a destek... 
</HEADLINE>
<TEXT>

     Kara Kuvvetleri Komutanı Orgeneral Aytaç Yalman, BM Genel Sekreteri Kofi Annan tarafından revize edilerek 10 Aralık 2002 tarihinde sunulan çözüm planının, adada 1963 çatışma ortamına yeniden dönülmesi tehlikesini ortaya çıkardığını belirterek, ''Doğu Akdeniz'deki dengenin Türkiye'ye aleyhine bozularak, adada ve Doğu Akdeniz'de sağlanan güvenlik ortamının ortadan kaldırılması tehlikesinin ortaya çıkabileceğini değerlendirmekteyiz'' dedi. 
     Orgeneral Yalman, Kıbrıs Türk Barış Kuvvetleri Komutanlığı birliklerinde denetlemelerde bulunmak ve ''Barış 2003 Plan Semineri''ne katılmak üzere KKTC'ye geldi. 
     Orgeneral Aytaç Yalman, Geçitkale Havaalanı'nda yaptığı açıklamada, kısa ziyareti süresince, başta KKTC Cumhurbaşkanı Rauf Denktaş olmak üzere devlet ve hükümet erkanıyla görüşmeler yapacağını ifade ederek, adada bulunmaktan mutlu olduğunu kaydetti. 
     ''Barış 2003 Plan Semineri''nin kara, hava ve deniz unsurların katılımlarıyla KKTC'de icra edildiğini ifade eden Orgeneral Yalman, caydırıcı bir gücün savaşı önlemede en az iyi niyet kadar önemli bir unsur olduğunun altını çizdi. Yalman, ''seminerde, Türk Silahlı Kuvvetleri tarafından adada tesis edilen ve kesintisiz 29 yıldır süren barış ve güven ortamını bozmaya yönelik muhtemel tehdit ve tecavüzleri caydırmak maksadıyla alınan ve alınacak tedbirlerin değerlendirileceğini'' belirtti. 
     KKTC Cumhurbaşkanı Rauf Denktaş'ın inisiyatifiyle bir yıl önce başlatılan ve halen devam eden görüşmelerde, Kıbrıs Türk halkının güvenliğini, egemenliğini ve eşitliğini güvence altına alacak, Türkiye'nin Doğu Akdeniz'deki stratejik çıkarları ile ada üzerindeki Türk-Yunan dengesini gözetecek kapsamlı bir çözüm amaçlandığını kaydeden Orgeneral Yalman, şöyle konuştu 
     ''Ancak 10 Aralık 2002 tarihinde BM Genel Sekreteri tarafından Kıbrıs'taki taraflara ve garantör ülkelere sunulan revize edilmiş çözüm planında, adada 1963 çatışma ortamına geri dönülmesinin, Doğu Akdeniz'deki dengenin Türkiye aleyhine bozularak adada ve Doğu Akdeniz'de sağlanan güvenlik ortamının ortadan kaldırılması tehlikesinin ortaya çıkabileceğini değerlendirmekteyiz. 
     Adada ve Doğu Akdeniz'de güvenlik ortamını bertaraf edecek, Kıbrıs Türk halkını azınlık durumuna düşürecek, Kıbrıs'ın 1974 öncesi çatışma ortamına dönülmesine neden olabilecek hiçbir çözümün kabul edilmesi mümkün değildir.'' 
     
     ''SUNİ ÇÖZÜM YAKLAŞIMLARINDAN UZAK DURULMALI'' 

     Suni çözüm yaklaşımlarından uzak durulması gerektiğinin altını çizen Orgeneral Aytaç Yalman, ''adada ve Doğu Akdeniz'de barış ve huzur ortamının sağlandığı ve devam ettiği fiili durum esas alınarak çözüm sürecine yardımcı olunabileceğini, kalıcı ve adil çözüme ancak bu şekilde ulaşılabileceğini, bu yaklaşım gösterilmediği takdirde Doğu Akdeniz'in sürekli bir kriz ortamına sürüklenmesinin kaçınılmaz olduğunu değerlendirdiklerini'' söyledi. 
     Denktaş'ın bütün iyi niyet ve devam ettirdiği görüşmelerine rağmen Güney Kıbrıs Rum yönetiminin silahlanma çabalarını artırarak sürdürdüğünü izlediklerini vurgulayan Orgeneral Yalman, şöyle konuştu 
     ''Ancak Türk Silahlı Kuvvetleri'nin, bugüne kadar olduğu gibi, bundan sonra adada ve Doğu Akdeniz'de barış ve huzuru bozucu herhangi bir yaklaşıma müsaade etmeyeceğinin, Türkiye'nin müktesep haklarının korunacağının, adada ahdi ve tarihi mükellefiyetlerinin gereklerini yerine getirmeye devam edeceğinin bilinmesini istiyoruz. Sonuç olarak, Kıbrıs Türk halkı geçmişin karanlık günlerine asla geri dönmeyecektir.' Kara Kuvvetler Komutanı Yalman, AK Parti Genel Başkanı Recep Tayyip Erdoğan'ın Kıbrıs konusundaki açıklamalarıyla ilgili bir soru üzerine, bu tür sorulara KKTC Cumhurbaşkanı Denktaş ile görüşmesi sırasında yanıt vereceğini söyledi. 
     Orgeneral Yalman'ı, Başbakan Derviş Eroğlu, Türkiye'nin Lefkoşa Büyükelçisi Hayati Güven, Kıbrıs Türk Barış Kuvvetler Komutanı Korgeneral Ahmet Özteker ve diğer yetkililer karşıladı. 
     
</TEXT>
</DOC>
