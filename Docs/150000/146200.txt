<DOC>
<DOCNO> 146200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/29/son/soneko08.html </URL>
<DATE> 2003/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Hisse senetleri geçen hafta ortalama yüzde 2.39 değer kazandı... 
</HEADLINE>
<TEXT>

     Geçen hafta Irak savaşı ve ABD'den gelecek 8,5 milyar dolarlık kredi haberleri piyasaların seyrinde etkili oldu. 
     İMKB Tahvil ve Bono Piyasası'nda vadelerine göre ortalamalarda 1 puana yaklaşan artışlar olurken, altın ve Euro dışında kalan döviz türlerinde düşüş yaşandı. 
     Hisse senetleri haftalık bazda ortalama yüzde 2.39 oranında değer kazandı. 24 ayar külçe altının gram satış fiyatı yüzde 1.88 oranında, Cumhuriyet altınının satış fiyatı da yüzde 1.58 oranında düştü. Dolar, haftalık bazda yüzde 1.67 oranında gerilerken, Euro yüzde 0.33 oranında değer kazandı. Yatırım fonlarının seyrini izleyen A.A Fon Endeksi ortalama yüzde 0.41 oranında artış kaydetti. Önceki hafta sonundaki oranlara göre, 1 aylık mevduat faizinin haftalık net getirisi yüzde 0.67, haftalık reponun net getirisi yüzde 0.71 olarak gerçekleşti. 
     
     İMKB'DE GEÇEN HAFTA 
     İstanbul Menkul Kıymetler Borsası'nda İMKB işlem gören hisse senetleri haftaya düşüşle başladı. 
     Irak savaşı, piyasalar üzerindeki olumsuz etkisini haftanın ilk işlem gününde de gösterdi. Savaşın 5. gününde Borsa'da yılın en düşük, dolar ve faizde ise yılın en yüksek seviyelerine ulaşıldı. Borsa'da işlem gören hisse senetleri ortalama yüzde 5.46 değer kaybetti. 
     Salı günü, Irak savaşının piyasalar üzerindeki olumsuz etkisi sürerken, Borsa gelen tepki alımlarıyla yüzde 3.32 oranında yükseldi. 
     Çarşamba günü de artışlar devam etti. ABD'den gelecek 8,5 milyar dolarlık kredi haberleriyle ilk seans yükselen borsa, daha sonra durgun bir seyir izledi. Endeks, günlük 220.58 puan artışla 9,400 puan seviyesinin hemen üstünde 9,408.46 puandan kapandı. Hisse senetlerinin günlük ortalama değer artışı yüzde 2.40 oldu. 
     Perşembe günü, ABD'den gelecek kredi beklentisiyle dar bantta ve düşük işlem hacimli seyir dikkat çekti. Endeks günü son dakika alımlarıyla 9,572.25 puan ve yüzde 0.98'lik artışla tamamladı. Hisse senetlerinin günlük ortalama değer artışı yüzde 1.74 olarak gerçekleşti. 
     Haftanın son işlem gününde yaklaşık 200 puanlık dar bir bantta sıkışan endeks, son dakika alımlarıyla günü 9,631.43 puandan tamamladı. Endeks 9,631.43 puandan haftayı tamamladı. Borsada günlük ortalama değer artışı ise yüzde 0.62'de kaldı. 
     
     BORSA ENDEKSLERİ 
     İMKB Bileşik Endeksi, önceki hafta sonu kapanışa göre 224.87 puanlık artışla 9,406.56 puandan, 9,631.43 puana çıktı. Hisse senetlerinin haftalık ortalama değer artışı yüzde 2.39 oldu. 
     İMKB Ulusal-Mali Endeksi 233.41 puan artarak 11,201.05 puandan 11,434.46 puana, İMKB Ulusal-Sanayi Endeksi 272.75 puan artarak 9,552.06 puandan 9,824.81 puana ve İMKB Ulusal-Hizmetler Endeksi de 131.18 puan artarak 6,244.79 puandan 6,375.97 puana yükseldi. 
     Böylece, mali grup hisseleri ortalama yüzde 2.08 oranında, sanayi grubu hisseleri ortalama yüzde 2.86 oranında ve hizmetler grubu hisseleri de ortalama yüzde 2.10 oranında değer kazandı. 
     KAZANANLAR VE KAYBEDENLER Borsada geçen hafta işlem gören 303 hisse senedinden 202'si değer kazanırken, 57 hisse senedi değer yitirdi. 44 hisse senedinin değeri değişmedi. 
     Geçen hafta en yüksek oranlı artış yüzde 30.19 ile Duran Ofset hisselerinde oldu. Yüzde 27.59'luk artışla İhlas Ev Aletleri YENİ hisseleri ikinci, yüzde 22.41'lik artışla da Petkim hisseleri üçüncü olarak sıralandı. 
     En yüksek oranlı düşüş ise yüzde 30.40 ile Kipa hisselerinde oldu. 
     Yüzde 10.47'lik düşüşle Ersu Gıda hisseleri ikinci ve yüzde 10.42'lik düşüşle de Marmaris Martı Otel hisseleri üçüncü sırada yer aldı. 
     İMKB Ulusal Pazar'da geçen hafta toplam 689 milyar 501.7 milyon adet hisse senedi işlem gördü ve karşılığında 1 katrilyon 460 trilyon 622.2 milyar liralık işlem hacmi gerçekleşti. 
     
     DÖVİZ 
     Döviz cephesinde geçen hafta, Eruo dışındaki döviz türlerinde düşüşler gözlendi. 
     İstanbul serbest döviz piyasasında alınıp satılan ABD Doları yüzde 1.67 oranında gerilerken, Euro yüzde 0.33 oranında artış gösterdi. 
     Önceki hafta sonuna göre ABD Doları'nın Türk Lirası satış fiyatı 29 bin lira düşerek, 1 milyon 704 bin liraya gerilerken, Euro'nun satış fiyatı 6 bin lira artarak 1 milyon 834 bin liraya çıktı. 
     Cuma günkü kapanış itibariyle, öteki döviz türlerinden İngiliz Sterlini'nin Türk Lirası satış fiyatı yüzde 2.06 oranında düşerek 2 milyon 665 bin liraya ve İsviçre Frangı'nın satış fiyatı da yüzde 0.16 oranında düşerek 1 milyon 240 bin liraya geriledi. 
     Bugün öğle saatlerinde ise İstanbul serbest piyasada ABD Doları 1 milyon 704 bin liradan, Euro 1 milyon 840 bin liradan, İngiliz Sterlini 2 milyon 690 bin liradan ve İsviçre Frangı da 1 milyon 250 bin liradan satılıyordu. 
     
     ALTIN 
     Kapalıçarşı'da alınıp satılan 24 ayar külçe altının gram satış fiyatı önceki hafta sonuna göre yüzde 1.88 oranında, Cumhuriyet altınının satış fiyatı da yüzde 1.58 oranında düştü. 
     Külçe altının gram satış fiyatı 350 bin lira düşerek 18 milyon 300 bin liraya, Cumhuriyet altınının satış fiyatı da 2 milyon lira düşerek 124 milyon 500 liraya ulaştı. 
     İstanbul Altın Borsası'nda İAB işlem gören 24 ayar altının gram fiyatı ise yüzde 0.97 oranında düşerek 18 milyon 350 bin lira oldu. 
     
     YATIRIM FONLARI 
     Yatırım fonlarına katılma belgeleri önceki hafta sonuna göre ortalama yüzde 0.41 oranında değer kazandı. 
     Yatırım fonlarının fiyat seyrini izleyen A.A Bileşik Fon Endeksi bin 442 puan artarak 349,716 puandan 351,158 puana çıktı. 
     Geçen haftanın en çok değer kazanan katılma belgeleri, yüzde 2.54'lük artışla Bayındır B Tipi Likit Fon, yüzde 1.90'lık artışla Finans B Tipi Tahvil-Bono Fon ve yüzde 1.72'lik artışla Finans Yatarım A Tipi Karma Fon oldular. 
     Geçen haftanın en çok değer yitiren katılma belgeleri ise yüzde 4.23 oranındaki düşüşle Ata A Tipi Karma Fon, yüzde 4.18 oranındaki düşüşle Alfa A Tipi Hisse Fon ve yüzde 4.16 oranındaki düşüşle Turkish Yatırım A Tipi Değişken Fon olarak sıralandılar. 
     
     TAHVİL-BONO-FAİZ-REPO 
     Hazine'nin geçen hafta ihale düzenlemedi.İMKB Tahvil ve Bono Piyasası'nda, ağırlıklı ortalamalara göre çeşitli vadelerdeki bonoların haftalık net getirileri yüzde 0.61 ile yüzde 1.09 arasında gerçekleşti. 
     Mevduat faizlerinde geçen hafta küçük çapta artışlar oldu. Önde gelen ve değerlendirmeye alınan 10 kamu ve özel bankanın faiz oranlarının ortalamalarıyla yapılan hesaplamalara göre, bir önceki hafta sonu geçerli olan oranlar itibariyle 1 ay vadeli mevduat faizinin haftalık net getirisi yüzde 0.67 oldu. 
     Önceki hafta sonunda ortalama faizi yüzde 45'in biraz üzerinde olan haftalık reponun net getirisi de yüzde 0.71 olarak gerçekleşti. 
     




</TEXT>
</DOC>
