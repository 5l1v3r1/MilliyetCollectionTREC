<DOC>
<DOCNO> 119776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/19/son/sonspo16.html </URL>
<DATE> 2002/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençlerbirliği, sahte bilet konusunda taraftarları uyardı... 
</HEADLINE>
<TEXT>

     Gençlerbirliği Kulübü Basın Sözcüsü Enis Safi, Fenerbahçe maçında yaşanan sahte bilet olayına dikkat çekerek, ''Galatasaray maçı için, Beştepe İlhan Cavcav Tesisleri, Maltepe'deki kulüp binası ve 19 Mayıs Stadı gişeleri dışından bilet almayınız'' dedi. 
     Hafta sonu Galatasaray ile yapılacak maç öncesi futbolseverlerin sahte bilet olayı karşısında dikkatli olmalarını isteyen Safi, şöyle devam etti 
     ''Maçın biletleri, sadece Beştepe İlhan Cavcav Tesisleri, Maltepe'deki kulüp binası ve maç günü 19 Mayıs Stadı gişelerinden satılacaktır. Bunun dışındaki yerlerden ve kişilerden bilet alınmaması gerekmektedir. Çünkü dışarıdan alınan biletler, kesin sahtedir ve turnikelerdeki barkot okuma cihazları tarafından tespit edilmektedir.'' Enis Safi, yazılı açıklamasında, Galatasaray maçında izdiham yaşanmaması için futbolseverlerin maça erken gelmeleri gerektiğini belirterek, şöyle dedi 
     ''Güvenlik gerekçesiyle de kombine kartı ve bileti olmayan çocuklar, maça getirilmemeli. Numaralı tribün kombine kartı ve bileti olanlar da yerlerine oturma konusunda titizlik göstermeli.'' Basın Sözcüsü Safi, Galatasaray maçının bilet fiyatlarının da 15, 20, 30 ve 40 milyon lira olarak belirlendiğini açıkladı. 
     





</TEXT>
</DOC>
