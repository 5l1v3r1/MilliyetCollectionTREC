<DOC>
<DOCNO> 127940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/01/son/sonspo04.html </URL>
<DATE> 2002/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Çin televizyonunda Türk futbolu tartışılıyor 
</HEADLINE>
<TEXT>

     Çin Merkezi Televizyonu'nda CCTV Dünya Kupası'nda aynı grupta yer alan Türkiye ve Çin'in şansları tartışıldı. 
     Yılbaşı gecesi CCTV'nin 1. kanalında 2001 yılının olaylarının değerlendirildiği talkşov programına, Türkiye, Brezilya ve Kostarika'dan konuklar ile Çin Milli Takımı Teknik Direktörü Bora Milutinoviç'in tercümanı katıldı. 
     Garanti Bankası Şanghay Temsilcisi Noyan Rona, programda Türk futbolunun son 10 yılda büyük ilerleme kaydettiğini vurgulayarak, Türkiye'nin şu anda tarihinin en iyi milli takımına sahip olduğunu söyledi. Programda Çince konuşan Noyan Rona, grupta ilk 2 sırayı Brezilya ve Türkiye'nin alacağı tahmininde bulundu. Diğer konuklar ise, daha ''diplomatik'' davranarak kendi ülkeleri ile Çin'in gruptan çıkmasını arzuladıklarını söylediler. 
     Noyan Rona, bir soru üzerine de, ''Eğer gruptan Türkiye ve Çin birlikte çıkarsa, bunu Şanghay sokaklarında Çinlilerle birlikte kutlayacağım. Çin çıkamaz, Türkiye çıkarsa evimde tek başıma kutlamak zorunda kalacağım'' diye konuştu. 
     






</TEXT>
</DOC>
