<DOC>
<DOCNO> 100948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/09/son/sondun12.html </URL>
<DATE> 2002/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuzey Denizi'nde binlerce fok ölüyor. 
</HEADLINE>
<TEXT>

     Danimarka sahillerinde bir süre önce başlayan ve süratle tüm Kuzey Denizi'ne yayılan fok vebası salgını, birkaç haftada 2500 fok balığının ölümüne neden oldu. 
     Belçikalı yetkililer, son olarak 1988 yılında Kuzey Denizi'nde görülen ve o dönemde 18 bin fok balığının ölümüne neden olan virüsün gerçekte hiçbir zaman ortadan kaldırılamadığını belirterek, Danimarka, Almanya, İsveç, Norveç, Hollanda ve Belçika sahillerinde, önümüzdeki günlerde de binlerce fok leşi bulunabileceğini ifade ettiler. 
     Salgının kaynağında bulunan virüsün hayvanları doğrudan öldürmediği, ancak tüm mikroplara karşı dirençsiz hale getirdiği, özellikle akciğerleri zayıflattığı belirtiliyor. 
     Belçika sularında ele geçirilen tüm fok balıkları aşılanıyor, ancak bu önlemin soruna çözüm getiremeyeceği ifade ediliyor. Fok leşlerine yapılan otopsiler, salgının yayıldığını gösteriyor. Uzmanlar, insanlar için tehlike oluşturmayan virüsün köpeklere bulaştığını bildirerek, sahillerde fok leşleriyle karşılaşan kişilerin temkinli olmalarını, köpeklerini leşlerden uzak tutmalarını ve acilen polis ile itfaiye ekiplerini haberdar etmelerini istediler. 
     





</TEXT>
</DOC>
