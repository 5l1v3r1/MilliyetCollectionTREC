<DOC>
<DOCNO> 103372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/22/son/soneko28.html </URL>
<DATE> 2002/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da ekmeğe zam 
</HEADLINE>
<TEXT>

     İstanbul Fırıncılar Odası'nca, İstanbul'da 200 gramlık ekmeğin ''tavan fiyatı'' 250 bin lira olarak belirlendi. 
     İstanbul Fırıncılar Odası Başkanı Fahri Özer, Oda'da düzenlediği basın toplantısında ''halkın ekmeğiyle oynayanlara karşı savaş açtıklarını'' söyledi. 
     Ekmeğin İstanbul'da yaklaşık 1.5 yıldan bu yana zam görmediğini, aksine haksız rekabetten dolayı maliyetin altına satışlar yapıldığını ifade eden Özer, bu süre içinde girdilerdeki fiyat artışları nedeniyle bir fiyat açıklamasının zorunlu hale geldiğini söyledi. 
     Özer, İstanbul'da ekmek fiyatlarının serbest olduğunu dile getirerek, şöyle devam etti 
     ''Ancak artan maliyetler karşısında fahiş fiyatla ekmek satmak isteyen odaklara karşı, yani 200 gramlık ekmeğe 300-400 bin lira gibi rakam telafuz edenlere karşı biz fren vazifesi olmak üzere, İstanbul'da ekmeğin tavan fiyatını 250 bin lira olarak açıklıyoruz. Bundan böyle İstanbul'da ekmek 250 bin lira tavan fiyat olmak üzere satılabilir. 250 bin liranın üzerindeki satışlara kesinlikle izin vermeyeceğiz.'' 
     
     GİRDİLERDEKİ ARTIŞ 

     Un fiyatlarının artışının yapay olduğunu da vurgulayan Özer, un fiyatının ekmek maliyetindeki payının çok düşük olduğunu, ekmekte fiyat ayarlamasının asıl nedeninin, elektrik, su, doğalgaz, odun, kömür, işçilik ve SSK primlerindeki artışlar olduğunu kaydetti. 
     Özer, un fiyatlarının Tarım ve Köyişleri Bakanlığı'nın müdahalesi sonucu olması gerektiği seviyeye ineceğini belirtti. 
     Basın mensuplarının sorularını da yanıtlayan Özer, açıkladıkları fiyatın Eylül ayı başından itibaren uygulanacağını söyledi. 
     Özer, ''Ekmeğin siyasete ne şekilde alet edildiği'' yolundaki soru üzerine de, bazı büyük illerde belediyelere ait ''Halk Ekmek'' adı altında faaliyet gösteren fırınların, belediye olanaklarıyla ekmeği ucuz gibi gösterip sattıklarını, karşılığında da seçimlerde vatandaşın oyunu istediğini savundu. 
     Ekmek fiyatının önceki yıllarda belediye otobüsü bilet fiyatıyla eşit olduğunu, ancak şu anda bu fiyatlar arasında büyük farklılık oluştuğunu ifade eden Özer, ''Bu, vatandaşın bir cebinden alıp diğer cebine koymaktır, takiyedir'' dedi. 
     İstanbul'da daha önce 200 gramlık ekmek Oda üyesi fırınlar tarafından 200 bin liraya satılıyordu. 
     





</TEXT>
</DOC>
