<DOC>
<DOCNO> 109744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/26/son/sonspo19.html </URL>
<DATE> 2002/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş, Sinan Engin' e sahip çıktı 
</HEADLINE>
<TEXT>

     Beşiktaş Kulübü, futbol takımı menajeri Sinan Engin'in performansından memnun olduklarını ve kendisine tüm çalışmalarında sonuna kadar destek verdiklerini açıkladı. 
     BJK İletişim Komitesi'nden yapılan yazılı açıklamada, bugünkü bazı gazetelerde yer alan, menajer Sinan Engin ile kulüp yönetim kurulu ve teknik direktör Mircea Lucescu arasında sorunlar olduğu yönündeki haberlerin gerçeği yansıtmadığı belirtildi. Açıklamada, şöyle denildi 
     ''Türkiye'de bugüne kadar hiçbir kulüp tarafından kullanılmayan futbol A takımı içinde idari menajerlik kavramını yerleştiren ve bunu başarıyla uygulayan Sayın Sinan Engin'in performansından yönetim kurulumuz son derece memnun olup, kendisini tüm çalışmalarında sonuna kadar desteklemektedir. Aynı şekilde teknik direktör Mircea Lucescu ile menajerimiz Sayın Sinan Engin, teknik ve idari konuları birbirlerinden başarıyla ayırarak, uyumlu bir işbirliğinin en güzel örneğini göstermektedirler. 
     Beşiktaş Futbol Takımı'nın son haftalardaki puan kayıplarına dayanarak, takımımız içinde yapay sorunlar yaratmaya çalışan bu tür haberleri kınıyor ve tekzip edilmesini talep ediyoruz.'' 
     





</TEXT>
</DOC>
