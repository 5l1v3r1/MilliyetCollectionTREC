<DOC>
<DOCNO> 116280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/01/siyaset/siy04.html </URL>
<DATE> 2002/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Pusulalar böyle yola çıktı 
</HEADLINE>
<TEXT>

Oy pusulaları çuvallar içinde sandık görevlilerine teslim edildi. Görevliler çuvalları sırtlayarak evlerine götürdü. Çuvalların hepsinin ağzının açık olması dikkat çekti 
     SERHAT OĞUZ İstanbul 

     Oy pusulaları ve zarfları "pazar gününe kadar evde saklamaları" için, çoğunluğu öğretmen olan sandık başkanlarına teslim edildi. Çuvalı sırtlayan sandık başkanlarının kimi yürüyerek evine giderken, kimi de İETT otobüsünü kullandı. 7 milyonu aşkın seçmenin bulunduğu İstanbul’da, 26 bin 856 sandık kurulacak. Yüz bine yakın sandık görevlisi, oy verme işleminin düzenli yürümesini sağlayacak. 
     YSK’nın gönderdiği sandıklar, hafta içinde belediye araçlarıyla oy verilecek okullara dağıtıldı. Oy pusulaları ve diğer malzemelerin dağıtımı ise dün tamamlandı. O gün kullanılacak oy pusulası, mühür, zarf ve tutanak defterleri, büyük çoğunluğu öğretmenlerden seçilen sandık başkanlarına teslim ediliyor. Sandık başkanları, seçim gününe kadar, çuvalların güvenliğinden sorumlu. Hemen hemen hepsi, çuvalları evlerine götürüyor. 
     Üsküdar Ticaret Lisesi ve Bağlarbaşı Spor Salonu’nda kurulan dağıtım merkezlerinde sabah saatlerinde kuyruğa giren sandık başkanlarına imza karşılığında seçim çuvalları teslim edilerek, "Bundan sonra çuvalların güvenliği size emanet" denildi. Görevlilerin çoğu sırtında çuval, tabana kuvvet evlerinin yolunu tuttu. Bazıları, otobüse binerek, "güvenli şekilde" oy pusulalarını evlerine ulaştırdılar. 
     
     Öğretmene güven 
     Üsküdar Ticaret Lisesi’nde konuştuğumuz bir öğretmen, "Kendi eşyalarımızı korumak bitti, şimdi devletin oy pusulalarını da koruyoruz" diyerek güldü. 
     İçinde oy pusulası, mühür, zarf, ip ve tutanakların bulunduğu çuvalların hepsinin ağzının açık olması da dikkati çekti. Bazı sandık görevlileri, çuvallarının içindeki oy pusulalarını açarak bize göstermekte bir sakınca görmedi. YSK görevlilerine, çuvalların güvenliğinin nasıl sağlanacağını sorduğumuzda, sandık başkanı olarak, güven duydukları için öğretmen ve memurları seçtiklerini, oy pusulalarının çalınması durumunda bile sahtek rlık yapılmasının zor olacağını öne sürdüler. 
     
Seçim günü yağış yok      ANKARA Milliyet 

     Genel seçimlerin yapılacağı 3 Kasım Pazar günü yurtta yağış beklenmediği bildirildi. Meteoroloji İşleri Genel Müdürlüğü’nden yapılan açıklamaya göre, hafta başından beri etkili olan soğuk hava, bugünden itibaren yerini ılık havaya bırakacak. Hava sıcaklığı bugün ve hafta sonu artacak. Doğu Karadeniz kıyılarında hava bugün yağmurlu, diğer yerler parçalı ve az bulutlu, Marmara ile yurdun iç kesimleri de sabah saatlerinde yer yer sisli geçecek. 
     
Evet mührü kayboldu      SİNAN TOROS 

     Yurtdışında yaşayan seçmenlerin 2 Ekim’de gümrük kapılarında başlayan oy verme işlemi, Kapıkule’nin yanı sıra, İstanbul, Ankara, İzmir, Antalya ve Adana’daki havalimanlarında sürerken, Atatürk Havalimanı’nda kullanılan bir "Evet" mührü kayboldu. Mührün, dalgın bir yolcu tarafından götürüldüğü sanılıyor. 
     Sandık kurulu görevlileri, oy kullanan gurbetçilerin, Almanya, Fransa ve Hollanda’da yaşayan Türk vatandaşları olduğunu söyledi. 
     



 SİYASET 













</TEXT>
</DOC>
