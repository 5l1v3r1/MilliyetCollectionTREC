<DOC>
<DOCNO> 128311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/02/son/soneko36.html </URL>
<DATE> 2003/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan Günlük vergi kaybımız 5 trilyon lira... 
</HEADLINE>
<TEXT>

     Maliye Bakanı Kemal Unakıtan, Mali Milat ve Nereden Buldun'u kaldıran 4775 sayılı kanunun Cumhurbaşkanı tarafından veto edilmesi nedeniyle, günlük 5 trilyon lira vergi kaybına uğradıklarını bildirdi. 
     Unakıtan, yaptığı açıklamada, söz konusu kanunun bazı maddelerinin veto edilmesine karşılık, bütün olarak geri döndürülmesi yüzünden bir kısım maddenin de yayınlamadığını ifade etti. 
     Bu çerçevede, gelir sağlayıcı maddelerin de yürürlüğe sokulamadığını kaydeden Unakıtan, ''Biz buradan yıllık 2 katrilyon lira civarında bir gelir bekliyorduk. Kanunun zamanında yürürlüğe girememesiyle, bizim günlük 5 trilyon lira üzerinde bir kaybımız oluyor, bu önemli bir kayıp. Bu bakımdan Meclis ne kadar çabuk aynen kabul ederse, sayın Cumhurbaşkanı da ne kadar çabuk onaylarsa kaybımız o kadar az olacak. Yoksa gün başına 5 trilyon'' dedi. 
     Kanunun aynen kabulü durumunda, Cumhurbaşkanı'nın Anayasa Mahkemesi'ne gidebileceği yolundaki değerlendirmelerin hatırlatılması üzerine Unakıtan, söz konusu düzenlemenin anayasaya uygun olduğuna inandıklarını ifade etti. 
     Cumhurbaşkanı'nın gerekçelerinde, kanunun bazı hedeflere ve ilkelere aykırı olduğu izlenimini aldıklarını anlatan Maliye Bakanı, şöyle devam etti 
     ''Oysa sayın Cumhurbaşkanı'nın gösterdiği hedefler ile bizim maliye politikamızın ilkeleri ve hedefleri aynı. Biz vergi tabanının genişletilmesini istiyoruz, kayıt dışı ekonominin kayda alınmasını istiyoruz, gerçekleştirdiğimiz çalışmalar buna matuf çalışmalar. Vergi sisteminin daha basit ve anlaşılır hale getirilmesini istiyoruz. Yine vergi adaletini sağlamak istiyoruz. Ancak vergi kanunlarının da ekonomi ile uyum içinde olması lazım. Ekonominin gelişmesinin sağlayıcı olması lazım.'' 
     
     ''SERVETİ, KAYIT DIŞINA KAÇIRDI'' 
     Vergilerin fiskal mali yönünün yanı sıra sosyal ve ekonomik yönünün de bulunduğuna işaret eden Unakıtan, ''Vergiyi nereden bulursam oradan alayım'' anlayışıyla davranılamayacağını, bu tür bir zihniyetle de adaletli bir vergi oluşturulamayacığını söyledi. 
     Kendilerinin ekonomiye uyum sağlamadığı için Mali Milat ve Nereden Buldun'u kaldırdıklarını belirten Maliye Bakanı, ''Bunlar ekonomiye uyum sağlayamadığı gibi, kayıtdışılığa da sebebiyet vermiştir. Birçok servet kayıtdışına kaçmıştır'' diye konuştu. 
     Söz konusu düzenlemeler için, CHP'nin erteleme talebinde bulunduğunu kaydeden Unakıtan, ertelemeyle bir yere varılamayacığı için kendilerinin daha seçimden önce bunları kaldırmayı vaat ettiklerini dile getirdi. 
     Gelirin tanımıyla ilgili değişikliğe de değinen Unakıtan, iddiaların aksine eski tanımın anayasaya aykırı bir durum yarattığını öne sürdü. Unakıtan, şöyle konuştu 
     ''Orada gelirle ilgili bir belirsizlik söz konusu. Tasarruf ve harcamaya bakarım, orada bir fark bulursam gelir sayarım diyor. Gelirin ne zaman edildiğine bakmıyor. Halbuki zaman aşımı vardır. O haliyle geçmişe dönük bir vergileme getiriyor. Bu vergi hukukuna da, genel hukuka da zıt bir işlemdir. Vatandaşın nereden vergi ödeyeceğini bilmesi lazım. Her an belirsiz bir ortamda vergi ödeme korkusu içinde vatandaşı bırakamayız. Vergiyi şu şu kaynaklardan ödeyeceksin dememiz lazım. Vergi sisteminin ana omurgası da budur...'' 
     
     ''GÖSTERMELİK DÜZENLEMELERDİ'' 
     Maliye Bakanı Kemal Unakıtan, ''nereden buldun'' müessesesinin 1994'de kabul edildiğini, ancak bugüne kadar hiç uygulamadığını da ifade etti. 
     ''Bununla ilgili bir tane tatbikat yok, bir tane de tarhiyat yok'' diyen Unakıtan, Mali Milat'ın da hemen ertelendiğine dikkati çekti. 
     Bu iki düzenlemeyle vergide otokontrol sağlanamayacağını savunan Unakıtan, söz konusu uygulamaların, kayıt dışı kayıt altına alınıyormuş gibi gösterilen ama birşey yapmayan, göstermelik düzenlemeler olduğunu vurguladı. 
     Vergi, vergi idaresi ve denetim reformlarıyla kayıtdışını kayıt içine alan tedbirleri hayata geçireceklerini anlatan Unakıtan, ''Bizim hedefimiz işleyen, adaletli, makul oranlı ve mükellef memnuniyetini sağlayan bir vergi sistemi'' açıklamasında bulundu. 
     





</TEXT>
</DOC>
