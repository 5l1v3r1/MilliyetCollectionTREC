<DOC>
<DOCNO> 130404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/12/son/sontur16.html </URL>
<DATE> 2003/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
LDP, yeni başkanını seçiyor... 
</HEADLINE>
<TEXT>

     Liberal Demokrat Parti LDP 3. Olağan Kongresi toplandı. 
     Ankara Eyüboğlu Oteli'nde toplanan Kongreye, partinin 710 delegesinden 172'si katıldı. 
     Kongre'de, saygı duruşunda bulunulması ve İstiklal Marşı'nın okunmasının ardından Divan Başkan ve üyelerinin seçimine geçildi. 
     Divan Başkanlığı seçiminin ardından konuşan, 3 Kasım seçimleri sonrasında Genel Başkanlık'tan istifa eden Besim Tibuk, 3 Kasım seçimi sonuçlarının kabul edilebilir olmadığını belirterek, seçimlerden en başarısız çıkan partinin LDP olduğunu söyledi. 
     ''ANAP ve Ecevit'in oylarına rağmen, LDP'nin binde 3 alması Türk halkının bizimle dalga geçmesidir'' diyen Tibuk, Türkiye'yi ayağa kaldıracak tek partinin LDP olduğunu savundu. 
     Tibuk, ''Ancak, Türk milleti kendisine hep doğruları söylediğimiz için bizimle dalga geçmiştir, büyük haksızlık yapmıştır. Ama sonunda kendim ettim, kendim buldum diyecek'' diye konuştu. 
     Besim Tibuk, partisinin geleceğini gençlerde gördüğünü, bu nedenle bundan sonra parti gençlik kolları ile ilgileneceğini de bildirdi. 
     Tibuk'un istifasının ardından Genel Başkan Vekilliği görevini yürüten Cem Toker de bu kongrede, Türkiye'yi çağdaş ülkeler seviyesine çıkarmayı amaçlayan liberal demokrasi kavramının bir kez daha vurgulanacağını söyledi. 
     Kongrede, konuşmaların ardından yönetim ve mali raporların okunmasına geçildi. 
     Mustafa Balıkçıoğlu, Ercan Çalı, Cafer İşler, Nizam Kağıtçıbaşı ve Ziya Kıvanç'tan oluşan 5 genel başkan adayının yarıştığı kongrede, 172 delege oy kullanacak. 
     





</TEXT>
</DOC>
