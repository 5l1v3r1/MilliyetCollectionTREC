<DOC>
<DOCNO> 105707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/04/son/soneko09.html </URL>
<DATE> 2002/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin dış ticaret stratejisi açıklandı... 
</HEADLINE>
<TEXT>

     Türkiye'nin Dış Ticaret Stratejisi belli oldu. Strateji kapsamındaki 2002-2023 Dış Ticaret Projeksiyonu'na göre, Türkiye'nin ihracatı 2005 yılında 43 milyar, 2010 yılında 81 milyar, 2015 yılında 158 milyar, 2023 yılında da 458 milyar dolar olacak. 
     Dış Ticaret Müsteşarlığı DTM tarafından hazırlanan Yeni Dış Ticaret Stratejisi'ne göre, Türkiye'nin ithalatı da 2005 yılında 59 milyar dolar, 2010'da 115 milyar, 2015'de 228 milyar, 2023'de de 564 milyar dolar olarak öngörülüyor. 
     Strateji uyarınca, Türkiye'nin rekabet üstünlüğüne sahip olduğu ürünler, AB'ye ihracatının yüzde 68'ini, AB'nin toplam ithalatının yüzde 10.7'sini, NAFTA'ya ihracatının yüzde 73.3'ünü, NAFTA'nın toplam ithalatının yüzde 9.8'ini oluşturuyor. 
     Ortadoğu'da rekabet gücü yüksek mallar ülkelere göre farklılık gösterirken, Türkiye, Avustralya ve Uzakdoğu ülkeleriyle yeterli düzeyde ticaret yapamıyor. 
     
     SEKTÖREL ANALİZLER 

     Stratejide, imalat sanayiinde en verimli sektörler olarak, ''gemi yapımı, hava taşıtları, kok kömürü, petrol ürünleri, metalik olmayan diğer mineraller, tıbbi aletler, hassas optik aletler'' sıralanırken, endüstri içi ticaretin olduğu sektörler de ''hazır giyim, kimyasallar, demir-çelik, tekstil, metal eşya, makine ve ulaşım araçları'' olarak belirlendi. 
     Dışa açık sektörlerin yapısının da incelendiği stratejiye göre, Türkiye'de ihracat üretim oranı yüzde 25'in üzerinde olan 43 dışa açık sektörün toplam ihracat içindeki payı yüzde 60'ı geçiyor. 
     Dışa açık 43 sektörün 8'i tam rekabetçi bir piyasa yapısına sahipken, 500 milyon dolar ve üzerinde ihracat yapan 6 dışa açık sektör içinde giyim eşyası, trikotaj ürünleri ile sebze ve meyve tam rekabetçi bir yapıya sahip bulunuyor. 
     Sratejiye göre, tarım sektöründe ihracatı destekleyecek üretim artışı sağlanamazken, girdi maliyetleri yüksek tarımda organik üretime geçilmesi yanında, ekolojik üretimin teşvik edilmesi önerildi. 
     
     NELER YAPILMALI 

     Stratejide dış ticaret politikalarının oluşturulmasında kullanılması gereken araçlar olarak ''döviz kuru, dahilde işleme rejimi, off-set, kalite altyapısının güçlendirilmesi, yeni ve yenilenebilir enerji kaynakları, elektronik ticaret, ulaştırma stratejisi, Eximbank'ın kaynakları, Türkiye tanıtım stratejisi'' sıralandı. 
     Dış ticaret stratejisinde kullanılacak politika araçları arasında ise ''pazara giriş projesi, elektronik ticaret, pazarlama ve lojistik yönetim, kalite artırıcı ve çevreyle uyumlu teknolojiler, ithalat ve ihracat politikası araçları, ihracatın finansmanı, kur politikası'' yer aldı. 
     Stratejide, daha büyük ihracat değerine ulaşılması için ''yatırım-üretim-ihracat zincirinin kurulması, teknolojik katma değeri yüksek ürünlerin üretimi, yeni kuşak teknoloji transferi, geliştirilmiş ve farklılaştırılmış sanayi ürünlerinin üretimi ile endüstri içi ticarete önem verilmesi'' gerektiği de vurgulandı. 
     Yeni Dış Ticaret stratejisinde yer alan 2002-2023 Dış Ticaret Projeksiyonu ise şöyle 
     

YILLAR İHRACAT İTHALAT İhracatın ithalatı karşılama oranı 2002 33 44 76 2003 35 47 74 2004 39 53 73 2005 43 59 72 2006 48 67 71 2007 53 76 70 2008 61 87 70 2009 71 100 70 2010 81 115 70 2011 93 134 70 2012 107 155 69 2013 123 179 69 2014 140 205 68 2015 158 228 69 2016 178 253 70 2017 205 284 72 2018 236 318 74 2019 267 352 76 2020 301 391 77 2021 343 438 78 2022 395 495 80 2023 458 564 81 Milyar Dolar      





</TEXT>
</DOC>
