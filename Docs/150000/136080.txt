<DOC>
<DOCNO> 136080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/09/son/sonspo03.html </URL>
<DATE> 2003/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Cordaba kalesinde tam 459 dakikadır gol görmüyor... 
</HEADLINE>
<TEXT>

     Birinci Süper Lig'in namağlup lideri Beşiktaş'ın Kolombiyalı kalecisi Oscar Cordoba, tam 5 maçtır gol orucunda... 
     Siyah-beyazlıların ligde oynadığı son 5 lig maçında kalesini rakip forvetlere kapayan Cordoba, tam 459 dakikadır gol yemiyor. Ligde en son 15. haftada İstanbul'da oynanan Gençlerbirliği maçında, 81. dakikada Youla'nın golüne engel olamayan Kolombiyalı kaleci, daha sonra kalesinde gol görmedi. 
     Sezon başında siyah-beyazlı takıma transfer edilen Cordoba, ligde 18 maçta 9 gol yerken, sadece 6. haftada 0-0 biten Trabzonspor maçında forma giyemedi. 
     Avrupa kupalarında Beşiktaş'ın oynadığı 6 maçta da görev alan Kolombiyalı kaleci 4 gol yerken, Türkiye Kupası'nda ise 2-1 siyah-beyazlıların galibiyeti ile sona eren Denizlispor maçında forma giydi. 
     Cordoba, bu sezon oynadığı 25 resmi maçta, kalesinde 14 gol gördü. Kolombiyalı kaleci ligde Trabzonspor, Türkiye Kupası'nda da Elazığspor ile yapılan maçta forma giymedi. 
     





</TEXT>
</DOC>
