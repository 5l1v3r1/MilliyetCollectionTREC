<DOC>
<DOCNO> 113324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/16/son/sontur11.html </URL>
<DATE> 2002/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz, Bergamalılara tazminat ödeyecek 
</HEADLINE>
<TEXT>

     Bergama Belediye Başkanı Sefa Taşkın ile 69 köylünün, Danıştay 6. Dairesi'nin kararını uygulamadıkları gerekçesiyle 55 Hükümet'in Başbakanı ve 4 bakanı ile 2 bürokrat aleyhine açtıkları davada, her davacı için 500 milyon lira tazminata hükmedildi. 
     Ankara 5. Asliye Hukuk Mahkemesi'ndeki karar duruşmasına, davacı ve davalı avukatları katıldı. Davacı avukatları, iddialarını yineleyerek, Yargıtay'ın bozma kararı doğrultusunda davanın kabulünü istedi. 
     Davalılardan Mesut Yılmaz'ın avukatı Erden Arısoy, Bergamalılar'ın dava açma ehliyeti olmadığını savunarak, idari bir kararın uygulanmadığı iddiasının yerinde olmadığını söyledi. Dava tarihine kadar altın üretiminin söz konusu olmadığına işaret eden Arısoy, davanın müvekkili ve dönemin Başbakanı Mesut Yılmaz'a yönlendirilemeyeceğini, husumetin tevcih edilemeyeceğini ifade ederek, davanın reddini istedi. 
     Yargıç Süleyman Kapısız, Yargıtay'ın bozma kararına uyarak, her bir davacı için 500 milyon liradan toplam 34 milyar 500 milyon lira tazminata hükmetti. 
     Davacı köylülerden birinin vekaletnamesi dosyaya konulmadığı için, 69 davacı yönünden karar verildi. 
     Yerel mahkemenin ilk kararında dava reddedilmiş, ancak Yargıtay 4. Hukuk Dairesi kararı bozmuştu. 
     
     DAVANIN GEÇMİŞİ 
     Danıştay 6. Dairesi, Bergama'da siyanürle altın çıkarılması konusunda Çevre Bakanlığı'nın verdiği iznin iptali istemiyle açılan davayı reddeden İzmir 1. İdare Mahkemesi'nin kararını yerinde bulmamıştı. Daire, kararında, ''insan sağlığı, kamu yararı ve doğanın korunmasını'' gözeterek, Çevre Bakanlığı'nın izninin iptal edilmesi yönünde görüş bildirmişti. İzmir 1. İdare Mahkemesi de Danıştay 6. Dairesi'nin kararına uymuştu. 
     Bunun üzerine Taşkın ile 69 köylü, Danıştay 6. Dairesi'nin kararını uygulamadıkları gerekçesiyle dönemin Başbakanı Mesut Yılmaz, eski Çevre Bakanı İmren Aykut, eski Enerji ve Tabii Kaynaklar Bakanı Cumhur Ersümer, eski Sağlık Bakanı Halil İbrahim Özsoy, eski Bayındırlık ve İskan Bakanı Yaşar Topçu, eski Çevre Bakanlığı Müsteşarı Zeynep Arat ile eski İzmir Valisi Erol Çakır hakkında toplam 70 milyar liralık manevi tazminat davası açmıştı. 
     





</TEXT>
</DOC>
