<DOC>
<DOCNO> 139780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/01/dunya/dun03.html </URL>
<DATE> 2003/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Annan ültimatomu Yunan basınında 
</HEADLINE>
<TEXT>

     ATİNA Milliyet 

     BM Genel Sekreteri Kofi Annan’ın, KKTC Cumhurbaşkanı Rauf Denktaş ile Kıbrıs Rum Yönetimi lideri Tasos Papadopulos’la Lefkoşa buluşmasında ortaya koyduğu ültimatom niteliğindeki belge, daha önceki plan ve belgelerde de yaşandığı gibi Yunan basınına sızdı. 
     "Tahkimname" adı verilen iki sayfalık belgenin girişinde "Kıbrıslı Rumların ve Kıbrıslı Türklerin, demokratik yollardan seçilmiş liderleri olan bizler, BM Genel Sekreteri’nin himayesinde yapılan siyasi açıdan eşit ve tarafların sadece kendi kesimini temsil ettiği müzakelerden sonra, 25 Mart 2003 tarihine kadar, yapılması birlikte kararlaştırılacak değişiklikleri de dahil ederek, .... 2003 tarihli ekteki kurucu anlaşmayı 30 Mart 2003’te aynı gün ve ayrı ayrı olarak gerçekleştirilecek referandumlarla onaya sunma konusunda anlaştık" denildi. 
     Belgede, 30 Mart’ta düzenlenmesi öngörülen referandumda halka "evet" ya da "hayır" şeklinde yanıtlaması için sorulacak soru metninde, garantör devletler Türkiye, Yunanistan ve İngiltere’nin imzası için ayrılan bir bölüm de bulunuyor. 
     



 DÜNYA 














</TEXT>
</DOC>
