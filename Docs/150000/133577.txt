<DOC>
<DOCNO> 133577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/28/yasam/yas03.html </URL>
<DATE> 2003/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Onun kök hücresi şimdi Amerika’da 
</HEADLINE>
<TEXT>

Doğu Özoğul, 14 günlük bir bebek... Onu diğer bebeklerden ayıran, anne babasının, onun göbek kordonundaki kanı dondurup saklaması 
     SEMRA KARDEŞOĞLU İstanbul 

     Bebeğin sigortası 
     FİLİZ Özoğul yönetmen yardımcısı, eşi Erhan Özoğul ise yapımcı... 14 gün önce Doğu bebek katıldı aralarına... Ve onlar, bebeklerinin sigortası olarak gördükleri göbek kordonundaki kanı dondurtup Amerika’ya gönderdiler. Anne Filiz Özoğul’a bir arkadaşı bahsetmiş bu konudan. Tam bu sırada kuzeninde akciğer kanseri teşhis edilince karı-koca, bu işlemi yaptırmaya karar vermişler. 
     
     Maliyet 1250 dolar 
     ÖZOĞUL, "Babycord firması ile anlaştık. Doğumun hemen ardından alınan kan ABD’ye gönderildi. Umarız o hücreye ihtiyacımız olmaz ama insan evine ya da otomobiline sigorta yaptırıyor. Günün birinde lösemi ve benzeri bir hastalıkta bu hücreler belki onun hayatını kurtaracak. Üstelik belki anne baba için bile kullanılabiliyor. İşlemin maliyeti bize bin 250 dolar oldu" diyor. 
     
     200 aile yaptı 
     ABD’DE bulunan ve 100 binin üzerinde kök hücreyi saklayan firmanın Türkiye ofisi olan Babycord Turkey’nin sorumlusu Murat Salihoğlu, şu bilgiyi verdi "Bugüne kadar yaklaşık 200 aileye kök hücreleri yurtdışına göndermesi konusunda yardımcı olduk. Başlangıçta sadece bir hastalık için kullanılabilen kök hücre bugün 50 hastalığın tedavisi için yararlı olabilecek." 
     
Kök hücre nedir      ALMAN Hastanesi Kadın Doğum Uzmanı Dr. Numan Bayazıt, şu bilgileri verdi "Kök hücreler organa dönüşebilecek ve birçok organının iyileşmesini sağlayabilecek özellikteki hücrelerdir. En çok kemik iliğinde var. Bu kök hücrenin bulunduğu göbek kordonundaki kan, doğumdan sonra özel bir kite alınıp donduruluyor. Kök hücre naklinde ilik nakli olarak bilinen en büyük sorun uygun verici bulunamaması ya da bulunduğunda vücudun kabul etmemesi. Oysa bebeğin kendi kök hücresinin nakli durumunda böyle bir risk de kalmıyor." 
     



 YAŞAM 






















</TEXT>
</DOC>
