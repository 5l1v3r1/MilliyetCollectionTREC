<DOC>
<DOCNO> 108983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/22/son/sondun10.html </URL>
<DATE> 2002/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Malezya 'Arafat'a zarar gelirse intihar saldırıları artar' 
</HEADLINE>
<TEXT>

     Malezya Başbakanı Mahathir Muhammed, karargahı kuşatma altında olan Filistin lideri Yaser Arafat'a zarar verilmesi halinde intihar saldırılarının artacağı uyarısında bulundu. 
     Muhammed, resmi Bernama ajansına yaptığı açıklamada, ''Arafat'ın öldürülmesi halinde, şehit ve eziyet gören kişi olarak görülmesinden endişe ediyorum. Bu daha çok şiddete ve intihar saldırılarına neden olur'' dedi. 
     İsrail'in Arafat'ın karargahına yönelik kuşatmasının durdurulması için Batılı liderlere mektup yazacağını belirten Muhammed, ''Bu çok farklı bir durum. Kuşatmanın, son intihar saldırılarının sonucu olduğunu biliyorum, ancak bu tür saldırılar, Arafatsız da devam edecek'' diye konuştu. 
     
     ''ÜLKEYİ TERK EDEBİLİR, ANCAK GERİ DÖNÜŞÜ OLMAZ'' 
     Bu arada, İsrail Savunma Bakan Yardımcısı Weizman Şiri, Filistin lideri Arafat'ın ülkeyi terk edebileceğini, ancak bu durumda geri dönüşünün olmayacağını söyledi. 
     Şiri, ordu radyosuna yaptığı açıklamada, ''İsterse Arafat'a gidiş bileti veririz. Bunu isterse ona iyi bir yer ayarlarız'' dedi. 
     Weizman Şiri, Arafat'ın gönderilebileceği ülkeye ilişkin ise açıklama yapmadı. 
     





</TEXT>
</DOC>
