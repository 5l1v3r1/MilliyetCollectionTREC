<DOC>
<DOCNO> 110210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/30/ekonomi/eko05.html </URL>
<DATE> 2002/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüketiciler ekmek boykotuna hazırlanıyor 
</HEADLINE>
<TEXT>

     Ulusal Tüketiciler Platformu Genel Sekreteri Turhan Çakar, Türkiye Fırıncılar Federasyonu’nun ekmek fiyatlarının yüzde 25 artırılması kararını geri çekmemesi durumunda, Türkiye genelinde "ekmek boykotu" başlatacaklarını bildirdi. Çakar, 1 Ekim’den geçerli olacak zammın özellikle dar gelirli tüketicileri zor duruma düşüreceğini söyledi. Zam kararının keyfi ve haksız bir uygulama olduğunu savunan Çakar, şöyle devam etti 
     
     Makarna ekmekten ucuz 
     "Bugün ülkemizde dört kişilik bir aile için yoksulluk sınırı 1 milyar lirayı aşmışken, açlık sınırı 350 milyon liraya dayanmışken, asgari ücret net 184 milyon liradır. Dört kişilik bir ailenin günde ortalama altı ekmek tükettiğini dikkate aldığımız bugün aylık ekmek gideri 36 milyon lira, yeni zamla ise aylık 45 milyon liradır. Yani asgari ücretin dörtte biri ekmeğe gidecektir." 
     En kaliteli makarnanın bir kilogram fiyatının 750 bin lira olduğunu belirten Çakar, yeni zamla bir kilogram ekmeğin fiyatının ise 1 milyon 250 bin lira olacağını söyledi. 
     



 EKONOMİ 


















</TEXT>
</DOC>
