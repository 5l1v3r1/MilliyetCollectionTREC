<DOC>
<DOCNO> 134329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/31/son/sonspo15.html </URL>
<DATE> 2003/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan futbol otoriteleri ligdeki krize çözüm arıyor... 
</HEADLINE>
<TEXT>

     İtalya 1. Futbol Ligi'nin Serie A içinde bulunduğu krizden çıkması için yeni olasılıklar düşünülürken, ligin ikiye bölünerek 20 takıma çıkartılması gündeme geldi. 
     İtalyan futbolunda dönüm noktası olan Serie A'nın 20 takıma çıkartılıp ikiye bölünmesi önerisi, İtalya 1. ve 2. lig takımlarının bağlı olduğu ve başkanlığını AC Milan Kulübü 2. Başkanı Adriano Galliani'nin yaptığı Lega'nın yönetim kurulundan geldi. Üzerinde halen tam bir netlik olmayan önerinin genel kurulda sunulacağı haberleri, Bari Kulübü Başkanı Vincenzo Matarrese ve Lecce Kulübü Genel Direktörü Mario Moroni'den gelirken, Lega Başkanı Galliani, şimdilik bu konuda açıklama yapmak istemediğini söyledi. Lega'nın 14 Şubat'ta yapılacak genel kurul toplantısında tartışılacak öneriyle ilgili yapılan değerlendirmelerde, ''ciddi bir öneri ve yürürlüğe geçirilmesi için çalışılacak'' denildi. 
     Projeye göre, şu anda 18 takımın mücadele ettiği Serie A, 20 takıma çıkartılırken 10'ardan iki grup halinde lig yapılacak ve sonunda grup birincileri şampiyonluk için final maçı oynayacak. Bari Kulübü Başkanı Matarrese, gazetecilere değerlendirmesinde, ''Serie A'daki bölünme coğrafik olarak güney-kuzey şeklinde olmayacak'' dedi. 
     Sunulacak önerinin genel kurulda kabul edilmesi halinde, 2004-2005 sezonundan itibaren yeni uygulamaya geçilmesi planlanıyor. 
     Yapılan açıklamalarda, ligin ikiye bölünme projesinin sadece Serie A için düşünüldüğü, Serie B'de 2. lig mevcut düzenin korunacağı bildirildi. 
     Öte yandan, İtalyan futbolunda uzun süredir gündemde olan futbolcuların maaşlarının azaltılmasıyla ilgili çalışmalar sürüyor. 
     Ulaşılması hesaplanan hedefin, 2003-2004 sezonunda kulüplerin gelirlerinin yüzde 80'inden fazlasını harcayamaması, bir dahaki sezonda da bunun yüzde 60'a indirilmesi olduğu bildirildi. İtalyan futbolunun önemli isimlerinden eski teknik direktör ve şu anda Parma kulübünü danışmanı olan Arrigo Sacchi ise yaptığı genel değerlendirmede, kulüplerin hayatta kalabilmek için futbolcuların maaşlarını indirmek zorunda olduğunu söyledi. Sacchi, kulüplerin şimdiden genç yeteneklere yönelmesinin bunun bir göstergesi olduğunu savundu. 
     İtalyan futbolunun yeni arayışlar içinde olması, ''son yıllarda ülke futbolunun İspanya, Almanya ve İngiltere liglerine oranla daha kalitesi düşük oynanmasına, İtalyan takımlarının Avrupa kupalarında başarı elde edememiş olmasına, İtalya Milli Takımı'nın kötü gidişatına, yaşanan ekonomik krize ve futbolu daha renkli hale getirip hem sponsor hem de seyirci çekme arayışına'' bağlanıyor. 
     





</TEXT>
</DOC>
