<DOC>
<DOCNO> 134929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/04/siyaset/siy04.html </URL>
<DATE> 2003/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs çözülmezse AB sürecini etkiler 
</HEADLINE>
<TEXT>

     BM Genel Sekreteri Kofi Annan’ın Kıbrıs’taki taraflara sunduğu planın kabulü için tanınan sürenin dolmasına bir aydan az bir süre kala, Türkiye üzerindeki diplomatik baskılar artmaya başladı. İngiltere’nin Kıbrıs Özel Temsilcisi Lord David Hannay de, anlaşma olmaması durumunda, Türkiye’nin AB sürecinin olumsuz etkileneceğini savundu. 
     Ankara’ya dün gelen Hannay, tarafların ay sonuna kadar bir anlaşmaya varabileceği konusunda "umutlu" olduğunu belirtti. Sürecin uzamasının, anlaşmaya varılmasını "zora" sokabileceğini kaydeden Hannay, KKTC ve Türkiye’nin Annan Planı’nın değiştirilmesine yönelik talepleri konusunda da umutsuz bir tablo çizdi. Hannay, "BM planında tarafları tatmin edici bir değişiklik yapmak zor gözüküyor. KKTC Cumhurbaşkanı Denktaş’ın bazı kaygıları da gerçekçi görünmüyor" dedi. Hannay, dün Dışişleri Bakanlığı Müsteşar Yardımcısı Baki İlkin’le de bir araya geldi. 
     
Talat Katılım, Denktaş’a destek kadar oldu      AYTEN GÖRGÜN İstanbul 

     KKTC muhalefet partisi Cumhuriyetçi Türk Partisi’nin lideri Mehmet Ali Talat, İstanbul’da KKTC Cumhurbaşkanı Rauf Denktaş’a destek amacıyla 2500 kişinin katılımıyla önceki gün düzenlenen mitingin bir gösterge olduğunu belirterek, "Katılım gerçekten Denktaş Bey’e yapılması gereken destek kadar olmuştur. Bu da aslında çözümsüzlük politikasının doğru bir politika olmadığının bir göstergesidir" dedi. Talat, Annan planı’yla ilgili olarak da, "28 Şubat’a kadar hiçbir şey değiştirilemese bile bu metin imza-lanmalıdır" diye konuştu. 
     



 SİYASET 















</TEXT>
</DOC>
