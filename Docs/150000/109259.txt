<DOC>
<DOCNO> 109259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/24/spor/yurundul.html </URL>
<DATE> 2002/09/24/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Önce hedef 
</HEADLINE>
<TEXT>

     Galatasaray, bu gece Ali Sami Yen’de Şampiyonlar Ligi’nde grubundaki ikinci maçına çıkıyor. 
     Fatih Terim’in zorluk derecesi yüksek maçlarda ana felsefesi öncelikle "ben kendi oyunumu oynarım". Çünkü kafasında inandığı, oturttuğu dar alan presine dayalı yüksek tempolu model bu felsefeyi gerektiriyor. Galatasaray şu anda yeterli form düzeyinde değil. Ama deneyim, özgüven, sistem, kolektif bütünlük, pres gibi günümüz futbolunun istediği artılara sahip. Fatih Terim takımına güvenmenin yanında karşılaşacakları rakiplerin özelliklerini de titizlikle göz önüne alıp, taktik rötüşlar yapan bir teknik direktör. 
     Barcelona, güçlü kadrosuyla hızlı ve organize futbol oynayan bir takım. Ayağa çabuk paslarla sahanın bütününü kullanarak ileride çoğalıyorlar. Topun olduğu bölgelerde etkili pres uyguluyorlar. Bilhassa deplasmanlarda rakiplerin maça ağırlığını koyduğu bölümlerde isabetli pas trafiğiyle oyunu soğutabiliyorlar. İlerde Kluivert, alışılmış çağdaş forvet kimliğini sergiliyor. Saviola ise kısa mesafede çok çabuk, kolay adam eksilten, tilki gibi pozisyon koklayan bir yetenek. Orta sahanın ortasında Xavi, oyunu değişik bölgelere tek paslarla yönlendiren isim. En büyük tehlike, Luis Enrique. Kendisini kaybettirip, can alıcı gol bölgesine sarkıyor. Yeni transfer Riquelme de çok değişik özelliklere sahip iyi bir oyuncu. Sakatlık probleminin olması Galatasaray açısından bir şans. Defanslarının ortasında ise De Boer, Puyol başarılı ve uyumlu bir ikili oluşturuyorlar. 
     Galatasaray hücum planlarında kanat ataklarına ağırlık vermeli. Çünkü Barcelona defansının kenarlarında savunma rahatsızlığı var. Ayrıca Xavi rahatsız edilip, oyunu organize etmesi engellenmeli. Bizce yine en dikkat edilmesi gereken konu Galatasaray kalesine gelecek duran toplar. Futbolumuzun bu konudaki alışılmış rahatsızlığı kadar, Barcelona’nın iyi çalışılmış, etkili ön ve arka direk varyasyonları var. 
     Grup maçlarında önce hedef düşünülmelidir. Strateji buna göre belirlenmelidir. Galatasaray, Lokomotiv Moskova’yı deplasmanda yenerek daha ilk maçtan büyük avantaj elde etti. Bu gece doğal olarak evinde kazanmak isteyecek. Ama puan puandır felsefesini göz ardı etmemek gerekir. 
     
     



 SPOR 


























</TEXT>
</DOC>
