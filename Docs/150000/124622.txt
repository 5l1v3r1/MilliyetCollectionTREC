<DOC>
<DOCNO> 124622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/14/son/sondun14.html </URL>
<DATE> 2002/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransız Haber Ajansı'nın yorumu... 
</HEADLINE>
<TEXT>

     Fransız haber ajansı AFP, dün sona eren Kopenhag AB doruğunun, Türkiye'ye Avrupa'ya demir atma fırsatı sunduğu yorumunu yaptı. 
     Kopenhag kararlarının, Türkiye'nin bütün beklentilerini karşılamadığına da dikkat çeken ajans, Ankara'nın yine de Avrupa'yla bütünleşmenin dönülmez bir yola girdiğine inanmak için haklı gerekçeleri bulunduğunu belirtti. 
     2004 Aralık ayına kadar Türkiye'nin demokratik bir ülke olduğunu kanıtlaması halinde AB'nin Ankara'yla üyelik görüşmelerine ''gecikme olmadan'' başlamayı taahhüt ettiğine dikkat çeken AFP, son dakikada nihai karara eklenen bu iki sözcüğün Ankara'yı epey rahatlattığını kaydetti. 
     Ajans, kimliğini belirtmediği bir Türk diplomatının da, ''bu kararda olumsuz bir şey olmadığını, zira kararın, Türkiye'nin AB üyelik sürecini geri dönülmez bir evreye taşıdığını'' vurguladığını belirtti. 
     AFP, Türkiye'nin, doruktan önce Avrupalılara Türk üyeliğinin kabulü yönünde baskı yapan ABD'nin desteğine çok güvendiğini, ancak Avrupalı liderlerin Washington'a boyun eğmediklerini de iddia etti. 
     Ajans, Kopenhag kararına ilişkin dün ilk yorumunda ise bunun Türk yöneticilerinin yüzünde kırbaç gibi şakladığı, Ankara'yı kırdığı görüşünü dile getirmişti. 
     





</TEXT>
</DOC>
