<DOC>
<DOCNO> 141067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/06/son/sontur03.html </URL>
<DATE> 2003/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan ''Yeni tezkere ile ilgili şu anda süreç çalışıyor'' 
</HEADLINE>
<TEXT>

     AK Parti Genel Başkanı Recep Tayyip Erdoğan, ikinci tezkerenin, parti, hükümet ve ilgili kurumların ortak çalışmalarıyla değerlendirileceğini ve gerekli kararın birlikte alınacağını belirterek, ''BM Güvenlik Konseyi'nin kararını görmemizde de fayda var. Bunları gördükten sonra atacağımız adımı belirleyeceğiz'' dedi. 
     Erdoğan, TGRT'de yayınlanan ''Neler Oluyor'' programında, soruları yanıtladı. 
     Irak'ın kuzeyinde son günlerde Türkiye aleyhine yapılan gösterilerin hatırlatılması üzerine Erdoğan, Türkiye'nin, Irak'ın kuzeyi ile ilgili tüm olumsuzlukların karşısında olduğunu, hatta oradaki gruplara yardım elini uzattığını söyledi. 
     Erdoğan, ''Ama son gelişmeler bizleri üzer noktaya gelmiştir. Bu yapılan hareketleri, temenni ederiz ki provokatif hareketler olarak halkın tümünü kuşatan değil, belli bazı grupların hareketi olarak düşünelim. Ama yönetim kadrolarının bu işlere müdahil olmaması, oranın geleceği açısından daha hayırlı'' diye konuştu. 
     Tayyip Erdoğan, Türkiye'nin kendi güvenliğiyle ilgili bütün tedbirleri aldığını, almaya da devam edeceğini söyledi. 
     ''Tezkerenin kabul edilmemesinin savaşı geciktirdiği'' yönünde yorumlar yapıldığının belirtilmesi üzerine Erdoğan, partisinin ve hükümetin, yaklaşık 3 aydır barış konusunda elinden gelen bütün gayretleri gösterdiğini anlattı. 
     Barışla ilgili umutlarını hala yitirmediklerini dile getiren Erdoğan, ''İnanıyorum ki Irak yönetimi de BM silah denetçilerine karşı vecibelerini çok daha samimi olarak yerine getirmelidir. TBMM'den çıkan karar, onları yanıltmamalı, gevşekliğe itmemelidir'' diye konuştu. 
     
     ''MİLLETVEKİLLERİNE DARGIN DEĞİLİM'' 

     ''Başbakanlık tezkeresine bazı bakanların ret oyu vermesi, milletvekillerini etkilemiş olabilir mi'' şeklindeki soruya karışıklık da Erdoğan, demokratik sürecin işleticileri durumunda olduklarını belirterek, şunları söyledi 
     ''Bu oylamaya girerken bir grup kararı da alabilirdik, ama almadık. Demokrasilerde olması gereken neyse onu yapalım dedik. Bu konudaki adımı herhalde biraz erken attık. Bu kadar önemli konuda gösterdiğimiz hassasiyette biz, kolektif aklı egemen kılacağız, fevkalade bir hal olursa grup kararı alacağız dedik. Ortada bir kolektif akıl oluşuyorsa buna tümüyle sahip çıkılması lazım. Biz şu andaki gelişmeyi, bu demokratikleşme sürecinde zaman zaman olabilecek bazı yanlışlar veya arkadaşlarımızın kanaati olarak değerlendirebiliriz. Hepsine saygı duyuyorum, onlarla beraber bu yolculuğu götüreceğiz. Bu tür tecrübelerden grup olarak geçerek bu engelleri aşacağız. Milletvekillerine dargınlığım yok, olamaz.'' Erdoğan, ''ABD de aceleci davrandı. Türkiye'ye biraz baskı mı yaptı Özellikle Kürt gruplarla Türkiye aynı kefeye koyulmuş gibi mi oldu '' sorusuna da şu yanıtı verdi 
     ''Türk, Kürt bunu konuşmak istemiyorum, tüm etnik yapılara aynı mesafede olmak istiyoruz. Bizim Türkiye Cumhuriyeti vatandaşlığı ortak paydamız var. Anayasal vatandaşlık bilincini ülkemizde hakim kılmamız lazım. Bir etnik yapıyı öne çıkarırsak ülkeyi parçalarız. Aynı şey Irak'ta da söz konusu. Irak'ta Araplar, Kürtler, Türkler asli unsur olmalı. Bunların içinde bizim herhangi bir ayrıma gitmemiz olmaz. Biz barışı temin etmenin gayreti içinde olacağız şu anda da aynı düşünce içindeyiz. Bu etnik grupların birbirleriyle çatışmaya girmesine müsaade etmeyiz.'' 
     
     TÜRKİYE-ABD 

     Erdoğan, tezkerenin kabul edilmemesiyle ilgili ABD'nin ve Türkiye'nin yeni planlarının sorulması üzerine, ABD'nin yeni planlarının ne olduğunu bilmediğini ancak, tezkere sürecinde ABD basınında Türkiye aleyhinde çıkan karikatür, resim ve haberlerin, Türkiye'yi, ''kan ve ölümü dolarla satın alan ülke'' gibi yansıttığını, bunun çok yanlış olduğunu söyledi. 
     Türkiye'nin, Irak sorunu ile ilgili bir mecburiyeti yokken, yalnızca burada uğrayacağı zararın telafisini istediğini anlatan Erdoğan, ''Türkiye, tüm zararlarının karşılanmasını istemiyor. İşin içinde olsak da olmasak da bu zararı çekeceğiz. Daha az zararla nasıl çıkarız, karlılık söz konusu değil. Biz millet olarak ahlak anlayışımıza göre hiçbir zaman para karşılığı kan, insan satın almayız.'' Erdoğan, bir başka soru üzerine de, Kuzey cephesinin ABD'nin harekatını kolaylaştıracağını, Kuzey cephesinin açılmasının, maliyeti, süreyi, insan zayiatını minimuma indireceğini belirtti. Erdoğan, ''Harekat güneyden olursa bu işin bedeli de çok ağır olacaktır'' dedi. 
     
     YENİ TEZKERE 

     Yeni tezkerenin TBMM'ye ne zaman sevk edileceği sorusu üzerine Erdoğan, şunları söyledi 
     ''Şu havanın bir yumuşaması ve tabii bölgede ABD açısından olan gelişmelerin netleşmesi lazım. İnanıyorum ki ondan sonra bunun, parti kademeleri ve hükümette de değerlendirilmesiyle olumlu istikamette gelişecektir. Temenni ederiz ki BM Güvenlik Konseyi kararı da net olarak ortaya çıksın, ben hala barışla ilgili umudumu koruyorum. Irak yönetimi inşallah üzerine düşeni yerine getirsin ve bu iş çözüme kavuşsun. 
     Şu anda süreç çalışıyor. Gerek parti, gerek hükümetimiz ve gerekse ilgili kurumlarınızın ortak çalışmalarıyla bu konu değerlendirilecek sonra da gerekli kararı birlikte alacağız. Temennimiz, devletin zirvesinde en ufak bir ayrım olmadan böyle bir kararı alabilmek.'' Erdoğan, şu anda parti grubunda tezkerenin değerlendirilmesinin yapıldığını, hükümet ve ilgili kurumlarla da değerlendirmeler yapılacağını belirterek, ''BM Güvenlik Konseyi'nin kararını görmemizde fayda var. Bunları gördükten sonra atacağımız adımı belirleyeceğiz'' diye konuştu. 
     
     ÖZKÖK'ÜN SÖZLERİ 

     Erdoğan, bir soru üzerine, Genelkurmay Başkanı Orgeneral Hilmi Özkök'ün açıklamalarını, ''Bu açıklamaya her yönüyle müteşekkiriz. Dört dörtlük bir açıklamaydı. Gerek bölge hassasiyetleri açısından gerek ordumuzun niyetinin açıklanması açısından takdire şayan bir açıklamaydı. Böyle hassas bir dönemde bu açıklama nasıl bir bütünlük içinde kurumlarımızın çalıştığının göstergesidir'' şeklinde değerlendirdi. 
     Basın yayın kuruluşlarında, TSK ve hükümetle ilgili farklı haberlerin çıkmasının kendilerini üzdüğünü söyleyen Erdoğan, Orgeneral Özkök'ün açıklamasının, bu sürecin iyi bir analizi ve geleceğe yönelik bir perspektif ortaya koyması açısından önemli olduğunu kaydetti. 
     ''Kürt grupları ABD'nin silahlandırması konusu ne derece doğru Çünkü bu silahlar PKK'nın eline geçmişti'' denilmesi üzerine Erdoğan, ''Bu konuda ciddi duyumlar alıyoruz. Bu ciddi duyumlar bizleri de rahatsız ediyor'' diye konuştu. 
     





</TEXT>
</DOC>
