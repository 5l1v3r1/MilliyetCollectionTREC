<DOC>
<DOCNO> 128081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/31/son/sondun29.html </URL>
<DATE> 2003/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Talat "Bu iş olacak gibi" Serdar Denktaş "Öyle ümit vermedim" 
</HEADLINE>
<TEXT>

     Hükümet kurma çalışmaları çerçevesinde Demokrat Parti Genel Başkanı, Devlet Bakanı ve Başbakan Yardımcısı Serdar Denktaş'ı ziyaret eden Cumhuriyetçi Türk Partisi CTP Genel Başkanı Mehmet Ali Talat, hükümet kurma konusundaki ilk günkü ümidinin devam ettiğini belirterek, ''Bu iş olacak gibi'' dedi. Serdar Denktaş ise Talat'ın bu sözlerine, ''İçeride öyle bir umut verecek bir şey söylemedim'' diyerek karşılık verdi. 
     CTP Genel Başkanı Talat, Serdar Denktaş ile yaklaşık 2 saat süren görüşmesinin ardından yaptığı açıklamada, hükümet kurulması konusunda ilk gün de ümitli olduğunu ve bu ümidinin devam ettiğini ifade ederek, temaslarının sonunda, herkesin, zaman geçirilmeden bir hükümet kurulması gereğini anladığını kaydetti. 
     Hükümeti kuracağına inandığını belirten Talat, bunun 3-5 gün içinde ortaya çıkacağını bildirdi. 
     Talat, Serdar Denktaş ve ekibiyle görüş alışverişinde bulunduklarını, ancak karşılıklı görüşlerini ortak noktaya getirme içine girmediklerini belirterek, bunların hükümet kurma aşamasındaki işler olduğunu söyledi. 
     Ulusal Birlik Partisi UBP ile dün yaptıkları görüşmede, ''CTP başkanlığında bir hükümette yer alıp almayacakları, Annan planı temelinde Mayıs'a kadar bir çözüme ulaşılması ve birleşik bir Kıbrıs'ın Avrupa Birliği'ne girmesi'' konularında sorular sorarak, bunlara ilişkin UBP'nin görüşlerini öğrenmeye çalıştıklarını anımsatan Talat, UBP'nin bunlara cuma günü toplanacak parti meclisinin ardından yanıt vereceğini, UBP'nin kararını beklediklerini anlattı. UBP'nin yanıtlarını bilmedikleri için daha net bir değerlendirme yapamadıklarını belirten Talat, cuma gününden sonra yeni bir değerlendirme sürecine gireceklerini söyledi. 
     Talat, bir soruya karşılık, UBP'ye resmen hükümet ortaklığı teklifi yapmadıklarını, bazı önemli konularda soru sorduklarını ve bunların cevabını beklediklerini belirtti. 
     Talat, erken seçimin her zaman bir alternatif olduğunu, ''ama erken seçimi tehlike olarak gördüklerini ve düşünmediklerini'' kaydetti. Talat, erken seçimin, ''çok kıymetli olan Mayıs 2004'e kadar olan süreyi yiyip tüketeceğini'' söyledi. 
     Serdar Denktaş'ın dün Güney Kıbrıs'a yaptığı ziyarete de değinen Talat, kendisinin bu temaslardan memnun olduğunu kaydetti ve ''Tekelimizi kırdı'' dedi. 
     Talat ayrıca, herkesin yeni yılını kutladı, dünyada tüm insanların acı çekmemesi ve dünyaya barışın egemen olması temennisinde bulundu. 
     Talat, özellikle basın mensuplarının da yeni yılını kutladı. 
     
     SERDAR DENKTAŞ ''ÇİZGİMİZ DEĞİŞMEDİ'' 
     DP Genel Başkanı, Devlet Bakanı ve Başbakan Yardımcısı Serdar Denktaş da hükümet oluşumu konusundaki çizgilerinin değişmediğini anlatarak, dört partinin olacağı bir hükümette yer alacaklarını, ancak CTP-DP-BDH üçlü koalisyonunda olmayacaklarını yineledi. 
     Serdar Denktaş, dörtlü koalisyonun olmaması halinde, en geniş tabanlı hükümet formülü olan CTP-UBP koalisyonunun denenmesi gerektiğini kaydetti. Görüşmede, Mayıs'a kadar Kıbrıs Türklerinin nasıl bir tutum içinde olması gerektiği ve Annan planı konusunda karşılıklı görüşlerini ortaya koyduklarını anlatan Serdar Denktaş, ille de bir hükümette yer alma düşüncesinde olmadıklarını söyledi. Serdar Denktaş, bir soru üzerine, ''KKTC'de en çok koalisyon kurup bozan parti başkanı olduğuna'' işaret ederek, koalisyon ortaklarının uyumlu çalışmasında hükümet programlarından çok, karşılıklı anlayışın önemli olduğunu belirtti. 
     Önümüzdeki birkaç günde özel bir ziyaret için yurtdışında olacağını belirterek, yeni yıl mesajı da veren Serdar Denktaş, ''Hem Kıbrıs Türk halkının, hem Anavatandaki kardeşlerimizin, hem de Güney komşularımızın Rum tarafı yeni yılını kutlamak istiyorum. İnşallah çok daha iyi bir yıla adım atıyor oluruz'' dedi. 
     
</TEXT>
</DOC>
