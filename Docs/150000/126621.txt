<DOC>
<DOCNO> 126621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/24/son/sontur04.html </URL>
<DATE> 2002/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'de gruplaşma eğilimi... 
</HEADLINE>
<TEXT>

     Hükümet içinde bakanlar arasındaki çelişkili açıklamalarla yaşanan dağınıklık nedeniyle Bakanlar Kurulu'na başkanlık etmek durumunda kalan AKP Genel Başkanı Tayyip Erdoğan, bu kez de milletvekilleri arasında yaşanan gruplaşma eğilimiyle karşı karşıya kaldı. 
     ANKA'nın edindiği bilgilere göre Erdoğan'ın Bakanlar Kurulu'nu parti genel merkezinde toplayarak müdahalesine neden olan hükümetteki koordinasyon sıkıntısının bir benzeri de Meclis Grubu'nda ortaya çıktı. AKP milletvekilleri arasında her biri kendi içinde çok düzenli olmasa bile toplantılar da yapan 4 önemli grubun varlığı görülmeye başlandı. 
     Erdoğan'ın 3 Kasım'dan bu yana dış gezileri nedeniyle Ankara'da çok az bulunması milletvekilleri arasındaki dağınıklığın en önemli nedeni olarak gösterildi. 363 milletvekilinden 300'den fazlasının ilk kez seçildiği bir dönemde Erdoğan'ın milletvekili ve başbakan olmayışı ile Meclis, parti ve hükümet arasındaki çalışmaların da koordine edilemeyişi gruplaşmaların bir başka önemli etkeni oldu. 
     Hükümet içindeki dağınıklığa paralel olarak kendini gösteren ve her biri hükümet ve parti içindeki güç dengelerini etkileme arayışıyla biraraya gelen milletvekilleri arasındaki gruplar şöyle 
     
     Eski il başkanları 
     Sayıları yaklaşık 50'yi bulan ve çoğu partinin kurucu il başkanı olan bu grup ağırlıkla teşkilatın desteğini büyük ölçüde arkalarına almış yeni milletvekillerinden oluşuyor. Bu grup, AKP'nin kuruluşundan itibaren Erdoğan'la yola çıktıkları için kendilerini "partinin asli unsuru" olarak da görüyor. Grup, Erdoğan'ın da yokluğunda hükümet ve parti içindeki dengelerde yeterince ağırlığını koyamamaktan şikayetçi milletvekillerinin bir tür dayanışma içinde güç arayışını yansıtıyor. 
     
     Akademisyenler 
     Parti ile ilk kez 3 Kasım öncesi aday olarak tanışan üniversite öğretim üyelerinden oluşuyor. 
     Aralarından bazıları bakan da olan bu milletvekillerini gruplaşmaya iten en önemli neden partinin kuruluş sürecinde yer almayıp AKP'liliklerinin geçmişinin seçim sürecine dayanması olarak beliriyor. Erdoğan'la da yeterince çalışamamaktan şikayetçi olan bu grubun biraraya gelişlerinde "misafir partili" konumunu aşacak yapılanma arayışları gündeme geliyor. 
     
     Milli Görüşçüler 
     Daha önce RP'de yer alan ve REFAHYOL hükümetinde de yöneticilikler yapan gruptaki milletvekilleri daha çok ideolojik kaygılarla biraraya geliyor. Özellikle SP tabanına da çok duyarlı olan bu gruptaki milletvekilleri, "Milli Görüş" tabanı açısından büyük önem taşıyan konuları izlemek ve değerlendirmek için organize oluyor. Bu grubu en çok hükümet uygulamalarında geleneksel tabanı partiden koparacak tavizlerin verilip verilmeyeceği sorusu kaygılandırıyor. 
     
     21'inci dönem milletvekilleri 
     Milletvekillerinin çok büyük çoğunluğunun yeni olması nedeniyle, geçen dönem de TBMM'de olan milletvekilleri "kurucu vekiller" olarak birarada değerlendirme yapmayı tercih ediyor. Bu grup, henüz yeterince tanımadıkları yeni vekillere karşı kendi aralarında oluşturdukları grupla mesafe içinde durmayı tercih ediyor" 
     
     ERDOĞAN MÜDAHALE EDECEK 
     Meclis Grubunda hükümettekiyle paralel ortaya çıkan bu dağınıklığı farkeden Erdoğan da, ilk iş olarak parti, hükümet ve Meclis ilişkilerini koordinasyona kavuşturacak yapılanmalar üzerinde çalışmaya başladı. Ancak Erdoğan'ın, bu yapılanmaların kısa sürede sonuç vermeyeceği ve milletvekilleri arasındaki dağınıklığın daha da artacağı kaygıları nedeniyle yeni yılla birlikte olaya bizzat müdahale etmeyi planladığı öğrenildi. Buna göre Erdoğan, Ocak ayı başında milletvekilleriyle bizzat görüşmeler yapacak ve milletvekillerine yönelik bir "Koordinasyon Toplantısı" gerçekleştirecek. Bu toplantıyla milletvekillerinin değişik çalışma ekipleri oluşturarak gruplaşmalarını önlemeyi amaçlayan Erdoğan, daha sonra da milletvekilleri ve hükümet üzerinde denetimin kaybolmamasını sağlayacak yeni yapılanmaları devreye sokacak. 
     





</TEXT>
</DOC>
