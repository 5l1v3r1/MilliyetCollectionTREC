<DOC>
<DOCNO> 116472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/02/guncel/gun15.html </URL>
<DATE> 2002/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk arkeolojisi duayenini yitirdi 
</HEADLINE>
<TEXT>

     İZMİR DHA 

     Akurgal, ordinaryüs profesördü... 
     1911’de Hayfa’da doğan Akurgal, İstanbul Hukuk Fakültesi’ne devam ederken, arkeoloji bursu kazanarak 1932’de Almanya’ya gitti. 1957’de ordinaryüs profesör unvanı alan Akurgal, Goethe Madalyası, I Cavalli d’Oro di San Marco Ödülü ve Legion d’honneur Nişanı sahibiydi. 
     
     Türk arkeolojisinin en önemli isimlerinden Ordinaryüs Prof. Dr. Ekrem Akurgal, İzmir Karşıyaka’daki evinde hayatını kaybetti. Ailesi de Akurgal’ın, İzmir’de 40 yıl kazı çalışmalarına katıldığı Smyrna’da toprağa verilebilmesi için Bakanlar Kurulu’na başvurdu. 
     Yaşlılığa bağlı rahatsızlıklar nedeniyle bir süredir tedavi gören Akurgal, dün sabaha karşı vefat etti. Akurgal’ın cenazesi Karşıyaka Devlet Hastanesi morguna kaldırıldı. 
     Bugün cenaze töreni düzenlenecek Akurgal’ın eşi, Dokuz Eylül Üniversitesi Arkeoloji Bölüm Başkanı Prof. Dr. Meral Akurgal da, "Ekrem, 40 yıla yakın İzmir’in Amazonlar’ tarafından ilk kurulduğu yer olan Smyrna’da kazılarını sürdürdü. Onun için burasının özel bir yeri vardı" dedi. Akurgal, eşinin ölümü halinde Smyrna’nın bulunduğu Tepekule’de gömülmek istediğini belirterek, "Eğer izin verilirse, Akurgal hocanın ruhu şad olacak" diye konuştu. 
     



 GÜNCEL 


















</TEXT>
</DOC>
