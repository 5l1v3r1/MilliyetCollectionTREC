<DOC>
<DOCNO> 120951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/25/son/sonspo05.html </URL>
<DATE> 2002/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlispor, Fransızlara "sürpriz" yapmaya hazırlanıyor... 
</HEADLINE>
<TEXT>

     UEFA Kupası 3. tur ilk maçında perşembe günü karşılaşacağı Fransız temsilcisi Olympique Lyon'u bekleyen Denizlispor, rakibine ''tarihi sürpriz'' yapmaya hazırlanıyor. 
     Ligde oynadığı Diyarbakırspor maçıyla bu zorlu mücadelenin en ciddi provasını yapan ve rakibi önünde sergilediği futbolla ümit veren yeşil-siyahlı ekip, Avrupa'da tüm dikkatleri üzerinde toplamaya hazırlanıyor. 
     Denizlispor Kulübü Asbaşkanı Feridun Basmacı, Türkiye'nin sesini Avrupa'da daha etkin şekilde duyurmak için önemli bir misyon üstlendiklerini ve bunun gereğini yerine getirebilmek amacında olduklarını söyledi. 
     Diyarbakırspor önünde sergiledikleri futbolla bu ''tarihi sürprizi'' gerçekleştirebilecek güçte olduklarını gösterdiklerini kaydeden Basmacı, ''Bizim kaybedecek bir şeyimiz yok, ama mağrur Fransızlar'ın durumu farklı'' diye konuştu. 
     Rakiplerinin Avrupa Şampiyonlar Ligi'nde tur atlamayı kılpayı kaçırmış, çok güçlü bir ekip olduğunu kaydeden Basmacı, sözlerini şöyle sürdürdü 
     ''Biz de mütevazı kadromuzla belirli yerlere geldik. Tek hedefimiz gol yememek. Yani Denizli'de 0-0 berabere kalsak bile, Lyon'da tur şansımız sürer. Şu an konsantrasyon olgumuz en üst seviyeye ulaştı. Tarihi sürprizin gerçekleşmemesi için hiçbir neden göremiyoruz.'' 
     
     HAKAN ÇİMEN'İN CEZASI 
     Tek üzüntülerinin defanstaki etkili isimlerden Hakan Çimen'in cezası olduğunu kaydeden Basmacı, ''Bu oyuncumuzun olmayışı bizim için büyük bir handikap. Bu açığı kapatmaya çalışacağız'' dedi. 
     Diyarbakırspor maçında rakiplerine göz açtırmadıklarına ve tek bir pozisyon bile vermediklerine işaret eden Basmacı, farklı galip gelebilecekleri maçtan 1 puanla ayrılmanın üzüntüsünü de yaşadıklarını dile getirerek, ''Ligde de aşağıdaki takımlar üst tarafları tetikliyor. Bulunduğumuz yer, Avrupa'daki konumumuza yakışmıyor. Süratle buradan uzaklaşmalıyız'' diye konuştu. 
     Öte yandan, dünden itibaren Olympique Lyon maçının hazırlıklarına başlayan yeşil-siyahlılar, yarın Pamukkale'de kampa alınacak. 
     





</TEXT>
</DOC>
