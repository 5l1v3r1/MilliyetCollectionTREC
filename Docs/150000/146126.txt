<DOC>
<DOCNO> 146126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/29/yasam/yas03.html </URL>
<DATE> 2003/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Adres yine şaşmadı 
</HEADLINE>
<TEXT>
Ruslar savaşa inat geliyor 
Moskova’daki Turizm Fuarı’nda diğer ülkelere fark atan Türkiye, bu yıl da Rus turistlerin gözdesi olacak. Ülkemizi tercih eden Almanlar da "Tatil yerleri kriz bölgesine uzak" diyor 
     CENK BAŞLAMIŞ Moskova 

     IRAK’TAKİ savaşa karşın Rus turistlerin yaz tatillerini Türkiye’de geçirme planlarında hiçbir değişiklik olmadı. Bu yıl 10’uncusu yapılan Moskova Turizm Fuarı’nın "yıldız ülkesi" yine Türkiye’ydi. Savaş nedeniyle umudunu Rusya pazarına bağlayan Türk turizmcilerin akın ettiği fuarda Türk standları büyük ilgi gördü. Ekpans araştırma kurumuyla değişik basın kuruluşları, tasarım ve gösterilen ilgi açısından Türk standını "en iyi stand" seçti. 
     
     Bu yıl Rus turist sayısı 1 milyonu geçecek 
     "EN iyi turizm bürosu" ödülü de Türkiye’ye verildi. Turizm piyasası çevreleri, Irak savaşının Rus turistlerin tatillerini Türkiye’de geçirmesine engel olmayacağını söyledi. İzvestiya gazetesi de, "Dünyanın en sağlam sinirli insanları Ruslar" diye yazdı ve bazı Rus turistlerin savaş nedeniyle fiyatların daha da düşmesini beklediğini bildirdi. Turizm Bakanı Güldal Akşit de geçen yıl 950 bin olan Rus turist sayısının bu yıl 1.1 milyona yükselmesini beklediklerini söyledi. 
     
Almanya’dan daha güvenliyiz      FOCUS dergisi, Alman turistlerin Irak savaşına rağmen Türkiye’de tatili tercih ettiklerini yazdı. Focus Online’daki haberde, "Almanlar, Türkiye’deki tatilin keyfini çıkarıyor. Çünkü tatil yerleri kriz bölgesine çok uzak" denildi. Bazı Alman turistlerin, "Türkiye’de kendimi Almanya’da olduğundan daha güvende hissediyorum" dediği belirtildi. 
     


YAŞAM 



















</TEXT>
</DOC>
