<DOC>
<DOCNO> 139687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/28/son/soneko29.html </URL>
<DATE> 2003/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Tüzmen Irak'a gıda programı içindeki sevkiyatlar sürüyor 
</HEADLINE>
<TEXT>

     Devlet Bakanı Kürşad Tüzmen, şu anda Irak'a petrol karşılığı gıda programı içindeki sevkiyatlara herhangi bir aksama olmadan devam edildiğini söyledi. 
     Bakan Tüzmen, bugün başlayacak olan ve 4 gün sürecek Sudan gezisi öncesi düzenlediği basın toplantısında, gazetecilerin Irak ile ilgili sorularını yanıtladı. 
     Bakan Tüzmen, gazetecilerin, Irak'a yapılan ihracat bağlantıları konusundaki sorusuna karşılık, Irak'daki akreditifi açılmış sevkiyatlarda ihracatçıların, BM kapsamında ihracat yaptıkları için, herhangi bir sıkıntı ile karşılacaklarını zannetmediğini bildirdi. Bakan Tüzmen, ihracat sürerken istenmeyen gelişmeler olursa, istenilen sürecin dışında gelişmeler olursa, buna yönelik olarak hazırlık çalışmalarının bulunduğunu da belirtti. 
     
     ABD İLE OLAN GÖRÜŞMELER 
     Bakan Tüzmen, gazetecilerin, ''ABD ile yapılan görüşmelerde nitelikli sanayi bölgeleri açısından son nokta kondu mu '' ve ''bu bölgelerdeki üretim konusunda anlaşma oldu mu '' şeklindeku sorularını da şöyle yanıtladı 
     ''Şu aşamada biz açıkçası, sadece prensipler konusunda görüşmelerde bulunduk. Esas bizim için önemli olan prensiplerdi. Özellikle yabancı basında bir pazarlık, sadece parasal değerlere indirgeme şeklinde açıklamalar oluyor. Türkiye sadece bu işte prensiplerini tartışıyor ve bu çerçevede hareket ediyor. Dolayısı ile şu an görüşmeler devam ediyor. 
     Endüstri bölgeleriyle ilgili çalışmaları arkadaşlarımız yaptı. Biz, dış ticaretle ilgili bütün görüşlerimizi bir paket olarak ilgili arkadaşlara verdik. O konudaki görüşmeler devam ediyor ve tamamlandığında size açıklama gelecektir. Türkiye milli menfaatleri neyi gerektiriyorsa onu yapmaya gayret ediyor. şu anda daha bu süreç devam ediyor.'' Bakan Tüzmen, Kuzey Irak'tan petrol sevkiyatının durdurulduğu, bunun bir ambargo anlamına gelip-gelmediğinin sorulması üzerine de, ''hayır. O şekilde açıklama yanlış olur. Şu anda değerlendirmeler var, tabii ki Türkiye milli menfaati neyi gerektiyorsa o konuda hareket tarzını belirliyor'' dedi. 
     
     TÜRKİYE'NİN İHRACATI NASIL ETKİLENECEK 
     Gazetecilerin, ''ABD'nin Irak'a müdahalesi durumunda Türkiye'nin ihracatı nasıl etkilenecek'' şeklindeki sorusunu da Bakan Tüzmen, şöyle yanıtladı 
     ''Irak konusundaki görüşlerimi defalarca anlattım. Her şeyi tablolarla açıkladım. Dolayısıyla dönüp dolaşıp, yine aynı konuya geliyorsunuz.. Bakın, sadece bu gündeme kitlenmeyin..bunu hep beraber yapmamız lazım. Bir kere bu psikolojiden çıkmamız lazım. Çünkü dışarıda, dünyada hayat devam ediyor. Bizim vaktimizi boşa harcamamamız lazım. 
     Krizler olabilir, Türkiye geçmişte de benzeri krizleri hep yaşadı. Bu coğrafyada yaşamanın bir bedeli var. Bizim tutturduğumuz hedefler, yine kriz ortamında olduğu için, ihracatçının özverisi ile yine bu pazarlara doğru devam ediyoruz. Sadece bu hadiseye odaklanmayın..Buna benzer önümüzde çok daha zor karar süreçleri gelecektir. Sadece bu hadise ile ilgili değil..Sadece Irak değil daha sonra göreceksiniz Kıbrıs gelecek, diğerleri gelecek, arka arkaya ...Dolayısıyla soğuk kanlı şekilde ülkemizin milli menfaatleri neyi gerektiyorsa onu yapmamız lazım. Zaten şu ana kadar yapılan çalışmalar da buradan kaynaklanıyor. Herkesin ortaklaşa almaya çalıştığı kararlar doğrultusunda hareket etmesi, bu gereklilikten kaynaklanıyor.'' 
     





</TEXT>
</DOC>
