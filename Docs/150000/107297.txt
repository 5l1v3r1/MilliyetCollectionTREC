<DOC>
<DOCNO> 107297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/13/guncel/agun.html </URL>
<DATE> 2002/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İki anneli bebek 
</HEADLINE>
<TEXT>

İşte yeni yöntem Önce bağış yapan kadından alınacak yumurtanın genleri ayıklanacak. Sonra yumurtaya doğuracak anne adayının genleri konulacak 
     SEMRA KARDEŞOĞLU İstanbul 

     Alman Hastanesi Tüp Bebek Merkezi laboratuvarının yöneticisi Dr. Levent Karagenç, bugün tüp bebek uzmanlarının üzerinde çalıştığı en önemli konulardan birinin, "iki anneli bebek" olarak kamuoyuna yansıyan yöntem olduğunu söyledi. Bu yöntemin uygulanması ile yumurta bağışı alan annenin doğuracağı çocuk da genetik olarak kendine benzeyebilecek. 
     Yöntemin şu anda, hayvanlar üzerinde deneme aşamasında olduğunu belirten Dr. Karagenç, yöntemin özelliklerini şöyle anlattı 
     
     Gerçek anneye benzeyecek 
     "Bu yöntemle henüz bir bebek dünyaya gelmedi. Yurt dışında yumurta üretmeyen kadınlara yönelik olarak ya yumurta bankalarından yararlanılıyor ya da kiralık anne uygulaması yapılıyor. Ancak yeni yöntemde, çocuğun daha fazla doğuran anneye ait olması için, başka bir kadının bağışladığı yumurtada genetik özellikler ayıklanıyor. Onun yerine doğuracak anne adayının genetik özellikleri alınıyor. Elde edilen yumurta baba adayının spermi ile birleştirilerek anneye transfer ediliyor. Bu şekilde doğacak çocuğun genetik yolla geçen özellikleri, yumurtasını bağışlayan kadına değil, doğuracak anneye benziyor." 
     
Embriyo 5 günde nakledilecek      Dr. Levent Karagenç, dünyada tüp bebek alanındaki çalışmaların amacının başarı yüzdesini yükseltmek olduğunu belirterek şunları söyledi 
     "Başarının yükseltilmesindeki en önemli etkenlerden biri, yumurta ve spermin bir araya geldikten sonra döllendiği ve üç gün kaldığı kültür ortamının güçlendirilmesi. Embriyonun üç günlükken değil, beş günlükken anneye nakledilmesi sağlanmaya çalışılıyor. Laboratuvar koşullarını iyileştirip dışarıda embriyonun beş gün kalmasını sağlar, transferi böyle gerçekleştirirsek annede embriyonun tutunma gücünü arttırmış olacağız." 
     Ostrojen hormonunun etkisi konusundaki çalışmaları da geliştirdiklerini kaydeden Karagenç, "Bu hormonun yüksek olduğu durumda bebeğin tutunması güçleşiyor. Tüm bu deneyleri öncelikle fareler üzerinde yaptık" dedi. 
     
Seattle’daki kongreyi Dr. Karagenç sunacak      Embriyolog Dr. Levent Karagenç, ABD’de, tüp bebekteki başarı oranını artırmanın yollarını araştırdı. Colorado’daki merkezde tüp bebek çalışmalarıyla tanınan Dr. David Gardner’la gerçekleştirdiği "Bir büyüme faktörünün embriyonun gelişimi üzerindeki etkileri" adlı çalışma, önümüzdeki hafta Seattle’da düzenlenecek kongreye sunulacak. 
     



 GÜNCEL 



















</TEXT>
</DOC>
