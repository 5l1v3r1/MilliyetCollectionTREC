<DOC>
<DOCNO> 142993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/16/son/sondun14.html </URL>
<DATE> 2003/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
''Gizemli zatürree'' için küresel alarm verildi... 
</HEADLINE>
<TEXT>

     Dünya Sağlık Örgütü'nün WHO salgın uyarısı yaptığı gizemli zatürree tipi SARS sendromundan ölenlerin sayısı 9'a yükselirken, hastalığa yakalananların sayısı 100'ü aştı. 
     Merkezi Cenevre'de bulunan WHO'nun sözcüsü, Şubat ayında ilk kez Çin'de saptanan, zatürree özelliği gösteren, ancak kökeni henüz anlaşılamayan Akut Solunum Yetersizliği SARS adlı hastalıktan şu ana kadar 2'si Hong Kong'dan Kanada'ya gelenler olmak üzere dünya genelinde 9 kişinin öldüğünü açıkladı. 
     WHO Genel Direktörü Gro Harlem Brundtland, yayınladığı yazılı açıklamada, ''Bu sendrom, SARS, şu anda yaygın bir sağlık tehdididir'' dedi. 
     Grip sendromu göstererek başlayan ve hızla zatürreeye çeviren SARS'a baş ağrısı, iştahsızlık, sersemlik ve ishal gibi rahatsızlıkların eşlik edebildiği belirtiliyor. WHO, hastalığın seyahatlerle yayıldığına inanıyor. 
     Hong Kong ve Vietnam'da çoğu sağlık görevlisi olmak üzere onlarca kişinin bu hastalığa yakalandığı, hastalığın Singapur ve Tayland'da da hızla yayıldığı belirtiliyor. 
     Yetkililer, Hong Kong ve Tayland'da bugün 6 yeni vaka daha saptandığını, Endonezya'dan da benzer haberler geldiğini açıkladı. 
     Singapur-New York seferini yapan bir uçakta yolcular arasında bulunan ve SARS sendromuna yakalanan hastaları tedavi eden Singapurlu bir doktorun da bu hastalığa yakalanması üzerine, uçaktaki 155 kişi, Frankfurt'ta karantinaya alındı. Karısıyla birlikte karantinada tutulan 32 yaşındaki Singapurlu doktorun hastalanması, Avrupa'da bu hastalığın görüldüğü ilk vaka oldu. 
     ABD'de ise henüz SARS sendromuna rastlanmazsa da, Hastalıkları Önleme ve Kontrol Merkezi CDC , konuyla ilgili bir birim oluşturdu, New York'ta da sağlık yetkilileri alarma geçti. 
     Çin'in güneyinde Şubat ayında 305 kişiye zatürree teşhisi konulduğu, bu kişilerden 5'inin öldüğü belirtilirken, yetkililer bu vakaların SARS sendromuyla bağlantısı olduğunu düşünmüyor. 

     
</TEXT>
</DOC>
