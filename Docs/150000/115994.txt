<DOC>
<DOCNO> 115994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/30/son/sonspo22.html </URL>
<DATE> 2002/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de yeni antrenör olayı... 
</HEADLINE>
<TEXT>

     Fenerbahçe Kulübü Yönetim Kurulu, Engin Fırat'ın, Futbol Federasyonu'nun talimatları gereği antrenörlük görevine getirildiğini bildirdi. Yönetim, Teknik Direktör Werner Lorant'ın, Antrenör Oğuz Çetin'i istemediği için ısrarla Engin Fırat üzerinde durduğu şeklindeki eleştiriler ve çeşitli yorumlar üzerine, kulübün resmi internet sitesinde bir açıklama yaptı. 
     Açıklamada, Futbol Federasyonu talimatları gereği profesyonel futbol takımlarında iki yardımcı antrenör bulundurma zorunluluğu olduğu belirtilerek, ''Antrenör Engin Fırat bu doğrultuda göreve getirilmiştir'' denildi. 
     Sitede, Futbol Federasyonu Genel Sekreteri Aydın Torunoğlu imzasıyla 25 Eylül'de kulübe gönderilen uyarı yazısına da yer verildi. Yazıda, Fenerbahçe'nin iki yardımcı antrenör bulundurma zorunluluğunu yerine getirmediği hatırlatılarak, bir hafta içinde bir antrenörle sözleşme imzalanarak Federasyona tescil ettirilmesi isteniyor. İhlalin devamı halinde ise para cezası, puan silme, küme düşürme ve kulübün tescilinin iptali gibi cezaların verileceği uyarısında bulunuluyor. 
     Öte yandan, Fenerbahçeli kaleci Rüştü Reçber, yaşamını konu alan ''Tuana'nın Babası Rüştü'' adlı kitabın imza gününe katılacak. 
     Rüştü, kitabın yazarı gazeteci Haşim Şahin ile birlikte 1 Kasım Cuma günü TÜYAP'daki kitap fuarında saat 14.00-17.00 arasında düzenlenecek imza gününde sevenleriyle buluşacak. 
     





</TEXT>
</DOC>
