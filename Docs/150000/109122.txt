<DOC>
<DOCNO> 109122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/23/son/soneko04.html </URL>
<DATE> 2002/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa'nın haftalık beklentileri... 
</HEADLINE>
<TEXT>

     Borsa'nın, bu haftada da siyasi gelişmelere endeksli hareket etmesi bekleniyor. 
     Şekeryatırım Menkul Değerler Kurumsal Finansman ve Araştırma Müdür Yardımcısı Aslı Yüksel, geçen hafta Irak'ın Birleşmiş Milletler Silah Denetçilerine koşulsuz kapılarını açması, küskünler hareketinin gündemden düşmesi ve fiyatlara tüm olumsuzlukların dahil edilmiş olmasının, endeksin desteğini güçlendiren önemli gelişmeler olduğunu kaydetti. 
     Yüksel, ''ancak hala devam eden siyasi belirsizlik, alıcı ve satıcıların isteksiz kalmasına neden oldu'' dedi. 
     Geçen hafta boyunca işlem hacminin 200 trilyon lira üzerine çıkamadığını ve fiyat hareketinin 400 puanlık bir marjda sıkışık seyir izlediğini hatırlatan Yüksel, şunları kaydetti 
     ''Endekste sert bir yön tayinine yaklaştığımızı görüyoruz. Ancak hala yüksek olan piyasa riski 9,100-9,000 desteğinin kırılmasıyla ikili dip formasyonunun hedefi olan 8,500-8,750 aralığına kadar geri çekilmeyi beraberinde getirebileceğinden, güçlü alım önerisi veremiyoruz.'' Yukarı hareketlerde hacim desteğinin olup olmadığının dikkatle takip edilmesi gerektiğini aktaran Aslı Yüksel, destek noktalarının 9,300-9,000-8,750-8,500, direnç noktalarının ise 9,500-9.750-10,500 olduğunu kaydetti. 
     





</TEXT>
</DOC>
