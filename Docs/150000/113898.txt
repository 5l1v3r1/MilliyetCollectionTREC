<DOC>
<DOCNO> 113898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/19/son/soneko15.html </URL>
<DATE> 2002/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet Bakanı Kocabatmaz, Amasya'da... 
</HEADLINE>
<TEXT>

     Köy Hizmetleri ve GAP'dan sorumlu Devlet Bakanı Mehmet Kocabatmaz, ''Köy-Kent projelerini biz olmasak da gelen hükümetler devam ettirmek zorunda'' dedi. 
     Bakanlığıyla ilgili incelemelerde bulunmak ve açılışlara katılmak üzere Amasya'ya gelen Bakan Kocabatmaz, Amasya Valisi Hüseyin Poroy'u makamında ziyeret ederek ilin sorunları hakkında bilgi aldı. 
     Daha sonra DSP İl Başkanlığı'na giderek burada bir süre partililerle görüşen Mehmet Kocabatmaz, oradan da yapımı tamamlanan Yeşilören Göleti'nin açılışına katıldı. 
     Kocabatmaz, burada yaptığı açıklamalarda, Köy Hizmetleri olarak köylerin kalkınmasına yönelik çok sayıda proje üstünde çalışıldığını ifade ederek, bu anlamda Köy-Kent projelerine ağırlık verildiğini söyledi. 
     Köy-Kent projelerinin başarısının yöre insanının geleceğini doğrudan etkileyeceğini belirten Kocabatmaz, şunları kaydetti 
     ''Köy-Kent projelerini biz olmasak da gelen hükümetler devam ettirmek zorunda. Çünkü Dünya Bankası da bu projelerin gelişmiş bir proje olduğunu kabul etti ve destek veriyor. Halen elemizde 250'ye yakın Köy-Kent projesi mevcut. Bunlardan 27'si Dünya Bankası ile yapılan sözleşme gereği başlatılmıştır. Köy-Kent projelerinin altyapıları Köy Hizmetleri'nin genel bütçesinde değerlendirilmekte ve devletin genel politikası içinde yer almaktadır.'' Hayvancılığın çeşitli nedenlerle ihmal edildiği görüşünü de savunan Kocabatmaz, ''Hayvancılık projelerimizle ilgili destekleme yapacağız. Tarım ve hayvancılık ülkemizin kalkınmasında en önemli faktörler haline gelecektir'' diye konuştu. 
     Açlış sırasında Amasya Valisi Hüseyin Poroy, yapılan çalışmalar nedeniyle köy muhtarları adına Bakan Kocabatmaz'a bir plaket sundu. 
     Devlet Bakanı Mehmet Kocabatmaz, incelemelerinin ardından Amasya'dan ayrıldı. 
     
     YEŞİLÖREN GÖLETİ 
     Bakan Kocabatmaz tarafından açılışı yapılan Yeşilören sulama göleti ve kanalları yaklaşık 2 trilyon liraya maloldu. 
     11 kilometrelik derivasyon kanalı ile Solhan Çayı'ndan beslenecek gölet, 6.5 milyon metreküp su hacmine sahip ve Yeşilören, Yenice, Sarıbuğday ve Çatalkaya köylerinin içinde yer aldığı 1200 hektarlık tarım alanının sulamasına hizmet verecek. 
     





</TEXT>
</DOC>
