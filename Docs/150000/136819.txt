<DOC>
<DOCNO> 136819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/15/dunya/adun.html </URL>
<DATE> 2003/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam’a başka şans yok 
</HEADLINE>
<TEXT>

BM silah denetçileri Blix ve Baradey’in ardından Güvenlik Konseyi’nde konuşan ABD Dışişleri Bakanı Powell Saddam ulaslararası toplumu kandırıyor’ diyerek denetimlerin sonsuza kadar süremeyeceğini vurguladı. ABD ve İngiltere, önümüzdeki hafta Konsey’e Irak’a karşı güç kullanımını öngören yeni bir karar tasarısı sunuyor 
     SEMA EMİROĞLU New York BM 

     BM Silah Denetin Komisyonu UNMOVIC Başkanı Hans Blix ve Uluslararası Atom Enerjisi Ajansı IAEA Başkanı Muhammed El Baradey’in dün BM Güvenlik Konseyi’ne verdikleri Irak brifingi, Konsey’in daimi üyelerinin olası Irak savaşı konusundaki tutumlarını değiştirmezken, toplantıya katılan ABD Dışişleri Bakanı Colin Powell, Irak’ı uluslararası toplumu kandırmak için kurnazca oyunlara başvurmakla suçladı ve yaptığı konuşmada, ülkesinin Saddam rejimine yeni bir şans tanımayacağı mesajını verdi. 
     Blix ve Baradey’in değerlendirmelerini ilk elden dinlemek üzere yeniden New York’a gelen ve Konsey toplantısına katılan Powell, Irak’ın, "kendisinden beklenen işbirliği düzeyini" göstermediğini bildirdi ve Bağdat’ı, "h l denetçileri ve uluslararası toplumu kandırmak için kurnazca oyunlara başvurmakla" suçladı. 
     
     Bağdat h l direniyor 
     ABD Dışişleri Bakanı, "Güvenlik Konseyi’nin denetim sürecinin sonsuza kadar devamına izin veremeyeceğini de belirterek, "Konsey, kısa bir süre içinde Irak’tan BM kararlarını ihlal etmesinin ciddi sonuçlarına katlanmasını isteyip istemeyeceğini dikkate almak zorundadır" dedi. Diplomatik kaynaklar, "ciddi sonuçlara katlanma" ifadesinin diplomaside savaş anlamına gelen "kod" sözcük olduğuna dikkat çektiler. 
     "Irak üzerinde baskı yapmaya ve güç koymaya devam etmek zorundayız. Kuvvet kullanma tehdidinin ortadan kalkmadığından emin olmalıyız" diyen Powell, Irak’ın denetimin özüyle ilgili değil, sadece süreciyle işbirliği yaptığını ve gönüllü biçimde silahlardan arınmamakta direndiğini de vurguladı. "Mesele daha fazla denetim değil, silahsızlanmaktır. Denetim bunun için sadece bir araçtır diyen Powell, Irak’ın denetçilerle öze ilişkin konularda, "tam, aktif ve süratli işbirliği" yapmadığını vurguladı. 
     ABD’nin, İngiltere ile birlikte önümüzdeki hafta Konsey’e Irak’ın BM kararlarının "maddi ihlali" içinde olduğunu ve bunun ağır sonuçlarıyla karşı karşıya kalacağını ilan eden bir karar tasarısı sunmayı planladığı öğrenildi. 
     
     Konsey’de alkış 
     Konsey’de veto yetkisi bulunan ve Rusya Dışişleri Bakanı İgor İvanov tarafından desteklenen Fransa Dışişleri Bakanı Dominique De Villepin ise, Blix ve El Baradey’in raporlarının, Irak’ta denetimlerin sonuç vermekte olduğunu gösterdiğini bildirdi ve bu denetimlerin artarak devam etmesini istedi. Konuşması alkışlarla karşılanan De Villepin, kuvvet kullanmaya son çare olarak başvurulmasını kabul ettiklerini, ancak şu aşamada bunu haklı gösterecek neden bulunmadığını bildirdi ve Konsey üyelerini 14 Mart’ta yeniden dışişleri bakanları düzeyinde toplanmaya çağırdı. 
     
Saddam’dan kimyasal yasağı      Irak Devlet Başkanı Saddam Hüseyin’in kitle imha silahlarının üretimi ve ticaretini yasakladı. Saddam Hüseyin’in Irak’ın silahsızlanmasıyla ilgili BM Güvenlik Konseyi toplantısına saatler kala, bir kararname yayınlayarak, kitle imha silahlarının üretimi ve ticaretini yasakladığı belirtildi. BM, 1991’de Irak’ın silahsızlanma sürecinin başlangıcından beri, bu ülkeye kitle imha silahlarının üretimini ve geliştirilmesini yasaklayan bir yasa çıkarması için baskı yapıyordu. 
     



 DÜNYA 













</TEXT>
</DOC>
