<DOC>
<DOCNO> 117670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/08/ekonomi/eko06.html </URL>
<DATE> 2002/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İşten çıkarma yerine personel reformu’ 
</HEADLINE>
<TEXT>

AKP’li Ali Coşkun, kamuda işten çıkarma yerine personel reformu düşündüklerini belirtti. Çalışma Bakanlığı için üç aday var 
     ATİLLA ÖZSEVER 

     Adalet ve Kalkınma Partisi’nin AKP ekonomiden sorumlu Genel Başkan Yardımcısı Ali Çoşkun, kamu kesiminde işten çıkarma yerine öncelikle bir personel reformu düşündüklerini söyledi. Ali Çoşkun, IMF’nin kamu kesimindeki atıl istihdamın üçte ikisinin Haziran 2003’e kadar tasfiyesi ile ilgili talebini şöyle değerlendirdi 
     "Yukarıdan talimatlarla memurların işten çıkarılmasını düşünmüyoruz. Biz öncelikle devletin yeniden yapılanması çerçevesinde bir personel reformu yapılmasından yanayız. Verimlilik, kalite ve liyakat ölçülerine göre bir personel reformu düşünüyoruz. Aynı zamanda bütün işlerin merkezi idare tarafından değil yerel yönetimler tarafından da yürütülmesinden yanayız. Böylece kamunun yükü de azalmış olacaktır." 
     
     AKP’yi bekleyen sorunlar 
     AKP hükümetini asgari ücret ile SSK ve Bağ - Kur emekli aylıklarına yapılacak iyileştirme zammının yanısıra bekleyen diğer konular da şöyle Kamuda 400 bin işçiyi ilgilendiren toplu sözleşmeler, İş Kanunu’nda kıdem tazminatı ve esnekliği içeren değişiklikler, Anayasa Mahkemesi’nin iptal kararı doğrultusunda 28 Aralık 2002 tarihine kadar zorunlu tasarrufla ilgili yasal değişiklik, halen yasası çıkmayan İŞKUR Kanunu. 
     Öte yandan Çalışma ve Sosyal Güvenlik Bakanlığı için üç kişinin ismi geçiyor. Bingöl Milletvekili Mahfuz Güler, Manisa Milletvekili Hüseyin Tanrıverdi ve Çorum Milletvekili Agah Kafkas. Daha önce SSK Genel Müdür Yardımcılığı yapan Mahfuz Güler, geçen dönem Fazilet Partisi ve AKP milletvekili oldu. Güler, emeklilik yaşının yükseltilmesiyle ilgili yasanın iptali için Anayasa Mahkemesi’ne başvuruda rol oynadı. Hüseyin Tanrıverdi Hak - İş Genel Başkan Yardımcısı, Agah Kafkas da Hak - İş’in Genel Mali Sekreteri olarak görev yaptı. 
     
     



 EKONOMİ 


















</TEXT>
</DOC>
