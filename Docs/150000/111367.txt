<DOC>
<DOCNO> 111367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/05/son/sontur22.html </URL>
<DATE> 2002/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğretmenler, Dünya Öğretmenler Günü'nde eylem yaptı... 
</HEADLINE>
<TEXT>

     Eğitim-Sen'e üye öğretmenler ''5 Ekim Dünya Öğretmenler Günü''nde, sendika üyelerinin baskı gördüğü iddiasıyla yurt genelinde eylem yaptılar. 
     Eskişehir Şube Sekreteri İsmail Polat, Anadolu Üniversitesi Eczacılık Fakültesi girişinde, sendikaya üye eğitimcilerin katılımıyla yaptığı açıklamada, Türkiye'de öğretmen ve üniversite öğretim üyelerinin 13 yıldır sendikal mücadele verdiklerini anlatarak, bu sürede birçok eğitim çalışanının hak ihlallerine maruz kaldığını savundu. 
     
     ADANA, KAYSERİ 
     Abidin Dino Parkı'nda oturma eylemi yapan Eğitim-Sen Adana Şubesi üyesi öğretmenler adına konuşan Şube Sekreteri Hakkı Tekin, 102 eğitim emekçisinin sendikal etkinlikler nedeniyle hukuka aykırı uygulamalara maruz kaldığını belirterek, konunun muhataplarının gerekli hassasiyeti göstermemesi nedeniyle oturma eylemini başlattıklarını kaydetti. 
     Eğitim-Sen Kayseri Şube Sekreteri Yılmaz Karaca da Milli Eğitim Müdürlüğü bahçesinde yaptığı açıklamada, 13 yıldır sürdürdükleri sendikal mücadele sürecinde ''baskılara, cezalara, sürgünlere ve meslekten ihraçlara'' maruz kaldıklarını savundu. 
     
     SAMSUN, BURSA 
     Eğitim-Sen Samsun Şube Sekreteri Serap Öztürk, Öğretmenevi önünde yaptığı basın açıklamasında, ''Bir günle sınırlı olarak hatırlanan ve ondan sonra unutulan çocuklarımız, gençlerimiz, annelerimiz gibi 5 Ekim'de hatırlanmayı ve sonra unutulmayı değil, toplumsal saygınlık, insanca yaşayacak bir ücret, sağlıklı çalışma koşullarına uygun okullar, nitelikli ve kamusal eğitim istiyoruz'' dedi. 
     Grup, daha sonra Ankara'da eyleme katılan arkadaşlarına destek vermek amacıyla oturma eylemi başlattı. Eylemin yasal olmadığını belirten güvenlik güçlerinin uyarılarına rağmen bir süre eylemden vazgeçmeyen grup daha sonra çevik kuvvet ekiplerinin gelmesiyle dağıldı. 
     5 Ekim Dünya Öğretmenler Günü dolayısıyla Santral Garaj BursaRay İstasyonu önündeki meydanda toplanan Eğitim-Sen Bursa Şubesi yöneticileri ve bir grup öğretmen, basın açıklaması yaptılar. 
     Eğitim-Sen Bursa Şube Sekreteri Hasan Özaydın, son bir yıl içinde Eğitim-Sen yöneticisi ve üyesi olan 102 kişinin sürgün edildiğini savunarak, sürgünlere ve cezalara artık bir son verilmesi gerektiğini belirtti. Basın açıklamasının ardından İl Milli Eğitim Müdürlüğü'ne kadar yürüyen topluluk, burada, Ankara'daki eyleme destek amacıyla oturma eylemi başlattı. 
     Tunceli'de Milli Eğitim Müdürlüğü binası önüne toplanan Eğitim-Sen üyeleri adına basın açıklamasını okuyan Eğitim-Sen Tunceli Şube Sekreteri Yılmaz Taş, bölgede uygulandığını öne sürdüğü öğretmen sürgünlerin durdurulmasını istedi. Öğretmenlerin ücretlerinin de düzeltilmesi gerektiğini kaydeden Taş, emekten gelen hakların alınması için mücadeleye devam edeceklerini söyledi. 
     
     ZONGULDAK, ÇANKIRI 
     Eğitim-Sen Zonguldak Şube Başkanı Mehmet Dalgıç, Madenci Anıtı'nda yaptığı yazılı açıklamasında, eğitim emekçilerinin üzerinde uygulanan baskıların durdurulması için gerek ulusal gerekse de uluslararası düzeyde girişimleri olacağını söyledi. 
     Eğitim Enternasyonali'nin Brüksel'de yapılan bölge komitesi toplantısına konuyu gündeme getirdiklerini ve dayanışma çağrısında bulunduklarını anlatan Dalgıç, ''Soruşturma, sürgün, meslekten ihraç kıskacında tutulan, sindirilmeye, susturulmaya çalışılan eğitim emekçilerinin sesini tüm Türkiye'ye duyurmak kamuoyunun dikkatini yaşadığımız sorunlara çekmek amacıyla bir dizi eylem gerçekleştirdik. 17 Ekim günü tüm eğitim emekçileri, insanca yaşayamadıkları için hastalanacaktır, sevk alacaktır. O gün hizmet üretmeyecektir'' dedi. 
     Öte yandan Eğitim-Sen Çankırı Şubesi Dünya Öğretmenler Günü dolayısıyla Anıt Alanına çelenk koydular. Saygı duruşu ve İstiklal Marşı'nın okunmasıyla başlayan törende Şube Basın Yayın Sekreteri Nazan Çetinkaya, 5 Ekimleri buruk gerçekleştirdiklerini belirterek, ''Cumhuriyetin kurulmasından bu günlere kadar fedakarca çalışan öğretmenlerimiz, Atatürk'ün gerçek kurtarıcılar dediği irfan ordusu, unutulmuştur. İnsanca yaşamak ve yaşatmak amacıyla grevli toplu sözleşmeli sendika hakkımızı istiyoruz'' dedi. 
     





</TEXT>
</DOC>
