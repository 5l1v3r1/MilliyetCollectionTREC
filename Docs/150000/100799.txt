<DOC>
<DOCNO> 100799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/08/son/sonspo20.html </URL>
<DATE> 2002/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Altay'ın teknik direktörü Miodrag Yesiç istifa etti 
</HEADLINE>
<TEXT>

     Birinci Süper Futbol Ligi ekiplerinden Altay'da, teknik direktör Miodrag Yesiç, görevinden istifa ettiğini açıkladı. 
     Miodrag Yesiç, siyah-beyazlı takıma istediği takviyelerin yapılmadığını söyledi. 
     Altay'ın kadrosunda bulunan tüm oyuncuların iyiniyetle çalıştığını ancak Birinci Süper Futbol Ligi'nde takımın tutunması için takviyenin zorunlu olduğunu kaydeden Yesiç, şunları söyledi 
     ''Takıma geçen yıl ligden düşmüş Aydınsporlu oyunculardan takviye yapmak istiyorlar. Örneğin Kürşat, gelecek vaat eden bir oyuncu olabilir ama yeterli değil. İstifam yönetimin toparlanması için ve gerekli takviyelerin yapılması için bir uyarı.'' Yönetim kurulu üyelerinin, teknik direktör Miodrag Yesiç'i ikna etmeye çalıştıkları öğrenilirken Yesiç, ''Kararımdan dönmeyeceğim'' diye konuştu. 
     Kulüp profesyonel futbol şubesi sorumlusu Saadettin Ünlü ise, ''Batroviç'in lisansının yetişmemesi Yesiç'in biraz canını sıkmış. Ben onu ikna etmek için uğraşacağım'' diye konuştu. 
     





</TEXT>
</DOC>
