<DOC>
<DOCNO> 144960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/24/son/sondun01.html </URL>
<DATE> 2003/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Oscar ödülleri sahiplerini buldu... İşte Oscar'lar... 
</HEADLINE>
<TEXT>

     Amerikan Sinema Bilimleri ve Sanatları Akademisi tarafından, bu yıl 75'incisi düzenlenen Oscar töreninde ödüller sahiplerini buldu. 
     Irak savaşı gölgesinde yapılan törende en iyi film ödülü, ''Chicago'' filmine verildi. 
     1968 yılından bu yana en iyi film ödülünü alan ilk müzikal olan ''Chicago'', aktris Catherine Zeta-Jones'a da en iyi yardımcı kadın oyuncu ödülünü getirdi. 
     Film, en iyi kostüm, en iyi sanat yönetmenliği, en iyi film yayıncılığı ve en iyi ses dallarında da ödül alarak, bu yılki Oscar törenlerine damgasını vurdu. 
     Ödül alması sürpriz olarak gösterilen ''The Pianist'' filmi, Roman Polanski'ye, en iyi yönetmen ödülünü kazandırırken, filmde, II. Dünya Savaşı sırasında Nazilerden kaçan Polonyalı bir Yahudi müzisyeni oynayan Adrien Brody, en iyi erkek oyuncu ödülüne layık görüldü. 
     Brody, ödülü alırken yaptığı konuşmada, Irak'taki savaşa değinerek, ''Film aşamasındaki tecrübelerim, beni hüzünden ve savaşın insanları insanlıktan çıkarmasından korkmaya itti. Neye inanırsanız inanın, çabuk ve barış yoluyla bir çözüm için dua edelim'' dedi. 
     Küçük yaşta bir kızla cinsel ilişkiye girmekle suçlanmasının ardından 1978 yılında ABD'den kaçan Polanski, hakkındaki suçlamaları düşünerek, ödülünü almak için ödülünü almaya ABD'ye gelmedi. 
     Halen Fransa'da yaşayan 69 yaşındaki Polanski, Jack Nicholson'ın evinde, aktör dışarıdayken, 13 yaşındaki bir kızla cinsel ilişkiye girmekle suçlanıyor. 
     En iyi kadın oyuncu ödülünü de Salma Hayek, Diane Lane, Julianne Moore ve Renee Zellweger'ın arasından sıyrılan Nicole Kidman aldı. 
     Kidman, İngiliz yazar Virginia Woolf'u canlandırdığı ''The Hours'' filmindeki rolüyle ödüle layık görüldü. 
     Filmde, 1930'lu yıllarda intihara eğilimli kadın yazarı oynayan, Havai doğumlu olan ve Avustralya'da büyüyen 35 yaşındaki Kidman, üstün performansıyla kariyerinde ilk kez Oscar'la ödüllendirilmiş oldu. 
     En iyi belgesel film ödülü, yönetmenliğini Michael Moore'un yaptığı ''Bowling for Columbine'' adlı filme verildi. 
     Moore, ödülü alırken yaptığı konuşmada, ''Bu savaşa karşıyız, Bush utanmalısın'' dedi. Moore, ABD Başkanı George Bush'un, uydurma gerekçelerle kendilerini savaşa soktuğunu söyledi. 
     Törende ödül alan diğer sanatçılar şu şekilde sıralandı 
     En iyi yardımcı aktör Chris Cooper Adaptation . 
     En iyi yardımcı aktris Catherine Zeta-Jones Chicago . 
     En iyi uyarlanmış senaryo The Pianist . 
     Sanat yönetmenliği Chicago . 
     Film çekme sanatı Road to Perdition . 
     En iyi kostüm Chicago . 
     En iyi film yayıncılığı Chicago . 
     En iyi yabancı film Nowhere in Africa Almanya . 
     En iyi makyaj Frida . 
     En iyi ses Chicago . 
     En iyi ses efekti The Lord of the Rings The Two Towers . 
     En iyi görsel efekt The Lord of the Rings The Two Towers . 
     Onur ödülü Peter O'Toole . 
     

     
</TEXT>
</DOC>
