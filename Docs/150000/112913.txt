<DOC>
<DOCNO> 112913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/14/son/sonspo03.html </URL>
<DATE> 2002/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Ralli Şampiyonası'nın Türkiye ayağı 10 Temmuz'da 
</HEADLINE>
<TEXT>

     Otomobil sporlarının en önemli organizasyonlarından olan Dünya Ralli Şampiyonası'nın, Türkiye Rallisi adıyla düzenlenecek ayağı 10-13 Temmuz 2003 tarihleri arasında Antalya Kemer'de yapılacak. 
     Her yıl 14 ülkede, Ocak ayından başlayarak, Kasım ayına kadar süren Dünya Ralli Şampiyonası'nın bir ayağı olan Türkiye Ralli Şampiyonası, ilk kez gerçekleştirilecek. 
     Şampiyonaya Türkiye'nin yanı sıra Monaco, İsveç, Fransa, İspanya, Kıbrıs Rum Kesimi, Arjantin, Yunanistan, Almanya, Finlandiya, İtalya, Yeni Zelanda, Avustralya ve İngiltere de ev sahipliği yapıyor. 
     
     TOPRAK ''TÜRKİYE'NİN ÖNÜ AÇILACAK'' 
     Spordan Sorumlu Devlet Bakanı Erdoğan Toprak, Türkiye'nin Dünya Ralli Şampiyonası'na evsahipliği yaparak birçok konuda önünü açtığını söyledi. 
     Erdoğan Toprak, organizasyonla ilgili gerçekleştirilen ve Türkiye Otomobil ve Motorsporları Federasyonu TOMSFED Başkanı Mümtaz Tahincioğlu ile Antalya Valisi Ertuğrul Dokuzoğlu'nun da katıldığı basın toplantısında, şampiyonanın Türkiye'ye getirilmesiyle büyük kazançlar elde edileceğini kaydetti. Toprak, ''Bu sayede iş imkanı sağlanacak. Ayrıca uluslararası alanda sıkıntısı çekilen ülkenin tanıtımı da daha iyi yapılacak. Ülke turizminde ürünlerimizi çeşitlendirmemiz lazım. Bu tip spor organizasyonları ve başka aktiviteler buna imkan sağlayacak'' dedi. 
     TOMSFED'in şampiyonanın hazırlıkları konusunda daha iyi çalışması için gerekli her türlü desteği devlet olarak vereceklerini belirten Toprak, şöyle konuştu 
     ''Federasyonlara hareket serbestliği vermeliyiz. Bu ülkeyi başarıya götürecek bütün federasyonlara her türlü desteği vermeye hazırız. Ana hedefimiz federasyonlarla güçbirliğidir. TOMSFED şampiyona için sponsorluk sıkıntısı çekebilir. Bunu aşmak için de beraber çalışacağız.'' 
     
     TAHİNCİOĞLU ''HAZIRLIKLARA BAŞLADIK'' 
     TOMSFED Başkanı Mümtaz Tahincioğlu ise Dünya Ralli Şampiyonası'nı en iyi şekilde düzenlemek için hazırlıklara şimdiden başladıklarını bildirdi. 
     Tahincioğlu, Türkiye'nin bu organizasyona evsahipliği yapacak 14 ülkeden biri olduğunu vurgulayarak, ''Şampiyonanın Türkiye'ye katkıları fazla olacak. 2003 yılı hazırlıklarına da başladık. Organizasyon Türkiye Ralli Şampiyonası adı altında gerçekleştirilecek. Şampiyonaya 60 da yabancı ekip katılacak'' diye konuştu. 
     İyi bir ekip çalışmasıyla şampiyonanın bir ayağını da Türkiye'ye getirdiklerini kaydeden Tahincioğlu, şunları söyledi 
     ''Bunun için Dünya Motorsporları Konseyi'nde bize ait koltuğu da kullandık. Şampiyonanın yapılacağı parkurun tescil edilmesini sağlayacağız. Böylece bu parkurun yolu asfaltlanmayacak. Bu organizasyonu sürekli yapmak için ciddi bir bütçe hazırlamalıyız. Şu aşamada abartılmadan bu şampiyonayı düzenlemek için 1-1.5 milyon dolar gerekiyor.'' Antalya Valisi Ertuğrul Dokuzoğlu da bu tür büyük organizasyonların, uluslararası platforma çıkıldığı için desteklenmesi gerektiğini ifade etti. 
     





</TEXT>
</DOC>
