<DOC>
<DOCNO> 106963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/11/son/sondun23.html </URL>
<DATE> 2002/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak basını "ABD 11 Eylül'den ders almadı..." 
</HEADLINE>
<TEXT>

     Irak'ta yayımlanan gazeteler, 11 Eylül saldırılarıyla ilgili makalelerinde, ''Washington yönetiminin saldırılardan ders almadığını'' öne sürdü. 
     Irak hükümetinin yayın organı El Cumhuriye'nin bugünkü başyazısında, ''11 Eylül olaylarından ders almayan ABD'nin daha da kudurduğu'' yönünde ifadeler kullanıldı. 
     ABD'nin ''terörle mücadele'' adı altında ''dünyadaki en korkunç terör yöntemini kullandığı'' öne sürülen başyazıda, Washington'ın, Afganistan'a saldırılarından sonra bu kez Irak'a saldırmak için her gün tehditler savurduğu belirtildi. 
     İktidardaki Baas partisinin yayın organı El Tavra da ABD'nin 11 Eylül saldırılarından ''ders almadığını'' ve bu saldırıların ''Amerikalılar için sürpriz olmadığını'' yazdı. 
     Gazetenin başyazısında, Amerikan yönetiminin, ''bu saldırıları istismar ettiği ve dünyayı korkutmak için bahane olarak kullandığı'' öne sürüldü. 
     





</TEXT>
</DOC>
