<DOC>
<DOCNO> 127115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/26/son/sontur35.html </URL>
<DATE> 2002/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte, Alman Vakıfları duruşmasında savunmalar... 
</HEADLINE>
<TEXT>

     Alman vakıfları davasının ilk duruşması sona erdi. 
     Ankara 1 No'lu DGM'de görülen davanın öğleden sonraki oturumunda, tercüman aracılığıyla savunmasını yapan sanıklardan Konrad Adenauer Vakfı Türkiye Temsilcisi Wulf Schonbohm, casusluk faaliyeti yapmadıklarını, Türkiye'de ''stabil düzen'' taraftarı olduklarını söyledi. 
     İddiaların yersiz olduğunu öne süren Schonbohm, tüm vakıfların, Türkiye ile Almanya arasındaki ilişkilerin güçlendirilmesi amacıyla olumlu yönde faaliyet gösterdiğini savundu. Schonbohm, ''Biz iddianamenin tam aksine, Türkiye'de stabil bir düzenin taraftarıyız. Bunun olması için uğraşıyoruz'' dedi. Schonbohm, ''Türk adaletine güveniyor, beraat edeceğime inanıyorum'' diye konuştu. 
     
     ''BURASI İKİNCİ MEMLEKETİM'' 
     Schonbohm'un yardımcısı Dirk Tröndle de Türkçe yaptığı savunmasında, suçsuz olduğunu söyledi. Uzun yıllardır Türkiye'de yaşadığını, eşinin Türk olduğunu anlatan Tröndle, ''Burası benim ikinci memleketim. Benim iddianamede belirtilen suçlamalarla ilgili hiçbir çalışmam yok. Beraatimi istiyorum'' dedi. 
     Heinrich Böll Vakfı Türkiye Temsilcisi Figen Fatma Uğur da, casusluk faaliyeti içinde olduğu yönündeki suçlamalar karşısında vatandaş kimliğinin ihlal edildiğini ileri sürdü. Vakfın Türkiye temsilciliğinin yasal süreçten geçerek açıldığını ifade eden Uğur, kendilerinin Bergama'da altın çıkarılmasına karşı hiçbir faaliyette yer almadıklarını kaydetti. Uğur, vakıf merkezinin siyasi olarak Birlik 90 Yeşiller Partisi'ne yakın olduğunu, ancak idari ve mali olarak bağımsız olduğunu öne sürdü. 
     Frederich Ebert Vakfı Türkiye Temsilcisi Hans Schumaher ise savunmasında, Türkiye devleti aleyhine ittifak yapacak güçlerinin de böyle bir girişimlerinin de hiçbir zaman olmadığını söyledi. Vakfın bütün çalışmalarının ortada olduğunu, kanunlara karşı gelmediğini ileri süren Schumaher, suçlamaları reddederek, beraatini istedi. 
     Orient Enstitüsü Başkanı Claus Schönig, iddianamede anlatılan Orient Enstitüsü'nün Hamburg merkezli başka bir kuruluş olduğunu söyledi. Schönig, kendilerinin Türkiye'de Türkoloji çalışmaları yaptıklarını anlattı. 
     Schönig'in yardımcıları Astrid Menz ve Börte Sagaster de suçlamaları kabul etmediler ve beraatlerini talep ettiler. 
     Bergama'nın Ovacık köylülerini altın madenini işleten Eurogold firmasına karşı organize ettiği ileri sürülen eski FİAN örgütü Başkanı Petra Sauerland da iddiaların ''asılsız'' olduğunu söyledi ve savunmasını yazılı olarak verdi. 
     Eski İstanbul Barosu Başkanı Yücel Sayman ise savunmasında, sabah oturumundaki iddialarını tekrarladı. Alman vakıfları arasından sadece Heinrich Böll vakfının kendilerinin düzenlediği bazı seminerlere sponsor olduğunu anlatan Sayman, suçlamaların ciddi kuşku uyandıracak somut delillere dayanmadığını ileri sürdü. Sayman, ''Öyle güçlü ittifak kurmuşuz ki anadilde yayın yasası çıktı. Öyle güçlü ittifak kurmuşuz ki Danıştay, Bergama lehine karar verdi. Bu ittifak bunları yaptıysa, şimdi siz de beraat kararı verirseniz, siz de töhmet altında kalacaksınız'' diye konuştu. Sayman, yargılanmadan beraat talebini yineleyerek, kendisinin yerine yargı kararlarını uygulamayan siyasilerin yargılanması gerektiğini ifade etti. 
     
     ''CASUS DEĞİLİM...'' 
     Bergama köylülerinin temsilcisi Oktay Konyar da savunmasında, ilk başta topraklarında altın çıkarılacağı için sevindiklerini, ancak bilimsel raporların kendilerini gerçekle yüz yüze getirdiğini söyledi. Büyük bir hukuk mücadelesi verdiklerini, en büyük demokratik tepkilerden birine imza attıklarını belirten Konyar, ''Ben casus değil, bu ülkenin vatandaşıyım. Kurtuluş Savaşı yıllarında bu ülkenin efendisiydik, şimdi topraklarımızı korumak uğruna casuslukla suçlanıyoruz'' diye konuştu. 
     İzmir Barosu avukatlarından Senih Özay da savunmasını daha çok altın madeninin işletilmesine ilişkin hukuki sürece dayandırdı. Zaman zaman sert ifadeler kullanan Özay ve avukatlarıyla Mahkeme Başkanı Mehmet Orhan Karadeniz arasında savunma üslubu konusunda tartışmalar yaşandı. 
     Casusluk iddialarının soyut olduğunu savunan Özay, iddianameyi hazırlayan eski DGM Savcısı Nuh Mete Yüksel'e ifade verirken, cebindeki ses kayıt cihazıyla kayıt yaptığını, konuştuklarıyla iddianamede yer alan suçlamaların birbirini tutmadığını öne sürdü. Özay, Danıştay'ın, altın madeninin işletilmesine izin vermeyen kararının ardından, TÜBİTAK'ın siyasilerin etkisiyle olumlu rapor hazırladığını ve yasalara aykırı olarak yeniden işletme izni verildiğini iddia etti. 
     Alman sanıklar, sözlü ifadelerinin yanı sıra yazılı savunmalarını Almanca ve Türkçe olarak mahkemeye sundular. 
     
     ARA KARAR 
     Mahkeme Başkanı Karadeniz, duruşmaya katılan sanıkların savunmalarını tamamlanmasından sonra, dosyadaki delilleri tutanağa geçirdi. 
     Frederich Naumann Vakfı Türkiye Temsilcisi Wolfgang Sachsenröder'in avukatı, müvekkilinin hasta olduğuna ilişkin raporu mahkemeye sunarak, gelecek oturum hazır edeceklerini söyledi. 
     Sanık avukatlarının taleplerini ifade etmelerinin ardından Karadeniz, gelmeyen sanıkların, gelecek celse dinlenilmesine, savunmaları alınan sanıkların duruşmalardan vareste tutulmasına, savunma tanığı Hasan Gökparlar'ın ifadesinin alınması için Dikili Asliye Ceza Mahkemesi'ne talimat yazılmasına, Oktay Konyar'ın sabıka kaydına ilişkin mahkeme kararının istenmesine karar verildiğini belirterek, duruşmayı 30 Ocak 2003 tarihine erteledi. 
     
     ''İSTİKRAR ALMANYA'NIN YARARINA'' 
     Duruşma sonrasında gazetecilere açıklamalarda bulunan Schonbohm, mahkemede iddiaların yersiz olduğunu, tanımadığı insanlarla gizli ittifak oluşturmasının söz konusu olamayacağını ifade ettiğini söyledi. Schonbohm, Alman devletinin, Türkiye'deki kurum ve kuruluşlar aleyhine faaliyetlerde bulunduğu iddiasının da yersiz olduğunu açıkladığını belirterek, ''Türkiye'deki demokrasinin istikrarlı olması ve hukuk istikrarı Almanya'nın yararınadır. Bu nedenle bu iddia da yersizdir'' dedi. 
     İddianamede, aralarında Alman vakıf yöneticilerinin de bulunduğu 15 sanık hakkında, Türk Ceza Kanunu'nun TCK ''devletin emniyetine karşı gizli anlaşma'' başlığını taşıyan 171. maddesine göre 8'er yıldan 15'er yıla kadar ağır hapis isteniyor. 
     





</TEXT>
</DOC>
