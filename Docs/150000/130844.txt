<DOC>
<DOCNO> 130844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/14/son/sontur33.html </URL>
<DATE> 2003/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Başesgioğlu "SSK'da çalışan doktorlar potansiyel suçlu değildir" 
</HEADLINE>
<TEXT>

     Çalışma ve Sosyal Güvenlik Bakanı Murat Başesgioğlu, SSK'da başlatılan yolsuzluk operasyonunu desteklediklerini, ancak kurumda çalışan 8 bin 500 civarındaki doktorun potansiyel suçlu olarak gösterilmesini kabul edemeyeceklerini bildirdi. 
     Başesgioğlu, sosyal güvenlik kuruluşlarının tek çatı altında birleştirilmesine ilişkin işçi, işveren ve emekli kuruluşu temsilcilerine bilgi verme toplantısında, gazetecilerin SSK soruşturmasına ilişkin sorularını yanıtladı. 
     Bakanlığına bağlı kuruluşlardaki soruşturmalarla ilgili yargıya en geniş manada yardımı yapacaklarını daha önce ifade ettiklerini kaydeden Başesgioğlu, bunu da bizzat soruşturmayı yürüten savcıya söylediğini belirtti. 
     SSK'nın menfaatlerini korumanın başlıca görevleri olduğunu anlatan Başesgioğlu, Türkiye'nin bir hukuk devleti olduğuna dikkati çekerek, şunları söyledi 
     ''SSK'da çalışan 8 bin 500 civarındaki doktorumuzun potansiyel suçlu olarak görülmesini asla kabul edemeyiz. Çünkü bu doktorlar ve sağlık personeli, en olumsuz koşullarda kutsal bir görev yapıyorlar. İnsanların sağlığı ile ilgili büyük bir özveriyle hizmet yapıyorlar. Eğer bu kurumda hukuksuzluk yapan varsa, yolsuzluk yapan varsa elbette cezasını çekecektir. Ama bunun dışında tüm kurum çalışanlarının potansiyel suçlu gösterilmesi anlayışına karşıyız.'' Başesgioğlu, bir başka soru üzerine, SSK'da başlatılan operasyonun genişleme eğiliminde olduğunu vurgulayarak, amaçlarının soruşturmanın nereye kadar ulaşıyorsa oraya kadar gitmesi olduğunu söyledi. 
     





</TEXT>
</DOC>
