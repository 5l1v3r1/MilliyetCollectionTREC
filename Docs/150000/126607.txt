<DOC>
<DOCNO> 126607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/24/son/sonspo05.html </URL>
<DATE> 2002/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçeli futbolcular deplasmanda daha gergin... 
</HEADLINE>
<TEXT>

     Fenerbahçeli futbolcular, Birinci Süper Lig'de 2002-2003 sezonunun ilk bölümü geride kalırken, dış sahalarda oynadıkları maçlarda daha agresif bir görünüm sergilediler. 
     Ligin ilk bölümünde oynadığı 17 maçta toplam 38 kart gören sarı-lacivertli futbolcular, dış sahalarda yaptıkları maçları toplam 21 kartla tamamladılar. 
     Kendi sahalarında seyircisinin desteğiyle daha rahat bir oyun ortaya koyan, Fenerbahçeli futbolcular, ilk bölümde 35 sarı ve 3'de kırmızı olmak üzere 38 kartla ilk bölümü tamamladılar. 
     Takımda, Fatih 3 , Ortega 2 , Ogün ve Mustafa da 1 'er kez kart cezaları nedeniyle takımlarını yalnız bıraktılar. Fatih Malatyaspor, Elazığspor ve Samsunspor, Ortega Samsunspor ve Bursaspor, Mustafa İstanbulspor ve Ogün de Göztepe maçlarında takımdaki yerini alamadı. 
     Ligde bir maç eksiği bulunan Fenerbahçe, yaptığı 17 maçın 15'inde kart görürken, 2 lig maçında Göztepe ve Trabzonspor maçlarında kart görmedi. 
     
     EN ÇOK KART GALATASARAY VE TRABZONSPOR MAÇINDA 

     Sarı-lacivertli futbolcular, ligde en çok kartı Galatasaray ile oynadıkları tarihe geçen maçta ve Trabzonspor maçında gördüler. 
     Sarı-kırmızılı ekibi Kadıköy'de 6-0'lık skorla yenerek, ezeli rekabette tarihe geçecek bir başarıya imza atan Fenerbahçeli futbolcular, bu maçta 4'ü sarı, 1'i de kırmızı olmak üzere 5 kart gördüler. 
     Galatasaray maçında Ortega 58. dakikada gördüğü kırmızı kartla oyun dışında kalırken, Washington, Fatih, Serhat ve Yusuf da sarı kart aldılar. 
     Sarı-lacivertli ekip, ligin ilk maçında deplasmanda Trabzonspor ile yaptıkları zorlu mücadelede de Revivo, Ogün, Serhat, Fatih ve Johnson ile 5 sarı kart gördü. 
     
     EN HIRÇIN FATİH AKYEL 

     Fenerbahçe'nin, sezonun ilk bölümünde en hırçın futbolcusu savunmadaki Fatih Akyel oldu. 
     Sarı-lacivertli takım savunmasının vazgeçilmez ismi olan Fatih, 5 sarı ve 1 kırmızı kart görmenin yanı sıra, 3 maçta cezası nedeniyle takımdaki yerini alamadı. 
     Fenerbahçe'de hırçınlıkta Fatih Akyel'e en yakın isimler 3'er kartla Johnson, Steviç ve Ali Güneş oldu. 
     
     FUTBOLCULAR VE GÖRDÜKLERİ KARTLAR 

     Toplam 16 futbolcunun kart gördüğü Fenerbahçe'de, kart grafiği şöyle oluştu. 
     

FUTBOLCU SARI KIRMIZI CEZALI O. MAÇ FATİH AKYEL 5 1 3 ALİ GÜNEŞ 3 - - MİROSLAV STEVİÇ 3 - - SAMUEL JOHNSON 3 - - ARİEL ORTEGA 1 1 2 OGÜN TEMİZKANOĞLU 1 1 1 MUSTAFA DOĞAN 2 - 1 YUSUF ŞİMŞEK 2 - - S.C.WASHİNGTON 2 - - ÜMİT ÖZAT 2 - - SERHAT AKIN 2 - 1 HAİM REVİVO 2 - - CEYHUN ERİŞ 2 - - CEM KARACA 2 - - ABDULLAH ERCAN 2 - - HAKAN BAYRAKTAR 1 - - TOPLAM 35 3 7      Notlar 
1- Fenerbahçeli futbolcu Mustafa Doğan, Türkiye Kupası'nda Konyaspor ile yapılan maçta gördüğü kırmızı kart nedeniyle Diyarbakırspor maçında cezalı duruma düşmüştü. 
     2- Fenerbahçe, Kadıköy'de oynayacağı Bursaspor maçını saha kapatma cezası nedeniyle Ankara'da yaptı. 

     
</TEXT>
</DOC>
