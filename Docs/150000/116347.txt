<DOC>
<DOCNO> 116347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/01/son/sondun16.html </URL>
<DATE> 2002/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
The Guardian gazetesi "Türkiye'de AB umutları arttı" 
</HEADLINE>
<TEXT>

     İngiltere'de yayınlanan The Guardian gazetesi, Türkiye'de yapılacak genel seçim öncesinde AB'ye üyelik umutlarının da arttığını yazdı. 
     ABD'nin, seçim öncesinde AB'ye baskılarını artırdığı görüşünü savunan gazete, Washington'un Brüksel'e, ''Türkiye'nin insan hakları alanında yaptığı reformların mutlaka karşılığını görmesi gerektiğini'' bildirdiğini duyurdu. 
     AB'nin de, Türkiye'de Pazar günü yapılacak seçimlerin sonucu ne olursa olsun, üyelik görüşmelerine başlamak için tarih vermeye hazırlandığı belirtilen haberde, batılı diplomatların, Türkiye'de iktidara hangi parti gelirse gelsin, AB Kopenhag zirvesinde Ankara'ya tarih verileceğine inandıkları kaydedildi. 
     ''Kafasında Irak operasyonu planları bulunan ABD'nin Avrupalı ortaklarına Türkiye'nin stratejik önemini anlamaları için baskıyı sürdürdüğünü'' yazan gazete, batılı bir diplomatın, ''Türklerin daha kat edecekleri uzun bir mesafe var, ama şu ana kadar da müthiş bir mesafe kaydettiler, Atatürk'ten sonra ilk defa bu kadar büyük reformlara tanık olduk'' sözlerine yer verdi. 
     
     ''ÜYELİK GÖRÜŞMELERİ 2008'DE BAŞLAYABİLİR'' 
     Gazeteye göre, Brüksel kaynakları, Kopenhag zirvesinde Türkiye'nin reform sürecini 2003 veya 2004'te gözden geçirmek üzere bir tarih belirleneceğini, Romanya ve Bulgaristan'ın AB'ye katılmasından hemen sonra da, 2008'de Türkiye ile üyelik görüşmelerinin başlayabileceğini düşünüyorlar. 
     Türkiye'nin üyeliği konusunda yoğun kuşkuları bulunan Almanya'nın bile bu fikre yaklaştığını duyuran gazete, İspanya, İtalya ve Fransa'nın da bu görüşe yakın olduklarını hatırlattı. 
     Avusturya ve İsveç gibi bazı küçük ülkelerin hala endişeleri bulunduğunu kaydeden gazete, ''Ancak Türkiye 'talep eden taraf' konumunda, çünkü AB, Avrupa Ordusu'nun NATO olanaklarını kullanım konusundaki iznine her şeyden çok ihtiyaç duyuyor'' görüşünü savundu. 
     





</TEXT>
</DOC>
