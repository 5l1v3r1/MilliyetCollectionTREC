<DOC>
<DOCNO> 129008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/06/spor/spo03.html </URL>
<DATE> 2003/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
FATİH TERİM'İN İKİ GÖZ AĞRISI 
</HEADLINE>
<TEXT>
KEMAL SERVET 
Öncelikli olarak Gaziantepspor’un orta saha futbolcusu Kemal’de ısrar eden Aslan’ın hocası, Denizlisporlu oyuncuyla da defansı takviye etmek istiyor 
     ERHAN TELLİ 

     Antep’e rest çekti 
     YURT içinde de transfer çalışmalarını gizlice sürdüren Teknik Direktör Fatih Terim, orta alana Gaziantepsporlu Kemal ile savunmaya da Denizlisporlu Servet’i istiyor. Terim, Kemal’in transferine öncelik verirken, görüşmeleri bizzat kendisi sürdürüyor. Gaziantepspor’un Kemal ile birlikte Maxim’i de vermek istediği ve toplam 3 milyon dolar talep ettiği öğrenildi. Galatasaray’ın ise bu teklifi geri çevirdiği belirtildi. 
     
     2 milyon dolara tamam 
     ASLAN’IN diğer gizli hedefi Denizlisporlu Servet için de girişimler devam ediyor. Sarı - Kırmızılı yöneticiler, genç oyuncuyla ilgili temaslarını sıklaştırdı. Ancak Denizlispor’un UEFA Kupası’nda tur atlaması bu transferi güçleştirdi. Buna rağmen Sarı - Kırmızılılar, Denizlispor’a bonservis için 2 milyon dolar ödemeyi kabul etti. Galatasaray, Servet’i bu sezon olmazsa bile gelecek yıl mutlaka renklerine bağlamak istiyorlar. 
     
     Hooijdonk liste başı 
     ÖTE yandan golcü arayışını sürdüren Sarı - Kırmızılı teknik heyet bu bölgeye alacakları futbolcu için ellerinde bulunan adaylar arasında öncelik sırası yaptı. Buna göre Van Hooijdonk liste başı oldu. Hollandalı oyuncunun uyum süresinin daha çabuk olduğunu düşünen Terim’in listesinde ikinci sırayı Insua alıyor. Son sırada ise Gera var. Bu arada Silviera’nın da çok yüksek maliyetinin transferi zora soktuğu belirtiliyor. 
     
     Galatasaray’da ödeme günü 
     SON dönemde alacaklarının ödenmediği gerekçesiyle sıkıntı yaşayan Galatasaraylı futbolcular, İspanya kampı öncesinde paralandı. Oyuncularına moral vermek isteyen Sarı - Kırmızılı yönetim, transfer taksidi ve maç başı alacakları için takıma 1 milyon 160 bin dolarlık ödeme yaptı. Bu jest, futbolcuların motivasyonunu zirveye çıkardı. 
     
Florya’da çalıştılar İspanya’ya uçtular      CİM-BOM, İspanya kampı öncesinde son çalışmasını dün Florya’da yaptı. Sabah yapılan antrenmana Christian dışında kalan tüm oyuncular katıldı. Öğleden sonra da İspanya’ya hareket eden Sarı - Kırmızılılar, özel uçakla Malaga’ya uçtu. Cim - Bom buradan da Marbella’ya geçti. İspanya’da 10 gün kalacak olan Galatasaray kafilesi, daha sonra Mısır ve Antalya’da ikinci dönem çalışmalarına devam edecek. 
     
Pinto’nun blöfü      ÇALIŞMALARA gecikmeli olarak katılan Fabio Pinto’nun, 50 bin Euro karşılığında dönmeye ikna olduğu öğrenildi. Alacağının ödenmemesi durumunda gelmeyeceğini söyleyen futbolcunun parasını yatıran Sarı - Kırmızılı yönetim, Brezilyalı oyuncunun kampa gelmesini sağladı. Önceki gün yapılan çalışmalara katılmayan Sambacı’nın geç de olsa dönmesi yüreklere su serpti, idareciler yeni bir krizin çıkmasına engel oldu. 
     
Christian’ın başı belada      SÖZLEŞMESİ devam etmesine rağmen Galatasaray’ın kampına katılmayan Christian’ın başı belaya girdi. Sarı - Kırmızılılar’ın İstanbul’da yaptığı iki antrenmana da katılmadığının noterle tespit edilmesi, Brezilyalı’yı köşeye sıkıştırdı. Galatasaray’ın İspanya’da Christian’ın gelişini bir gün daha bekleyeceği, dönmemesi durumunda FIFA’ya şikayette bulunacağı ifade edildi. 
     
Terim bu kez ince eleyip sık dokudu      Simplicio garantisi 
     FATİH Terim bu kez ayağını yere sağlam bastı. Sezon başında yapılan transferlerden verim alamayan Galatasaray çalıştırıcısı, yaşadığı sıkıntıların tekrar yaşanmaması için bu kez işini garantiye aldı. Brezilyalı Simplicio’yu dedektif gibi araştıran Terim, aldığı olumlu raporlar sonucunda bu oyuncunun gelmesine izin verdi. Brezilyalı oyuncunun çok koşması ve gole yakın bir futbolcu olması Galatasaray’a gelmesindeki en büyük etken oldu. 
     
     Üç kez izlediler 
     SİMPLİCİO’YU, yardımcısı Ahmet Ceyhan’a tam üç kez izlettiren Terim, herbiri için ayrı ayrı rapor aldı. Orta alanın sağ kanadında oynayan bu oyuncunun kasetleri ise İstanbul’a gönderildi. Terim de birkaç kez sabaha kadar bu oyuncuyu izledi. Ayrıca Sao Paulo’nun önerdiği diğer iki isim de incelendi. Ancak Terim, Simplicio’da karar kıldı. Bu oyuncunun tam olarak Terim’in istediği adam olduğu belirlendi. Simplicio bugün İstanbul’a gelip imza atacak. 
     
Davala’dan yalanlama      İTALYAN basınında çıkan Ümit Davala’nın Torino’ya gideceği haberi, Sarı - Kırmızılı futbolcu tarafından yalanlandı. Sezon sonuna kadar Galatasaray formasını giyeceğini, hiçbir yere gitmeyeceğini açıklayan Davala, "Galatasaray’da yapacağım çok iş var. Bu kulüpte büyük mutluluklar yaşadım. Hocam ve yönetim beni göndermediği sürece ben Galatasaray’dayım. Huzursuz değilim. İkinci yarı kamp dönemi bizim için çok iyi geçecek" dedi. 
     



 SPOR 





















</TEXT>
</DOC>
