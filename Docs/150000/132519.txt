<DOC>
<DOCNO> 132519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/23/ekonomi/eko05.html </URL>
<DATE> 2003/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD ve Kanada’ya Türk Damat 
</HEADLINE>
<TEXT>

Amerika’nın önde gelen dağıtım şirketlerinden Report Collection ile anlaşma imzalayan Damat Tween’in ürünleri Kanada ve ABD’de 600 mağazada satılacak 
     ORHAN TEKEOĞLU New York 

     Damat Tween, Mavi Jeans ve Sarar’dan sonra ABD’ye marka ihraç eden üçüncü Türk firması oldu. İTKİB’in bu yıl New York’ta üçüncüsü düzenlenen Türk Tekstil Fuarı’nda Kanadalı Report Collection firması ile yapılan anlaşmaya göre, Damat Tween’in ürünleri Kanada ve Kuzey Amerika’da satılmaya başlanacak. 
     Fuarda gerçekleşen anlaşmayı Damat Tween’in sahibi Süleyman Orakçıoğlu ile Amerika’nın önde gelen konfeksiyon dağıtım şirketlerinden Report Collection’un CEO’su Henri Abitan imzaladı. Orakçıoğlu, konuyla ilgili olarak şunları söyledi 
     
     Soho’da mağaza açıyor 
     "Bu anlaşmayla Damat markalı ürünler Kanada ve Kuzey Amerika’daki 600 farklı mağaza ve büyük alışveriş merkezlerinde satılacak. Yeni ortağımız dünyada geleceği olan genç bir marka yaratmak istiyor. Biz de martta New York Soho’da ilk Damat mağazasını açacağız. Ardından San Francisco’nun en işlek caddelerinden Sutter Street’te ikinci mağazamız devreye girecek." 
     Real Sociedad’ın tüm futbolcularını giydirmek için çalıştıklarını da belirten Orakçıoğlu, "Berlin mağazamızın açılışının ardından Hertha Berlinli futbolcular Damat’tan giyinmeye başlayacak" dedi. 
     
ABD’yle ticari ortaklığa geçilmeli      Fuarın açılışında konuşan TİM Başkanı Oğuz Satıcı, üçüncüsü düzenlenen New York Türk Tekstil Fuarı’na bu yıl ilk kez hazır giyim ve konfeksiyon yan sanayicilerinin de eklendiğine dikkat çekti. 
     Satıcı, ABD ile Türkiye arasındaki stratejik ortaklığın artık ticari ortaklığa dönüşmesi gerektiğini söyleyerek, "Irak nedeniyle ABD ile yapılan pazarlıklarda kotaların yanı sıra, Türkiye’ye NAFTA üyesi gibi geçici statü kazandırılması çok önemli. Bu gerçekleştirildiği takdirde Çin, Tayvan ve Hong Kong gibi ülkelere karşı büyük rekabet avantajı elde edeceğiz. Gümrük avantajını kullanarak ABD pazarında öne geçebileceğiz" dedi. 
     
     Fuara 500 alıcı geldi 
     Tekstil sektörünün misyonunu tamamladığı yolundaki iddialara da yanıt veren Satıcı, şöyle konuştu 
     "2002’de tekstil ve hazır giyim ihracatı, sıkıntı olmasına rağmen iki kat arttı. Bu, sektörün geleceğinin geçmişinden daha parlak olacağını gösteriyor. New York’taki bu fuara 500 alıcı firmanın ön kayıt yaptırması da bunu ispatlıyor." 
     



 EKONOMİ 




















</TEXT>
</DOC>
