<DOC>
<DOCNO> 147440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/04/yazar/cemal.html </URL>
<DATE> 2003/04/04/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Yenilmişlik duygusu, tuhaf bir hüzün 
</HEADLINE>
<TEXT>

     Uykum var ama uyku tutmuyor. Balkon kapısını açıyorum, zifiri karanlık. Uzaktan gelen trafiğin uğultusu deliyor sessizliği. 
     Yine o duygu, yenilmişlik... 
     Tuhaf bir hüznü vardır her seferinde olduğu gibi içinde hissedeceksin. Çaresiz, her yenilgi sonrası kapıyı çalar. Bir süre taşıyacaksın. Yenemedin mi, sanki dünyanın sonu... 
     Alışamadım gitti. 
     İlle de yenmek mi Taraftarsan öyle. Fanatik olmana da gerek yok. Belki sırf bunun için gidiyorsun maçlara. Belki, bunun da bir keyfi var. Galip geleceksin Güzel bir oyun yetmiyor mu 
     Yetmiyor. 
     İlle de yeneceksin 
     Öyle bir iddiadır ki, saatler önce iç dünyana gelir asar çengelini. Bir heyecan dalgası halinde oymaya başlar içini. Maç saati yaklaştıkça karnından doğru yükselen o gerilimle başa çıkmanın en iyi yolu, futbol geyiği’dir. 
     Yenecek miyiz "Ne yapacağız Turgay Abi " İlhan Mansız mı oynasın, Hakan Şükür mü Bazen öylesine keyifli, tatlı bir muhabbettir ki stresi azaltır. 
     Boru değil, İngiltere bu. Üstelik kendi sahasında, İngiltere’nin en ateşli seyirci kitlesine sahip bir kentinde oynayacaksın. Taksi şoförü ne demişti, "Sunderland’da üst üste yedi milli maç kazandık. Bu sahanın uğuru vardır. Sizi de yeneceğiz." Adamlar bilenmiş Ölüm kalım savaşı gibi sahaya çıkıyorlar anlaşılan. Galiba biz de fazla havaya girdik, peşin favori gösterilmenin dezavantajı olabilir mi 
     Hiç böyle maça gitmemiştim. Bir ucu gözükmeyen upuzun otobüs konvoyu. Önde arkada eskortluk yapan polis arabaları. Trafiği kesen polis motosikletleri. Üstümüzde turlayan bir helikopter. İstikamet, olağanüstü güvenlik koridoru içinde, maçı oynayacağımız, Işık Stadı... 
     Beyaz zemin üstüne kırmızı haçlı İngiliz bayrakları sallıyor sarışın kızlar. Pembe yanaklarına da İngiliz bayrağı çizmişler. Oğlan çocukları parmaklarıyla zafer işareti yapıyor. Biri yerden taş alıp otobüse fırlattı. Bir fanatiğin sesi kulağımı tırmalıyor "Ya dayak yiyelim, ya dayak atalım abicim, heyecan olur." 
     Deli mi ne .. 
     Muhteşem bir stat 
     Tribünlerin tepesindeki ışıklı yazı bandından İngilizce Türkçe sözler geçiyor "Irk ayrımı ve küfürlü sözlere müsaade edilmeyecek." 
     İstiklal Marşımız çalınırken, İngilizlerin uğultulu protestosu. Mehmet Demirkol, "İngilizler bunu hep yapar" diyor. Sonra İngiliz milli marşı çalınırken bizim seyirci ıslıkla karşılık veriyor. Bakıyorum, Fatih de yerinde durmuyor. Isınma hareketi yapar gibi kollarını bacaklarını abartılı biçimde tribünlere sallayarak sanki bizimkilerin protestosuna eşlik ediyor. 
     Hiçbiri hoş değil. 
     Hakemin düdüğüyle maç başlıyor. İçimdeki gerilim dorukta Maç seyretmenin o dayanılmaz ağırlığı çöküyor üzerime. Kalbin sınandığı dakikalar İçim daralıyor. O yumruk gitgide büyüyor, yukarıya doğru yükselip boğazımı tıkıyor. 
     Ama iyi başladık. 
     Dakikalar ilerledikçe, ne demekse, kendime güven geliyor. 
     Orta sahamız işliyor. Emre, Yıldıray, Okan, Tugay, Nihat ve Ergün Japon askerleri gibi yayılıyorlar sahaya. David Beckham’ın kaçırdığı müthiş gol Ya yeseydik daha maçın başında... İyiyiz. Verkaçlarla ne güzel geliyoruz karşı kaleye ama şut yok. Nedir bu şut kısırlığımız Adamların iyi kapanmasının rolü var bunda ama şut atamıyoruz. Dünya Kupası’nda, büyük futbol adamı Beckenbauer’in sözünü anımsıyorum 
     "Türkler çok iyi oynuyor. Bir de kaleyi görünce daha fazla şut atabilseler..." 
     Yıldıray çok iyi vurdu, hay Allah, kaleci çıkardı. Neyse devre golsüz kapanıyor. 
     Yine Turgay Şeren’e dönüyorum 
     "Yenecek miyiz Turgay Abi " 
     İngilizler ikinci devre fena geliyor üstümüze. Tanrım, bunaltıcı bir baskı. Dağılıyoruz. Kalemizde sürekli gol pozisyonları. Allah’tan Rüştü var, devleşiyor. 
     İşte felaket anı Golü yedik. Tam 75 dakika golsüz götürdükten sonra... Dünyam kararıyor Nihat’ın enfes kafası, hay Allah, tam içeri girerken kaleci uçup tokatlayarak kornere atıyor. Maç bitmek üzereyken bir de penaltı... 
     Sanki dünyanın sonu 
     Yenilmişlik derhal uç veriyor. 
     Yerimde donup kalıyorum. 
     Futbol bu, yenmek de var yenilmek de diyemiyorum. Ekim ayında bunun bir de İstanbul’u var diye kendi kendime mırıldanıyorum... 
     İçime bir acı saplanıyor. 
     Futbol maçı izlemek, siyaset izlemeye hiç benzemiyor. Gün aydınlanırken, hala tuhaf bir hüzünle yazıyorum bu satırları. Bilmem, yoksa futbol fanatiği mi oldum Gerçekten futbol sadece futbol değil mi .. 
     
     







</TEXT>
</DOC>
