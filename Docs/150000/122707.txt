<DOC>
<DOCNO> 122707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/04/son/sonspo15.html </URL>
<DATE> 2002/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor, kupaya ısındı... 
</HEADLINE>
<TEXT>

     İkinci Futbol Ligi A Kategorisi takımlarından Konyaspor'da, Türkiye Kupası 2. kademe maçında güçlü rakip Fenerbahçe'ye karşı alınan başarıdan sonra yüzler gülüyor. 
     Kulüp Başkanı Mehmet Köseoğlu, dünya markası olan Fenerbahçe gibi büyük bir takımı kupadan elemekten dolayı duydukları mutluluğu dile getirdi. 
     Tarihi maçtan sonra Konyaspor'un hiç de küçümsenemeyecek bir rakip olduğunu herkesin gördüğünü savunan Köseoğlu, ''Kupada iddialıyız, sıradaki rakibimizi sabırsızlıkla bekliyoruz. Konyaspor olarak hiçbir takımdan çekinmiyoruz, bütün rakiplerimizi birer birer geçerek hedefe ulaşmakta kararlıyız'' dedi. 
     Konyasporlu futbolcuların azminin ve mücadele hırsının kendilerine başarıyı getiren en önemli unsurlar olduğunu belirten Köseoğlu, ''Bundan sonra aynı inançla hem kupada, hem de ligde yolumuza devam edeceğiz'' diye konuştu. 

     
</TEXT>
</DOC>
