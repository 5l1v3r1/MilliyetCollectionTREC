<DOC>
<DOCNO> 119540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/18/son/soneko19.html </URL>
<DATE> 2002/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
TMSF'nin Hazine'ye 35 katrilyon lira borcu var 
</HEADLINE>
<TEXT>

     Tasarruf Mevduatı Sigorta Fonu'nun TMSF , Hazine'ye 31 Ağustos 2002 tarihi itibarıyla 35 katrilyon lira 21.4 milyar dolar borcu bulunuyor. 
     Bankacılık Düzenleme ve Denetleme Kurumu BDDK , bankacılık sektörü yeniden yapılandırma programında sağlanan gelişmeleri içeren Gelişme Raporu'nun beşincisini yayımladı. 
     Rapora göre, TMSF'nin Hazine'ye Nisan-Mayıs 2002 döneminde yapmış olduğu 1 katrilyon lira tutarındaki geri ödeme ve Hazine'den kullanılan kaynaklara tahakkuk eden faizler dikkate alındığında, 31 Ağustos 2002 itibariyle TMSF'nin Hazine'ye borcu 35 katrilyon lira 21,4 milyar dolar düzeyinde bulunuyor. 
     Raporda, bankaların mali bünyelerinin güçlendirilmesi, yeniden yapılandırılması ve yükümlülüklerinin devri için ihtiyaç duyulan kaynakların Hazinece TMSF'ye ikrazen ihraç edilen özel tertip tahviller, Merkez Bankası'ndan kullanılan avanslar ile Fon'un kendi kaynaklarından karşılandığı ifade edildi. 
     Raporda, şöyle denildi 
     ''Döviz cinsinden ve dövize endeksli olarak ihraç edilen senetler 31 Ağustos 2002 tarihindeki kurlar ile Türk Lirası'na dönüştürüldüğünde, Hazine'nin TMSF'ye ihraç ettiği özel tertip tahvillerin ilk ihraç değerleri üzerinden ana para tutarı 27,5 katrilyon liradır. 
     TL cinsinden ihraçlar dolara çevrildiğinde ise söz konusu ihraç tutarı 16,9 milyar dolar seviyesindedir.'' Hazine'den sağlanan kaynakların önemli bir bölümü kısa vadeli yükümlülüklerin tasfiyesi, bazı yükümlülüklerin nakden ödenmesi ve mevduatların devrinde kullanıldığı ifade edilen raporda, TMSF'nin kendi kaynaklarından Fon bankalarına 1 katrilyon 514 trilyon lira 2 milyar 213 milyon dolar sermaye aktardığı belirtildi. 
     Raporda, 11 Kasım 2002 tarihi itibariyle TMSF'nin satılan bankalar ile Fon bünyesindeki bankalardaki toplam mevduat tutarının 1 katrilyon 243 trilyon lira olduğu kaydedildi. 
     TMSF bünyesindeki bankaların yabancı para açık pozisyon tutarının Pamukbank'ın Fon kapsamına alınmasıyla yükseldiği belirtilirken, ancak yapılan dövize endeksli kağıt desteği ile tekrar azalarak 11 Ekim 2002 itibariyle 306 milyon dolara gerilediği bildirildi. 
     
     TAKİPTEKİ ALACAKLAR 
     Fon bankalarının takipli alacakları Tahsilat Dairesi'ne devredilerek takip ve tahsilatlara etkinlik kazandırıldığı belirtilen raporda, 30 Eylül 2002 tarihi itibariyle 766 adedi hakim ortaklar, 10.510 adedi diğer kurumsal ve 113.509 adedi bireysel olmak üzere 124.785 adet dosyanın Tahsilat Dairesi'ne aktarıldığı bildirildi. 
     Tahsilat Dairesi'ne aktarılan nakdi kredilerin banka bilançolarında kayıtlı anapara tutarının 3,6 milyar dolar olduğu kaydedilen raporda, yaşayabilir firmaları korumak ve Fon alacaklarının tahsil kabiliyetini artırmak amacıyla, borçlularla geri ödeme anlaşmalarının yapıldığı anlatıldı. 
     Rapora göre, 30 Eylül 2002 tarihi itibariyle Fon ile borçlular arasında yapılan toplam 1.027 protokolün karşılığı 706,9 milyon dolar olup, söz konusu tutarın 86,6 milyon dolarlık kısmı tahsil edildi. 
     Aynı tarih itibarıyla, satışı kararlaştırılıp izin bekleyen satış işlemleri de dahil olmak üzere Fon bankalarının iştiraklerinin satışından 298,8 trilyon lira, gayrimenkullerinin satışından 147,5 trilyon lira gelir sağlandı. 
     





</TEXT>
</DOC>
