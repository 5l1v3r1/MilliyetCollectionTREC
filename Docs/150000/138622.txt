<DOC>
<DOCNO> 138622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/24/dunya/dun02.html </URL>
<DATE> 2003/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Rabat’ta AKP karşıtı gösteri 
</HEADLINE>
<TEXT>

Türkiye-ABD görüşmelerine at pazarlığı’ dediler, Adalet yoksa, kalkınma da yok’ sloganı attılar 
     DIŞ HABERLER SERVİSİ 

     Fas’ın başkenti Rabat’ta bir araya gelen binlerce savaş karşıtı, ABD’nin yanı sıra Türkiye’yi de protesto etti. 25 bin gösterici, ABD ile Ankara arasındaki, Türkiye’den Amerikan askerlerinin geçişine ilişkin görüşmeleri, "at pazarlığı" olarak nitelendiren sloganlar attı. Adalet ve Kalkınma Partisi AKP iktidarını, Amerikan askerlerine üs açmaya hazırlanmasından dolayı "faşist" olarak nitelendiren göstericiler, "Adalet yoksa, kalkınma da yok" diye bağırdı. 
     Irak’a Destek Komitesi adlı şemsiye örgüt tarafından düzenlenen gösterilere katılanların yarısını aşırı İslamcı örgütlerlere mensup militanlar oluşturdu. Gösteriye, ana muhalefet partisi olan Fas’ın kendi Adalet ve Kalkınma Partisi’nden de yoğun bir katılım vardı. 
     Washington yönetimi için, "Terörist devlet" sloganları atan göstericiler, ABD Başkanı George W. Bush’a atfen, "Seni biliyoruz, baban da katildi" yazılı pankartlar taşıdı. Gösteri alanındaki çok sayıda Irak bayrağı dikkat çekti. 
     



 DÜNYA 












</TEXT>
</DOC>
