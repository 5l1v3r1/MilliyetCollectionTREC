<DOC>
<DOCNO> 115265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/26/son/soneko01.html </URL>
<DATE> 2002/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğrudan gelir desteği ödemeleri... 
</HEADLINE>
<TEXT>

     Tarım ve Köyişleri Bakanlığı, doğrudan gelir desteği ödemelerine esas olan ve kontrolü tamamlanan 17 ile ilişkin kesin icmal listelerini Hazine Müsteşarlığı'na gönderdi. 
     Kesin icmalleri gönderilen illerin bir bölümü, ilk önce listelerini kesinleştiren ve çalışmalarını tamamlayan İstanbul gibi illerden, bir bölümü de doğal afetlerden tarım alanları önemli ölçüde zarar gören illerden oluşuyor. 
     Yetkililer, henüz Hazine Müsteşarlığı ile görüşmelerin tamamlanmadığını, ancak muhtemelen ödemelerin bu illerden başlanacağını bildirdiler. 
     Bakanlık elemanları, doğrudan gelir desteği listelerine ilişkin ön denetimlerini Çarşamba günü tamamlayabildi ve listeler Çarşamba günü Hazine Müsteşarlığı'na gönderildi. Bu illerde ödenmesi gereken toplam doğrudan gelir desteği tutarının 344 trilyon lira olduğu belirtiliyor. 
     Ancak, ödemelere Pazartesi günü başlanması ihtimalinin, 29 Ekim Cumhuriyet Bayramı tatili nedeniyle mümkün olmadığı vurgulanıyor. Ziraat Bankası'nın hazırlıklarını tamamlaması nedeniyle ödemelerin 3 Kasım'dan sonraya kalmasının büyük bir ihtimal olduğu belirtiliyor. 
     Verilen bilgiye göre, doğrudan gelir desteği ödemeleri için kesin icmalleri yapılarak listeleri Hazine'ye gönderilen 17 il şöyle 
     ''Zonguldak, İstanbul, Sinop, Kocaeli, Bolu, Amasya, Kırıkkale, Kırklareli, Tekirdağ, Isparta, Karaman, Kırşehir, Erzincan, Antalya, Aydın, Balıkesir ve Gaziantep.'' 
     





</TEXT>
</DOC>
