<DOC>
<DOCNO> 122151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/01/son/sonspo15.html </URL>
<DATE> 2002/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Inter'de Emre ve Okan ortaladı, Vieri vurdu 
</HEADLINE>
<TEXT>

     İtalya Birinci Futbol Ligi'nin 12. haftasında Okan ve Emre'li FC Inter, Brescia'yı Vieri'nin 4 golüyle geçti. 
     Geçen hafta derbi maçında Milan'a 1-0 yenilen Inter kendini çabuk toplarken, geçen Çarşamba günü Avrupa Şampiyonlar Ligi'nde deplasmanda Newcastle United'a karşı aldığı 3-1'lik galibiyetin ardından bugün de ligde Brescia'yı 4-0 yenmeyi başardı. 
     Uzun zamandır gol atamadığı için eleştirilen Vieri, Brescia karşısında takımın 4 golüne de imzasını attı. 3., 13., 56. ve 84. dakikalarda gelen gollerden ilki Okan'ın asisti, ikincisi de Emre'nin köşe atışında Vieri'nin topla buluşmasıyla gerçekleşti. Türk futbolculardan 2'si de teknik direktör Hector Cuper tarafından ilk 11'de sahaya çıkarıldı. Okan, 77. dakika yerini Dalmat'a bıraktı. Emre ise 90 dakika forma giydi. 
     Bu arada ekonomik kriz yaşamasına karşın galibiyet serisini sürdüren Lazio, Piacenza deplasmanında 2-0 yenik durumdan 3-2 galip gelmeyi başardı. Maç fazlasıyla lider durumda olan Lazio, bu akşam yapılacak AS Roma-Juventus maçında Juventus'un galip gelememesi durumunda haftayı lider olarak kapatacak. 
     





</TEXT>
</DOC>
