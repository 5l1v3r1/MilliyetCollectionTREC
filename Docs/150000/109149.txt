<DOC>
<DOCNO> 109149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/23/son/sonspo06.html </URL>
<DATE> 2002/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor'da durmak yok... 
</HEADLINE>
<TEXT>

     Birinci Süper Futbol Ligi'nde dün akşam Beşiktaş ile deplasmanda 0-0 berabere kalan Trabzonspor, Samsunspor maçının hazırlıklarına ara vermeden başladı. 
     Beşiktaş maçı sonrası Adana'ya giden teknik direktör Samet Aybaba'nın katılmadığı çalışmayı, yardımcı antrenör Ulvi Güveneroğlu ile Bahattin Güneş yönetti. 
     Antrenmana, sakatlıkları bulunan Fatih, Selahattin ve gribal enfeksiyon geçiren Oumar ile Macit katılmadı. 
     Beşiktaş maçında 90 dakika forma giyen oyuncular hafif bir çalışma yaparken, diğer oyuncular yarım alanda çift kale maç yaptılar. 
     
     FATİH SEVİNCİ 
     Beşiktaş maçında belinde ağrı hisseden ve oyundan alınan Fatih'in durumunun ciddi olmadığı bildirildi. 
     Kulüp doktoru Mesut Çelebi, Fatih'in durumunun ciddi olmadığını ve bu oyuncuyu birkaç gün dinlendirdikten sonra hafta sonundaki karşılaşmaya yetiştireceklerini söyledi. 
     Çelebi, Oumar'ın da geçirdiği gribal enfeksiyon sonucu vücudunun kırgın olduğunu ve bu nedenle çalışmaya katılmadığını bildirdi. 
     Trabzonspor, yarın yapacağı çalışma ile Samsunspor maçının hazırlıklarını sürdürecek. 
     





</TEXT>
</DOC>
