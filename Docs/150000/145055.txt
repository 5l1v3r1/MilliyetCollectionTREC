<DOC>
<DOCNO> 145055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/24/son/soneko33.html </URL>
<DATE> 2003/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa yüzde 5.46 değer kaybetti... 
</HEADLINE>
<TEXT>

     İMKB Bileşik Endeksi, 2. seansta 221.71 puan gerileyerek 8,892.65 puana, yılın en düşük seviyesine indi. 
     Hisse senetleri, ikinci seansta ortalama yüzde 2.43 oranında değer yitirdi. 
     İlk seanstaki 292.20 puanlık düşüş dikkate alındığında, borsa endeksi günün tamamında 513.91 puan geriledi. Hisse senetlerindeki günlük kayıp ise yüzde 5.46 oldu. 
     Seansa 27.26 puan kayıpla, 9,087.10 puandan başlayan endeks, ilk yarıyı 194.65 puan kayıpla 8,919.71 puandan geçti. Endeks, seans içinde en düşük 8,792.18 puanı gördü. Bu seviyeye göre endeksin iki seanstaki toplam kaybı yüzde 6.5 olarak hesaplandı. 
     2. seansta işlem gören toplam 299 hisse senedinden 234'ü değer kaybetti, 22'si değer kazandı, 43'ünün fiyatında değişiklik olmadı. 
     Seansta, 156 trilyon 149 milyar 534 milyon liralık işlem hacmi kaydedildi. İki seanstaki toplam işlem hacmi 259 trilyon 370 milyar 492 milyon lira olarak belirlendi. 
     2. seansta, İş Bankası C , Yapı Kredi Bankası, Sabancı Holding, Doğan Holding ve Turkcell en yoğun işlem gören hisse senetleri olarak belirlendi. 
     
     YORUMLAR 

     Gedik Yatırım Araştırma Müdürü Işıl Soyhan, borsada haftaya iyi başlanamadığını, savaşın düşünüldüğü kadar kısa sürmeyeceğinin ortaya çıktığını belirtti. 
     Türkiye'nin konumuyla ilgili hala belirsizlikler bulunduğunu, gelen açıklamaların tatmin edici olmadığını söyleyen Soyhan, ''Borsa yönünü kolay bulamayacak. 9.200 desteğini hızlı kırdı. 8.600'ü deneyebilir. Bu seviyelerden de kısa vadeli tepki alışları olabilir'' dedi. 
     Soyhan, yatırımcının hiçbir yerde pozisyon almadığını, hisse senedi piyasasına fazla katılım olmadığını bildirdi. 
     Işıl Soyhan, ''Bakanlar Kurulu toplantısının ardından IMF ile ilgili yapılan açıklamalar bir miktar olumlu algılansa da piyasanın ihtiyacı olan istikrar kurulsa bile bunun devamlılığı lazım. 2004 yılı borçlar açısından zor bir yıl olacak. Hükümetin mutlaka ciddi ek kaynak yaratması gerekiyor'' diye konuştu. 
     Borsa Uzmanları Derneği Yönetim Kurulu Üyesi Murat Özkaya da, piyasada alımların durduğunu, sıkıntının devam ettiğini söyledi. 
     İşlem hacminin düşük seviyelerde seyrettiğini dile getiren Özkaya, ''Borsa düşeceği kadar düştü. Bundan daha aşağı olmaz'' dedi. 
     


     




</TEXT>
</DOC>
