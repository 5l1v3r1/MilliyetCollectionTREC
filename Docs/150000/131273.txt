<DOC>
<DOCNO> 131273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/16/son/soneko57.html </URL>
<DATE> 2003/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
"Koza Davetiyeleri'nin halka arzının iptali söz konusu değil" 
</HEADLINE>
<TEXT>

     Yılın ilk halka arzının, başlamasına 1 gün kala ertelenmesi borsa çevrelerinde şaşkınlıkla karşılandı. 
     Koza Davetiyeleri İmalat İthalat ve İhracat A.Ş. Yönetim Kurulu Başkanı Akın İpek, iptalin söz konusu olmadığını, başarıyı riske etmemek için halka arzı 1 hafta, 10 gün ertelediklerini bildirdi. 
     Koza Davetiyeleri İmalat İthalat ve İhracat A.Ş. hisselerinin, dün sabah basın toplantısıyla kamuoyuna açıklanan, akşam da kokteylle kutlanan halka arzın erteleme kararı, aracılık eden Evgin Yatırım Menkul Değerler A.Ş'den Borsa'ya gönderilen sürpriz açıklamayla kamuoyuna duyuruldu. 
     Erteleme kararının gerekçesiyle ilgili açıklama yapan şirketin Yönetim Kurulu Başkanı Akın İpek, hisselerin halka arzının pazarlama çalışmalarının, aracı kurum tarafından yürütüldüğünü anımsatarak, şunları söyledi 
     ''Piyasadan dolayı, özellikle pazarlama çalışmalarında arzu ettikleri kadar bilgilendirilme yapılamadığı için bir süreye daha ihtiyaç olduğunu dile getirdiler. İptal söz konusu değil. Yetiştiremedik deyince başarımızı riske etmemek için, halka arzı 1 hafta, 10 gün erteledik. Arzu edilen çok güzel talep gelmesidir. Başarımızı riske atacak faktör varsa, ertelemeyi tercih ederim.'' İpek Matbaacılık'ın iştiraki olan Koza Davetiyeleri'nin yüzde 45 hissesinin, 17-21 Ocak arasında 1.000 lira nominal değerli hisseler beheri 8 bin liradan olmak üzere satışa çıkarılması öngörülüyordu. 
     





</TEXT>
</DOC>
