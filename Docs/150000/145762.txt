<DOC>
<DOCNO> 145762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/27/son/soneko44.html </URL>
<DATE> 2003/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni Toyota Avensis, satışa sunuldu... 
</HEADLINE>
<TEXT>

     Toyota'nın orta segmentteki temsilcisi yeni Avensis, 40.5 milyar liradan başlayan fiyatlarla satışa çıktı. 
     Toyota'dan yapılan açıklamada, yurt çapındaki Toyota Plazalar'a sevk edilen yeni Toyota Avensis'lerin ilk partisinde 1.6 litre 110 HP ve 2.0 litre 147 PS hacimli VVT-i motor versiyonları ile Comfort, Elegant, Executive Comfort ve Executive Elegant olmak üzere 4 farklı donanım seçeneği bulunduğu bildirildi. 
     Açıklamaya göre, Sedan gövde versiyonuyla Türkiye'de pazarlanacak olan Yeni Avensis'in 2.0 litrelik versiyonunda, manuel ve otomatik şanzıman özelliklerini birarada sunan ''Sequential Shift'' isimli otomatik şanzıman opsiyonu bulunuyor. 
     Yeni Avensis'in önemli özelliklerinden biri de Avrupa'daki ilk diz hava yastığını pazara sunan otomobil olması. Önden çarpışmalarda direksiyon kolonunun altından şişen diz hava yastığı, sürücünün dizlerinin zarar görmesini önlüyor. 
     Toplam 9 hava yastığı bulunan Avensis'in tüm modellerinde ABS, EBD ve BA fren sistemi, üst modellerde VSC stabilite kontrolü ve çekiş kontrolü sunuluyor. 
     Diğer önemli donanımlar arasında, sürücü ve yolcu tarafında ayrı ayrı ayarlanabilen dijital klima, optitron göstergeler, xenon farlar, kendiliğinden kararan iç dikiz aynası, yüksek kaliteli müzik sistemi, elektrik kumandalı ısıtmalı deri koltuklar, yol bilgisayarı, reziztansa entegre anten bulunacak. 
     




</TEXT>
</DOC>
