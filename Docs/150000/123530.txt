<DOC>
<DOCNO> 123530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/09/son/soneko12.html </URL>
<DATE> 2002/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF, enflasyon hedefinin ilk defa tutturulmasından memnun 
</HEADLINE>
<TEXT>

     IMF Türkiye Masası Şefi Juha Kahkonen başkanlığındaki heyetin Türkiye İhracatçılar Meclisi TİM ile yaptığı görüşme sona erdi. 
     Çırağan Sarayı'nda yapılan toplantıda, IMF Heyeti'nin TİM yetkililerine, Türkiye'de uzun yıllardır ilk defa enflasyon hedefinin tutturulduğu, uzun dönemde döviz kurunun daha istikrarlı hale geleceğini bildirdiği öğrenildi. 
     IMF Heyeti'nin ayrıca, Türkiye'nin şu anda potansiyelinin altında olduğu ve ekonominin büyüyecek potansiyele sahip olduğunu dile getirdiği kaydedildi. 
     Bu arada, IMF Heyeti ve TİM'in vergi reformunun yapılmasının bütün ilgili tarafların ortak görüşü olduğu ve kamu harcamalarının kalitesinin artırılması yönünde de ortak görüş ifade ettikleri bildirildi. 
     
     TİM'DEN BRİFİNG 
     Öte yandan, TİM'in IMF Heyeti'ne yaptığı sunumda, seçimlerden sonra yaratılan iyimser hava içinde faizlerdeki düşüşün henüz firmaların borçlanma maliyetlerine tam olarak yansımadığı, döviz kurundaki düşüşün de Türkiye'de dış satıma çalışan sanayicilerin uluslararası rekabet gücünü azalttığı vurgulandı. 
     Türkiye'nin ekonomik geleceğini etkilemesi beklenen Irak'ta olası bir savaş, Kopenhag Zirvesi ve Dünya Ticaret Örgütü çerçevesindeki gelişmelere de değinilen sunumda, devletin ekonomik birimleri arasında eşgüdüm olması gerektiğine işaret edildi. 
     Toplantıda, TİM'in Merkez Bankası'nın daha aktif bir döviz kuru politikası izlemesi gereği, devletin bir dış ticaret stratejisi belirlemesi zorunluluğu, ihracatçılar ile mali piyasalar arasında eşgüdümün arttırılması ve üretim maliyetlerinin dünya ortalamalarına çekilmesi konularındaki önerileri de yer aldı. 
     





</TEXT>
</DOC>
