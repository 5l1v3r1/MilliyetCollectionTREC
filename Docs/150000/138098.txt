<DOC>
<DOCNO> 138098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/21/siyaset/siy01.html </URL>
<DATE> 2003/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanki, Devlet Hakları Komisyonu’ 
</HEADLINE>
<TEXT>

TBMM İnsan Hakları Komisyonu’nda, Süryanilerin "tıpkı Ermeniler gibi toprak talebinde bulunabileceği" iddiasında bulundular... 
     SALİHA ÇOLAK Ankara 

     TBMM İnsan Hakları Komisyonu, yurtdışında yaşayan Ermeniler gibi Süryaniler’in de, üniter devlet yapısı açısından "potansiyel tehlike" oluşturduğunu ve Türkiye’den toprak talebinde bulunabileceğini iddia etti. 
     İnsan Hakları Komisyonu’nca oluşturulan alt komisyonun Mardin’deki incelemeleri sonucu, Süryaniler’e dini eğitim hakkının kullanılması için devletin gerekli olanakları sağlaması istendi. Ancak raporda, bu cemaatin "ileride Türkiye için tehdit olabileceği" uyarısı da yer aldı. AKP Tokat Milletvekili Resul Tosun’un konuyla ilgili olarak komisyon tutanaklarına geçen ifadeleri şöyle 
     "Mardin’deki Süryani cemaatini ziyaret ettik. Cebrail denilen zat oranın sahibi, bize kiliseyi gezdirirken, özellikle eğitim hakkının bulunmadığını, ilde 2000 kadar Süryani’nin yaşadığını, bunların eğitimleri için yaşamaya Avrupa’ya gittiklerini izah etti. Biz de raporumuzda yer verdik. Heyet olarak Süryaniler’in dini eğitim taleplerinin yerinde olduğunu ve dini eğitim yapacak okul konusunda devletimizin gereken kolaylığı göstermesinin yasal hakları olduğu düşüncemizi serdettik açıkladık . 
     Ancak, burada önemli bir uyarı’ diye raporumuza derç ettik yer verdik . Mardin’de nüfusa kayıtlı 60 bin Süryani var, yaşayan Süryani sayısı sadece 2000. Geri kalanlar, özellikle Danimarka, Norveç gibi İskandinav ülkelerine, Avrupa’ya göçmüş, oraya yerleşmiş, fakat Türkiye’deki vatandaşlıklarını sildirmemiş. 
     İşin dikkat çeken yanı Avrupa’da ikamet eden Süryaniler’in Mardin’de korkunç boyutlarda arazi satın aldıkları bilgisini edindik. 
     
     İleride tehlike olurlar 
     Bildiğiniz gibi, ABD’nin 28 eyaletinde, Avrupa’daki bazı ülkelerde Ermeni soykırım kararları alınmış. Bunların, ileride şartlar oluştuğunda, Türkiye’de böyle bir hakları olduğu, toprak talebinde bulunabilecekleri ihtimali her zaman varittir. Süryaniler’in de aynı şekilde bölgede topraklarının bulunduğunu, belli bir özerklik talebinde bulunabilecekleri, devletin üniter yapısına karşı ileride tehlike oluşturabilecekleri konusunu buraya derç ettik. Hem her türlü insan haklarından yararlansınlar, ama devlet de bu tür gelişmeleri göz önünde bulundursun diye kayıtlara geçirdik." 
     



 SİYASET 
















</TEXT>
</DOC>
