<DOC>
<DOCNO> 143536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/19/siyaset/asiy.html </URL>
<DATE> 2003/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Dokunulmazlık programa alındı 
</HEADLINE>
<TEXT>

Hükümet programını okuyan Başbakan Erdoğan, dokunulmazlık dahil tüm engellerin kaldırılacağını vurguladı üniversitelerin özgür bir foruma dönüştürüleceğini kaydetti 
     ANKARA Milliyet 

     Başbakan Recep Tayyip Erdoğan, dün TBMM’de okuduğu 59. hükümetin programında Irak operasyonu için yeni tezkere düzenlenmesinin zorunluluğunu "menfaatler" vurgusuyla dile getirdi. ABD ile müttefik konumunda olduklarını söyleyen Erdoğan, "Sorunun genel çerçevesi ile Türkiye’ye dönük yüzü arasındaki makas farkının açıldığı ve bunun siyasi, askeri ve ekonomik menfaatlerimizi tehdit etme eğilimine girdiği durumlarda, devletimizin bekaası ve milletimizin selameti için kendi özel durumumuza en uygun kararlar en hızlı biçimde alınacaktır" dedi. 
     
     Dinamik millet iradesi 
     Erdoğan, dış politikanın ekonomiyle ilişkili olduğunu vurguladı. Önceki hükümetin programında yer almayan "dokunulmazlık", 59. hükümetin programına girdi. Erdoğan, "Yoksulluk ve yolsuzlukla mücadele edilen ve tüm kamu adına görev yapanların yargılanabilmelerinin önündeki dokunulmazlık dahil tüm engellerin kaldırıldığı, itibarlı, demokratik, dinamik bir millet iradesi hayata geçecektir" ifadesini kullandı. 
     
     Türban kelimesi yoktu ama... 
     Yeni hükümeti "ikinci roketleme" olarak niteleyen Başbakan, Türkiye’nin arzu edilen konumunu "bölgenin süpermarketi" olarak niteledi. 
     59. hükümetin programında türban kelimesi kullanılmazken, üniversitelerin yasakların, sınırlamaların olmadığı özgür bir foruma dönüştürüleceği ifadelerine yer verildi. 
     Laiklik ve din eğitimi-öğretimi konularının ise önceki programda olduğu gibi "Anayasada tanımlanan çerçevede uygulamaya konulacağı" vurgulandı. 
     



 SİYASET 


















</TEXT>
</DOC>
