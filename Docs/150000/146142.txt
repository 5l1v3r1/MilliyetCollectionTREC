<DOC>
<DOCNO> 146142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/29/yazar/sazak.html </URL>
<DATE> 2003/03/29/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Irak’ın direnişi 
</HEADLINE>
<TEXT>

     48 saatte Bağdat’ta olmayı düşleyen ABD ve İngiliz birlikleri Umm Kasr ve Nasıriye direnişini bir haftada güç bela aşabildiler. Güneyde çöle saplanan koalisyon güçleri’nin Bağdat’a kara harekatını başlatmadan önce ABD 4’üncü Tümen’inin Teksas’tan gelmesini bekleyeceği bildiriliyor. 
     En az iki üç hafta sürecek bu hazırlıktan sonra Bağdat’ı teslim almak kolay olmayacak. 
     Bush yönetimi nerede hata yaptı 
     Sorun, Basra’da ayaklanmayan Şiilerden, kuzeyden ABD askerlerinin geçişine izin vermeyen Türkiye’den kaynaklanmıyor elbette. Irak’ın direnişinde Saddam’ın harp oyunları’nın, PENTAGON’un Birinci Körfez Savaşı’nda yaptığı hataları tekrarlama eğiliminin de payı olduğu kesin. 
     Harvard Üniversitesi John F. Kennedy Enstitüsü’nden Bernard Trainor ile New York Times’ın PENTAGON muhabiri Michail Gordon’un yazdığı Generallerin Savaşı’ kitabında ABD’nin Kuveyt’te yaptığı askeri hataları görmek mümkün. 
     Savaşın ikinci haftasında Bağdat ağır şekilde bombalanırken Irak birlikleri 29 Ocak 1991’de Kuveyt - Suudi Arabistan sınırını hiç beklenmedik şekilde geçerek Khafji adlı liman kentini ele geçiriyorlar. Müttefik güçleri Irak’ın güneyden saldırıya geçeceğini beklerken kuzeyden gizlice gerçekleşen taarruz Suudi Arabistan ve ABD Merkez Komutanlığı’nı şok ediyor. 
     Saddam Hüseyin’in Basra’ya gelerek Khafji Taarruzunu’ bizzat planladığı, dönüşte iki F - 16 uçağının Saddam’ın konvoyunu tespit edip bombalamaya çalıştığı, ancak Irak liderinin yara almadan kurtulduğu öne sürülüyor. 
     Günümüzdeki Umm Kasr direnişi gibi Iraklıları Körfez’deki Suudi limanı Khafji’den çıkarmak iki gün almış. 
     Askeri uzmanlar, altı haftalık Körfez Savaşı’nın en önemli çarpışması olan Khafji muhaberesi’ni küçümsemekle Schwarzkopf’un çok büyük yanlış yaptığı ve bu ihmalin Cumhuriyet Muhafızları’nın kaçabilmesinde büyük rol oynadığı görüşündeler. 
     Kitapta çarpıcı bir anekdot, Dick Cheney ve Colin Powell’ın Körfez’deki Amerikan birliklerine yaptıkları moral ziyaret sırasında bir füzeyi Saddam’a sevgilerle’ diye imzalamaları. 
     Bağdat’a düşen bombalardan biri 700 sivilin öldüğü sığınak faciasına yol açınca PENTAGON bunun Cheney - Powell imzasını taşımadığını kanıtlamak için açıklama yapmak zorunda kalmış 
     NOT Irak Enformasyon Bakanı Muhammed El Sahaf’la ilgili 11 yıl önceki fotoğrafta bir karışıklık sonucu Türkmen çevirmen de yer almıştır. Görüşme bantlarında, Ecevit ve benden sonra El Sahaf da kareye girmekte Saddam Hüseyin’le el sıkışmaktadır. Tanıdığımız Sahaf’ın eski halini merak edenlere fotoğrafı yeniden sunuyoruz. Hiç değişmemiş 
     
     







</TEXT>
</DOC>
