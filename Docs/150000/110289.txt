<DOC>
<DOCNO> 110289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/30/son/sondun08.html </URL>
<DATE> 2002/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumlar, yarın yeni silahlarını teşhir edecek 
</HEADLINE>
<TEXT>

     Kıbrıs Rum Yönetimi, her yıl geleneksel olarak 1 Ekim'de yaptığı askeri geçit töreninde, yeni silah sistemlerini teşhir edecek. 
     Rum basınında yer alan haberlere göre, yeni silah sistemleri daha ziyade, Rum Milli Muhafız Ordusu RMMO topçu birliğinin silahlarından oluşacak. 
     Askeri geçit töreninde, Rusya'dan satın alınan ve RMMO Eski Komutanı Evangelos Florakis'in cenaze töreninde gösterilen M135 Rus saldırı helikopterleri de teşhir edilecek. 
     Törende, T-80, AMX-30B2, BMP-3, Leonidas, Cascavel ve VAB tank ve zırhlı personel araçları ile geçen yıl ilk kez teşhir edilen 203 mm'lik M110-A2, Suzana, M114 155 mm'lik oto-mobil toplar ve 122 mm'lik IBM-21 çok namlulu roketatarların da gösterilmesi bekleniyor. 
     Rumların törende, yeni silah sistemlerinin tamamını göstermeyeceği belirtiliyor. Rum Yönetimi lideri Glafkos Klerides, geçen yıl yapılan törenin sonunda, ''sadece göstermek istediklerimizi gösterdik'' demişti. 
     Lefkoşa'nın Rum kesiminde yarın yapılacak töreni, Yunan hükümeti adına Milli Savunma Bakanlığı Müsteşarı Lazaros Lotidis ve Yunan Genelkurmay Başkanlığı YEETA kurmaylarının da izleyeceği açıklandı. 
     Rumların yeni silah sistemlerinin, 29 Ekim-3 Kasım arasında icra edilecek, Yunanistan-Güney Kıbrıs ortak askeri tatbikatları ''Toksotis-Nikiforos''da da gösterilmesi bekleniyor. 
     





</TEXT>
</DOC>
