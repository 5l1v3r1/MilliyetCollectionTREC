<DOC>
<DOCNO> 136722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/14/son/sondun18.html </URL>
<DATE> 2003/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
NATO, BM'deki gelişmeleri izliyor... 
</HEADLINE>
<TEXT>

     NATO Konseyi'nin bugün yeni bir olağanüstü toplantı yapmayacağı, BM Güvenlik Konseyi'ndeki gelişmelerin bekleneceği öğrenildi. 
     İttifak kaynakları, dün akşam için öngörülen Konsey toplantısının iptal edilmesinden sonra, Genel Sekreter George Robertson'ın bugün yeni bir toplantı çağrısında bulunmadığını, ''üye ülkelerle temaslarını sürdürdüğünü'' ifade ettiler. 
     ''Almanya'nın yarından itibaren bir açılıma girebileceği'', ''askeri kanatta bulunmayan Fransa'nın tavır değiştirmemesi halinde, gerekirse karar mekanizmasından dışlanabileceği'', bu nedenle NATO Konseyi'nin yarın veya Pazartesi günü toplantıya çağırılmasının beklendiği belirtiliyor. 
     Genel Sekreter Robertson'ın, iki saat önceden delegasyonlara bilgi vermek koşuluyla, olağanüstü Konsey toplantısı çağrısında bulunmak yetkisine sahip olduğu biliniyor. Robertson'ın, yarın için bir toplantı öngörmesi halinde, bu akşam delegasyonlara bilgi vermesi bekleniyor. 
     





</TEXT>
</DOC>
