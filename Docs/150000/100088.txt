<DOC>
<DOCNO> 100088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/05/son/sondun16.html </URL>
<DATE> 2002/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Uyum yasalarının kabulü Alman basınında. 
</HEADLINE>
<TEXT>

     TBMM'de AB uyum yasalarının kabul edilmesiyle ilgili haberlere Alman gazeteleri de geniş yer verdi. 
     Frankfurter Rundschau gazetesi, ''Türk reform paketine övgü'' başlığıyla verdiği haberde, Türkiye'nin, demokratik reformlarla AB üyelik müzakerelerine başlamak istediğini ispatladığını bildirdi. Haberde, AB Komisyonu'nun Türkiye'deki gelişmelerden duyduğu memnuniyeti dile getirdiği, ancak uygulamadaki gelişmeleri de yakından izleyeceği ifade edildi. 
     Die Welt gazetesi, ''Türkiye Avrupa'ya elini uzatıyor'' başlıklı haberinde, TBMM'de kabul edilen reform paketiyle, idamın kaldırılmasının yanı sıra ''Kürtlere daha fazla haklar tanınacağını'' yazdı. 
     Frankfurter Allgemeine gazetesi de ''Ecevit yakında AB üyeliğini bekliyor'' başlığıyla verdiği haberde, Başbakan Bülent Ecevit'in, mecliste alınan kararlarla Türkiye'nin AB üyeliği şansının büyük ölçüde arttığını düşündüğüne işaret etti. 
     Haberde, anadilde eğitim, radyo ve televizyon yayınları yapılmasına izin verilmesi ve idam cezasının kaldırılmasının, önemli reformlar olduğuna dikkat çekildi. 
     





</TEXT>
</DOC>
