<DOC>
<DOCNO> 142424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/13/son/sondun08.html </URL>
<DATE> 2003/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Wexler Bush, Türkiye ile ilişkilerde "diplomatik felaket" yaratıyor 
</HEADLINE>
<TEXT>

     ABD Temsilciler Meclisi Demokrat Parti Florida milletvekili Robert Wexler, ABD Başkanı George Bush yönetimini, Türkiye ile ilişkilerde ''diplomatik felaket'' yaratmakla suçladı. 
     Türkiye ziyaretini tamamladıktan sonra Washington'a dönen, kongredeki ''Türk dostluk grubunun'' kurucularından Wexler, Bush yönetimini, ''umursamaz dış politika izlediği, Irak'ta tek taraflı savaş için acele ettiği ve Türkiye'yi de kapsayan tarihi, uluslararası ilişkilerini bozan dar görüşlülüğü'' yüzünden eleştirdi. 
     Wexler, ''Başkan Bush'un, bütün dünyada stratejik müttefiklerimizle ilişkilerimizde verdiği tamir edilemez zarara, Türkiye'de ilk elden tanık oldum. Amerikan halkı Bush'un, Irak lideri Saddam Hüseyin'i silahsızlandırmak için uluslararası koalisyonla birlikte hareket etmesini istiyor. Buna karşılık dünyanın desteğini almak için diplomasi araçlarını kullanmak yerine Başkan, Amerika'yı uluslararası toplumdan izole etti ve Türkiye gibi en yakın müttefiklerimizle yabancılaşırken, Saddam tehdidine karşı dünyayı ikna etmekte başarısız oldu'' dedi. 
     Robert Wexler, 11 Eylül terör saldırılarından sonra bütün dünyada ABD'ye karşı oluşan sempatinin, Bush yönetimi tarafından harcandığını öne sürdü. Wexler, Bush yönetiminin, BM silah gözlemlerinin 3-6 hafta daha devam etmesine izin vermesi ve Irak'ın, silahsızlanmaya ilişkin belli talepleri karşılayıp karşılamadığına ilişkin uluslararası konsensus sağlanacak ikinci bir BM Güvenlik Konseyi kararı çıkması için çalışmasını da istedi. 

     
</TEXT>
</DOC>
