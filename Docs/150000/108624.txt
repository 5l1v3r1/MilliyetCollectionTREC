<DOC>
<DOCNO> 108624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/20/yasam/yas05.html </URL>
<DATE> 2002/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Onların oksijeni voleybol topu .. 
</HEADLINE>
<TEXT>

Birkaç aylıkken bırakıldıkları Çocuk Esirgeme Kurumu’nda sımsıkı sarıldılar voleybol topuna. Şimdi yaşamla alay edercesine maça çıkarken ant içiyorlar Ev’lileri yeneceğiz 
     SEMRA KARDEŞOĞLU İstanbul 

     Çiğdem, Gamze, İlknur ve Kader... Hepsi 16 yaşında, Sosyal Hizmetler Çocuk Esirgeme Kurumu Atatürk Kız Yetiştirme Yurdu’nda kalan dört genç kız. 
     Henüz birkaç aylıkken aileleri tarafından kurum korumasına verilmişler. Kimilerinin anne ya da babası bir kaç yıl süren ziyaretlerinin ardından bir daha aramamış. Belki de bu yüzden biraz daha sıkı sarılmışlar hayata. 
     Onları hayata bağlayan bir voleybol topu olmuş. Milli Olimpiyat Komitesi Kadınlar Komisyonu Üyesi Suzan Kum’un çabaları ile beş yıl önce kız yurdunda başlayan voleybol çalışmalarına önceleri öğrenci bulmakta güçlük çekmişler. Ama kısa sürede çalışmaları aksatmayan bir takım oluşturmuşlar. 
     Dört yıllık çalışmanın ardından takımdaki kızların büyük bölümü geçen yıl Haydarpaşa Sağlık Meslek Lisesi’ne geçince, voleybol çalışmalarını lise takımında sürdürmüşler. 
     Yurtlu kızlar, çabalarının meyvesini geçtiğimiz haziran ayında Milli Olimpiyat Komitesi’nce düzenlenen voleybol turnuvasında birinci olarak almışlar. 
     
     Hayata smaç bağlıyor 
     Ekipte yer alan Çiğdem Duman, anne ve babasını 6 yaşına kadar görmüş. Sonra aramaz olmuşlar. "Smaç atmak artık hayatımın anlamı" diyen Çiğdem, maçlarda birbirlerini nasıl motive ettiklerini şu sözlerle anlatıyor 
     "Maç yaptığımız diğer çocukların hepsi evlerinde aileleri ile yaşıyorlar. Biraz da bu yüzden onları yenmek için inanılmaz hırslanıyoruz. Biz maçlara çıkarken her seferinde, "Ev" lileri yeneceğiz diye bağırıyoruz. " 
     
     Ev sıkıcı geliyor 
     Takımın pasörü Kader İnce’nin bir ablası var. Babasını hiç tanımamış. Annesi ise en son ilkokul yıllarında ziyaret etmiş onu. İlknur da 6 aylıkken yuvaya bırakılanlardan. O da beş altı senedir görmüyor ailesini. 
     Gamze Doğdu’nun iki kardeşi daha var. Onlar annesi ile yaşıyor. Ayrılan anne baba en küçük çocuk Gamze’ye bakamayınca onu kuruma teslim etmişler. Şimdi zaman zaman biraraya geliyorlar. Annesinin durumu düzelmiş. Onu tekrar birlikte yaşamak için çağırsa bile, Gamze artık istemiyor."Alıştım buraya, ev artık sıkıcı geliyor" diyor. 
     Hedefleri spor akademisine girmek olan kızlar, yurtta kuracakları voleybol takımının amatör kümeye çıkması var güçleriyle çalışıyorlar. Yurtta kalan daha küçük yaştaki kız çocukları da antrenör Eda Erem’le çalışarak ablalarının açtıkları yolda yürümek istiyorlar. 
     
     



 YAŞAM 















</TEXT>
</DOC>
