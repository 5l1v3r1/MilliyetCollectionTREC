<DOC>
<DOCNO> 149483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/13/spor/ydilmen.html </URL>
<DATE> 2003/04/13/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Sergen sazı eline aldı 
</HEADLINE>
<TEXT>

     Oysa ki, Malatya deplasmanı çok zor gözüküyordu. Beşiktaş'ın zorlanabileceğini düşündük. Beşiktaş uzun süre sonra ilk kez ikinci sırada çıktığı maçta daha iyi konsantre olmuş gözüktü ve takım halinde müthiş mücadele verdi. Zor maçı kolaya çevirdiler, ancak son dakikalarda biraz bocaladılar. 
     Malatyaspor takımına bundan 1.5 ay önce İstanbul'da oynadığı üç olumlu maç yaramamış. Tam tersine geriye gitmişler. Hafta içinde oynadıkları Trabzon maçı ile dün gece arasında hiçbir fark yoktu. Oysa ki Malatyaspor her rakibine, her sahada kök söktürüyordu. Ancak dörtlü savunmaya dönülmesi, sol ve sağ dıştaki Murat Duman ile Stankov'un ofansif yönden zayıf olmaları Malatyaspor'un kanatları kullanmasını engelledi. Orta sahada Ayman ve Mithat birşeyler yapmak isterken, Timuçin uzun süren sakatlığın getirdiği fizik yetersizlik nedeniyle çok geri kalmış. Sertan ve Hasan Özer de çok iyi oynayan üçlü savunmanın arasında sıkışıp kaldı, fazla pozisyon üretemedi. Beşiktaş'ta kötü oynayan oyuncu yoktu. Sergen ve Ali Eren'in biraz daha ön planda olduğunu söylemek lazım. Ali Eren çok önemli hamlelerle kritik pozisyonları başlamadan bitirdi. Son dakikalarda kale çizgisinden inanılmaz bir de top çevirdi. Ahmet Dursun, Nouma ve Sergen'in arkasında oynayan ikili Giunti ve Tayfur da iyi günlerindeydi. Maçın ikinci yarısında Lucescu 2 - 0'ın verdiği avantajla ve yedi gün içinde oynayacağı iki maç nedeniyle yavaş yavaş oyuncu değişikliklerine gidip maçı soğutmak istedi. Bunu son beş dakikaya kadar başardı. Malatyaspor, "Beşiktaş'ın maç bitse de gitsek" havasından son bölümlerde bir gol çıkardı. Yedikleri golde asisti, adeta top toplayıcı çocuk yaptı. Cordoba'nın taça yolladığı topun oyuna o kadar çabuk girmesini sağladı ki, Kolombiyalı kaleci yerini alamadı. 
     Maçın hakemi Kuddusi Müftüoğlu genelde iyi bir maç çıkardı. Sergen'e gösterdiği sarı kartta da doğru karar verdi. 
     
     


SPOR 





























</TEXT>
</DOC>
