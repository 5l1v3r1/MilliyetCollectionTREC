<DOC>
<DOCNO> 124840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/15/son/sontur16.html </URL>
<DATE> 2002/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Rizeli kayıp taksicinin cesedi bulundu... 
</HEADLINE>
<TEXT>

     Rize'de yaklaşık bir hafta önce kaybolan taksi şoförünün cesedi, Artvin'in Hopa İlçesi'nde bulundu. 
     Alınan bilgiye göre, Rize'nin Çayeli İlçesi Emniyet Müdürlüğü ekipleri, dün gece Ertan Naroğlu adlı kişiyi, kayıp taksi şoförü Ahmet Şahin ile ilgili olarak gözaltına aldı. Naroğlu, daha sonra Rize Emniyet Müdürlüğü'ne getirilerek, sorgusuna burada devam edildi. 
     Naroğlu'nun, polise verdiği ifadede, ''olayı ağabeyi Murat Naroğlu ve Osman Orman adlı kişi ile birlikte gerçekleştirdiğini, kayıp taksi şoförünü Hopa İlçesi'nin Sugören Köyü'ne getirdiklerini, burada Şahin'e bir el ateş ettiklerini ve yaralıyı uçurumdan aşağıya yuvarladıklarını ve daha sonra da aracı alarak olay yerinden uzaklaştıklarını'' söylediği bildirildi. 
     Gözaltına alınan kişiler, daha sonra olay yerine getirilerek, cesedin yerini göstermeleri istendi. Emniyet, jandarma ve Erzurum'dan gelen sivil savunma ekipleri cesedi yaklaşık 300 metrelik uçurumdan çıkardı. 
     Taksi şoförü Ahmet Şahin 29 , 6 Aralık tarihinde, durağa gelen iki müşteriyle birlikte T 0022 plakalı taksiyle duraktan ayrılmış ve daha sonra kendisinden haber alınamamıştı. 
     





</TEXT>
</DOC>
