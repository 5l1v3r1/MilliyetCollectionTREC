<DOC>
<DOCNO> 105740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/04/son/sonspo08.html </URL>
<DATE> 2002/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Arif, antrenmanı kenardan izledi... 
</HEADLINE>
<TEXT>

     A Milli Futbol Takımı, Slovakya ile yapacağı 12. Avrupa Şampiyonası 7. Eleme Grubu maçının hazırlıklarını sürdürüyor. 
     Milli Takımlar Teknik Direktörü Şenol Güneş yönetiminde Florya Metin Oktay Tesisleri'nde yapılan ve yaklaşık 1.5 saat süren antrenmanda, futbolcular kondisyon çalışmalarının ardından, tek pas ve şut çalışması yaptı. 
     Neşeli geçen idmanda, çalışmalar sırasında futbolcuların birbirleriyle şakalaştıkları gözlendi. Günün esprisi ise Nihat'ın, basketbolcu İbrahim'in reklam filmindeki ''Burada herşey var mı '' biçimindeki soruyu, bağırarak söylemesi oldu. 
     Antrenmana, boynu tutulan Arif katılmadı. Tedavi olan golcü futbolcu antrenmanı kenardan izlerken, durumunun ciddi olmadığı bildirildi. 
     Almanya'dan dün akşam dönerek kampa katılan Rüştü'nün ise gribal enfeksiyon nedeniyle antrenmanda yer almadığı kaydedildi. 
     Sakatlıkları bulunan Hasan ve Ümit Davala, antrenmanda yine takımdan ayrı koşu yaptı. 
     Antrenmanın sonunda Şenol Güneş, Nihat, Tayfur ve Emre Belözoğlu'na penaltı atışı yaptırdı. 
     Milliler, akşam Atatürk Olimpiyat Stadı'nda yapacakları antrenmanla hazırlıklarını sürdürecek 
     





</TEXT>
</DOC>
