<DOC>
<DOCNO> 145304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/25/son/soneko27.html </URL>
<DATE> 2003/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Fitch, Türkiye'nin uzun vadeli döviz notunu düşürdü... 
</HEADLINE>
<TEXT>

     Uluslararası kredi derecelendirme reyting kuruluşu Fitch, Türkiye'nin uzun vadeli döviz ve Türk Lirası cinsinden notlarını, B'den B eksi'ye - düşürdüğünü açıkladı. 
     Fitch'den yapılan açıklamada, Türkiye'nin kısa vadeli notu ''B'' olarak teyit edilirken, bütün kredi notlarına negatif görünüm verildiği kaydedildi. 
     Açıklamada, 2003 yılında, artan kamu kesimi mali açığının nasıl kapatılacağı konusunda kaygı duyulduğu ifade edildi. 
     Yüzde 70'lerin üstünde dalgalanan faiz oranlarının, 2003 yılı kamu sektörü borç servisini zorlaştırdığı belirtildi. 
     
     İÇ BORÇ YAPISI... 
     İç borç stoku vadesinin kısa olduğunun vurgulandığı açıklamada, yetkililerin bu yıl içinde, beklenenden daha fazla bir borç yükünü fonlamak zorunda kalabilecekleri bildirildi. 
     Fitch'in açıklamasında, daha önce bu kamu finansman açığının, ABD'nin mali paketiyle ve ikili yardımlarla kapatılacağı beklenirken, şimdi bu beklentinin, daha önceye göre oldukça zayıf olduğu vurgulandı. 
     
     IMF PROGRAMI... 
     Açıklamada, Türk yetkililerin, IMF ile ilişkileri canlandırma yolunu seçtiği belirtilirken, Hükümetin, 2003 bütçesini güçlendirici mali önlemlerin cesaret verici bulunduğu kaydedildi. 
     Fitch, Dördüncü Gözden Geçirme'in tamamlanarak Niyet Mektubu'nun imzalanabilmesi için alınması gereken önlemlerin gerçekleştirilmesi gerektiğini bildirdi. 
     IMF ile bir anlaşmanın, piyasalardaki güveni tazeleme ve yüksek miktardaki borçların çevrilebilmesi açılarından, 2003 finansman açığını kapatmada etkili olcağı belirtilirken, fakat IMF anlaşmasının, tek başına kafi bir çözüm olmadığı da vurgulandı. 
     Bankacılık sisteminin likit pozisyonda bulunduğu fakat hükümetin yüksek faizler ödeyerek yerel piyasalardan borçlandığının belirtildiği açıklamada, borçların sürdürülebilmesi konusundaki kaygıların devam ettiği bildirildi. 
     
     IRAK ETKİSİ... 
     Irak'taki savaşın ne kadar süreceği konusundaki bir belirsizlik ile turizm gelirlerinde muhtemel bir azalmanın döviz rezervlerini de olumsuz etkileyebileceğinin altının çizildiği açıklamada, 2004 yılına ilişkin dış borç servisinin de, IMF'ye olan 8.5 milyar dolarlık geri ödeme nedeniyle zorlanabileceği kaydedildi. 
     




</TEXT>
</DOC>
