<DOC>
<DOCNO> 132248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/21/son/sontur13.html </URL>
<DATE> 2003/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
''Recep Tayyip Erdoğan'' adı nüfus müdürlüğüne takıldı 
</HEADLINE>
<TEXT>

     Konya'da seyyar satıcılık yapan Mustafa Kuyak, çocuğuna ''Recep Tayyip Erdoğan'' isminin verilmesini ''teknik nedenler'' ileri sürerek kabul etmeyen Nüfus Müdürlüğü'ne dava açtı. 
     Konya'da seyyar tezgahında cep telefonu satarak 8 kişiden oluşan ailesinin geçimini sağlayan Mustafa Kuyak'ın, 3 kız ve 2 oğlundan sonra bir erkek bebeği daha dünyaya geldi. 
     46 yaşındaki Kuyak'ın 7.5 aylıkken doğan bebeğinin sağlık sorunları yaşaması nedeniyle doğum masrafları arttı. Hastanenin istediği resmi evraklar arasında yer alan nüfus cüzdanını çıkarmak için merkez Meram İlçesi Nüfus Müdürlüğü'ne başvuran Kuyak, çocuğuna ''Recep Tayyip Erdoğan'' ismini vermek istedi. 
     ''Çocuğuma, gönül verdiğim siyasi liderin ismini koymak istedim'' diyen Baba Mustafa Kuyak, Nüfus Müdürlüğü yetkililerinin kendisinin bu isteğini teknik nedenleri gerekçe göstererek reddettiklerini ileri sürdü. 
     AK Parti Genel Başkanı Recep Tayyip Erdoğan'ı çok sevdiğini ve çevresindekilere sık sık ''Bir oğlum olursa adını Recep Tayyip Erdoğan koyacağım'' dediğini anlatan Kuyak, şunları kaydetti 
     ''Nüfus Müdürlüğü yetkilileri, bilgisayarın isim hücresinde bu kadar uzun isme yer olmadığını, elle yazılması gerektiğini söylediler. Israr etmeme rağmen ya Tayyip Erdoğan ya da Recep Tayyip ismini verebiliriz dediler. Karım ve çocuğumu hastaneden bir an önce çıkarmak için istemeyerek de olsa, kimliğe Tayyip Erdoğan isminin yazılmasına razı olmak zorunda kaldım.'' Konya Adliyesi'ne gelerek, Meram Nüfus Müdürlüğü hakkında Asliye Hukuk Mahkemesi Hakimliği'nde dava açan Kuyak, dava dilekçesinde şu ifadelere yer verdi 
     ''Meram Nüfus Müdürlüğü herhangi bir yasal engel olmadığını ifade etmelerine rağmen çocuğumun nüfus kaydını aldığımda Recep isminin olmadığını gördüm. Oldukça üzüldüm. Hem de manevi olarak eksiklik hissediyorum. Arkadaşlarıma bu ismi koyacağım dediğim için bu konu içimde ukde olarak kalacaktır. Nüfus Müdürlüğü'nce çocuğumun kimliğinde düzeltme yapılamayacağından dava açma zaruriyeti hasıl olmuştur.'' Kuyak, 6 çocuğunun da çift isimli olduğunu, mahkemenin lehte kararı durumunda ''Tayyip Erdoğan'' olan çocuğunun adını, ''Recep Tayyip Erdoğan'' olarak değiştireceğini sözlerine ekledi. 
     
</TEXT>
</DOC>
