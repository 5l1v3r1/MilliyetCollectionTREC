<DOC>
<DOCNO> 140395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/03/son/sontur17.html </URL>
<DATE> 2003/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Tezkere kabul edilmeyince ABD fren yaptı 
</HEADLINE>
<TEXT>

     TBMM'de tezkerenin kabul edilmemesinin ardından ABD, İncirlik Üssü'nde ihaleleri durdurdu, yapılan ihaleleri de askıya aldı. İskendererun Limanı'nda da ABD'li askerlerin barınması için başlatılan çadır kurma faaliyetleri durduruldu. Daha önce kurulan çadırlar ise bölgede zaman zaman meydana gelen "Yarıkkaya fırtınası"nda uçtu. Güneydoğu'ya sevkıyat için hazır hale gelen ancak kapıdan geri dönen askeri ve sivil TIR'lar da beklemeye başladı. 
     ABD'li askerlerin kullanması amacıyla geçen ocak 4400 ranza ve 1.20X2.00 metre boyutlarında 8800 yatak ihalesi açıldı. Bin yatak İncirlik'teki Keşif Güç olarak bilinen Kuzeyden Keşif Harekatı Komutanlığı'na OWN teslim edildi. Kalan bölümün ise mart ayında alınabileceğini bildirildi. İhaleyi alan firmalar, yatakların teslimatı için kesin tarih beklerken dün ihale askıya alındı. İhale şartnamesinde sipariş edilen yatak ve ranzaların en erken 1 hafta, en geç beş yıl içinde alınacağı hükmü bulunuyordu. 
     Geniş ağlı dijital telefon sistemi kurulması, böcek ilaçlama tesis inşaatı, depolama için çelik konstrüksüyonlardan hangar yapılması, onarım işleri, malzemelerin paketlenmesi ve taşınması, otobüs kiralama, depo inşaatı, yemekhane ve ek tesis yapımıyla ilgili ihaleler de iptal edildi. 
     İncirlik'te saha betonlanması işini yürüten firmanın yetkilileri ise "Pistteki taxi way ve uçakların park sahasına gidiş yollarının kenarları betonlanıyor. Bu işin durdurulması için henüz bir talimat gelmedi" dedi. 
     





</TEXT>
</DOC>
