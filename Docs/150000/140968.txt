<DOC>
<DOCNO> 140968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/06/son/sondun04.html </URL>
<DATE> 2003/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Grossman "Türkiye'nin kararıyla paniğe kapılmış değiliz" 
</HEADLINE>
<TEXT>

     ABD Dışişleri Bakan Yardımcısı Marc Grossman, Amerikan askerleri konusunda Türkiye'nin kararıyla hayal kırıklığına uğradıklarını, ancak paniğe kapılmadıklarını belirterek, çoklu etnik temele dayalı, demokratik, silahsızlandırılmış ve komşularıyla barış içinde bir Irak'tan en çok yararlanacak ülkenin Türkiye olduğunu söyledi. 
     Grossman, Hollanda televizyonuna verdiği demeçte, Amerikan askerlerinin konuşlandırılmasına ilişkin TBMM kararı ve Türkiye ile işbirliği konularına da değindi. Grossman, ''Türkiye, bir demokrasi. Türk parlamentosu, Türkiye için en iyisi olduğunu düşündüğü bir şekilde oy kullandı. Türkiye'ye, Türk hükümetinin kabul ettiği bir öneri yapmıştık, ancak parlamentodan geçemedi'' dedi. 
     Marc Grossman, ''şimdi Türk hükümetinin vermesi gereken kararlar var. Bizim de vereceğimiz kararlar var. Hayal kırıklığına uğradık, ancak bu yüzden paniğe kapılmış değiliz. Türkiye kendi kararlarını verme hakkına sahip'' ifadelerini kullandı. 
     Grossman, silahsızlandırılmış bir Irak'tan en çok yarar göreceklerin, Irak'ın komşuları olduğuna dikkati çekerek, ''Eğer bir gün çok etnikli, demokratik, kitle imha silahı olmayan, komşularıyla barış içinde bir Irak olacaksa, bundan en çok kim faydalanacak Ben Türkiye'nin bundan faydalanacağını düşünüyorum. Ama elbette söylediğim gibi, Türkiye bir demokrasi ve kendi kararlarını kendi verebilir'' dedi. 
     Türkiye'de ikinci bir oylama yapılarak ABD'ye destek kararının çıkmasını bekleyip beklemedikleri sorusuna karşılık Grossman, ''Bunun cevabını bilmiyorum. Sorunun muhatabı, Türk hükümeti ve Türk parlamentosudur. Yeniden deneyeceklerini bekleyip beklemediğimi bile bilmiyorum. Bu onlara bağlı, bana değil'' yanıtını verdi. 
     





</TEXT>
</DOC>
