<DOC>
<DOCNO> 126311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/23/spor/ygokce.html </URL>
<DATE> 2002/12/23/ </DATE>
<TIME>  </TIME>
<AUTHOR> ATTİLA GÖKÇE  </AUTHOR>
<HEADLINE>
Aslan’ın ayak sesleri 
</HEADLINE>
<TEXT>

     Samsunspor 8 gol atıp, 16 gol yemiş sahasındaki maçlarda...Türk futbolunun önemli oyuncular yetiştiren kaynak kulübü bu yıl belli ki, büyük sorunlarla mücadele ediyor. O nedenle Galatasaray karşısında belirli bir yere kadar direniş gösterdiler. O direnişin üstüne kendi varlıklarını kanıtlayacak bir etkinlik katamadılar. Galatasaray, Samsun’da rahat, sakin ve son haftalara göre en uyumlu maçını gerçekleştirdi. Kaleci Mondragon oyun sırasında zaman zaman ceza alanının dışına çıkıp ayağı ile bozulan çimleri düzeltecek kadar rahattı. Savunmada Vedat, orta alanda Ayhan ve hücumcu Hasan Şaş, Sarı-Kırmızılı takımın en iyileriydiler. Öne çıkan üç adamın yanı sıra Berkant ve Ümit Karan’ın da hareketliliğini ve gayretlerini takdirle izledik. Ancak Ümit Davala , Hakan Ünsal ve Arif’in tüm çabalarına karşın kötü performans çizgisini aşamadıklarını hayretle gördük. Samsunspor savunmasını dörtleyerek Sinan’ı tek santrfor olarak yalnız bırakıp, soldan Celil’in üzerinde yoğunlaşan, onun getirip taşıyacağı toplarla şans arayan bir taktik anlayıştıydı. Ne var ki, futbol iki-üç kişiyle oynanmıyor. Galatasaray ilk yarıda Ümit Karan, Ayhan ve Berkant’la yakaladığı mutlak gol fırsatlarını skora dönüştüremedi. Ancak ikinci yarıda bekledikleri golü hemen başta çok güzel bir pozisyonla buldular. Hasan Şaş dört kişiyi çalımlayarak öyle güzel bir asist yaptı ki, gerisi Ayhan’ın şık ve becerili vuruşuna kalmıştı. O da öyle yaptı. Samsunspor’un maçın sonuna kadar beraberliği arayan cılız atakları bir sonuç vermedi. Ancak oyunun uzatma dakikalarında Can’ın vuruşu ev sahibinin gole en çok yaklaştığı ama ulaşamadığı andı. 
     Şimdi bir çelişkiyi de dile getirmekte yarar var. Geçmiş yıllarda Fatih Terim, Noel yaklaşırken Hagi dahil, yabancı oyuncularının hepsini erkenden tatile gönderir, yıl sonunu yerli futbolcularla rahatça tamamlardı. Bu yıl yine yerlilerle başladı oyuna Noel haftasında. Ancak yabancıları tatilde, memleketlerinde değil, kulübede idi. Yabancı transferindeki hayal kırıklıkları ya da uyumsuzluklar dramatik bir şekilde kulübede görülüyordu. 
     Samsun’daki skoru küçümsememeli. Yılı kayıpsız bir maçla kapatmak ve yaşadığı tüm sorunlara rağmen zirveden kopmadan tatile girmek yine de Galatasaray’ın gücünü gösteren önemli bir başarı. Terim’in ikinci yarıya hazırlayacağı Aslan sanırım daha yırtıcı olacak. 
     Hakem Metin Tokat’ın Hakkı tarafından ceza alanına girer girmez itilen Ümit Karan’ın düşüşüne penaltı vermemesi kıdemine de, kokartına da yakışmadı. 
     
     



 SPOR 
































</TEXT>
</DOC>
