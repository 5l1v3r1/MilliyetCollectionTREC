<DOC>
<DOCNO> 106414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/08/son/sontur12.html </URL>
<DATE> 2002/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Ecevit " Huzurunuzda sapasağlam duruyorum" 
</HEADLINE>
<TEXT>

     DSP Genel Başkanı ve Başbakan Bülent Ecevit, partisiyle ilgili son 1-2 yıl içinde çok büyük oyunlar oynandığını belirterek, ''Bir yandan DSP'yi engellemek bir yandan da beni saf dışı bırakmak için türlü oyunlar oynandı ve oynanıyor'' dedi. 
     Ecevit, çeşitli ziyaretler ve incelemelerde bulunmak üzere geldiği Van'da halka hitap etti. Maraş Caddesi Soydan Kavşağı'ndaki mitingte konuşan Ecevit, Vanlılar'ın geride kalan yıllarda çok büyük acılar ve sıkıntılar çektiğini ve sınır boylarındaki terörizmin acısını çeken komşulara da kucak açtığını ifade etti. 
     Ecevit, ''Artık çok şükür olağanüstü hal Diyarbakır ve Şırnak dışında kaldırıldı. OHAL'in yerine, yatırıma hız katan önlemler alınacaktır'' dedi. 
     Başbakan Ecevit, özellikle hükümette bulundukları dönemde sağlanan huzurun, vatandaşların yaşamlarını çok olumlu yönde geliştirdiğini belirterek, köylerinden göç edenlerin artık köylerine dönmeye başladıklarını söyledi. 
     Yıllardır devam eden sorunların bir çırpıda çözülemeyeceğini vurgulayan Ecevit, Doğu ve Güneydoğu bölgesindeki vatandaşların hayvancılık ve tarımla uğraşmaya başladıklarını anlattı. 
     Ecevit, ''İnşallah o günler bir daha geri gelmez ve yaşanmaz'' diye konuştu. 
     
     KÖY-KENT PROJESİ 
     Köylülerin sorunlarını çözmek amacıyla çeşitli çalışmalar başlattıklarını belirten Ecevit, bunlara merkez köy ve köy-kentleri örnek gösterdi. 
     Köy-kentler hakkında geniş bilgiler veren Ecevit, köy-kentin ilk uygulamasının Ordu'nun Mesudiye ilçesinde başladığını, ikincisinin ise Van'ın Özalp ilçesine bağlı Dorutay köy-kenti olduğunu dile getirdi. Köy-kentlerle çocukların eğitim olanağına kavuşturulduğunu, köylere sağlık hizmeti getirildiğini anlatan Ecevit, ''Böylece, kısa sürede Türkiye'nin köyleri kentleşecektir'' dedi. 
     1999 yılında, Van'da Türkiye'nin en güzel sağlık tesislerinden birisinin hizmete açıldığını anımsatan Ecevit, böylece Vanlı vatandaşların büyük kentlerdeki hastanelere gitmekten kurtulduğunu ifade etti. 
     Ecevit, 57. Hükümet döneminde 47 bin geçici işçinin daimi işçi statüsüne kavuştuğunu, meslek liselerinden mezun olanların, üniversitelerin meslekleriyle ilgili bölümlerine sınavsız girebilme olanağına kavuştuklarını anlattı. 
     Yargı düzeninde önemli düzenlemeler yaptıklarını ve gözaltı sürelerinin indirildiğini hatırlatan Ecevit, TBMM'nin son dönemde farklı dil ve lehçelerde öğrenim olanağı sağlayan düzenleme ve idam cezasının kaldırılmasına ilişkin düzenlemelerin çıkarıldığını söyledi. 
     Van'da sınır ticaretinin bazı sıkıntılara rağmen büyük ölçüde yeniden başladığını ifade eden Ecevit, bu konuya ilişkin sorunların kısa sürede çözüleceğini kaydetti. 
     
     REFORM NİTELİĞİNDE YASALAR 
     3.5 yıllık hükümetleri döneminde dünyanın takdirini toplayan reform niteliğinde birçok yasa çıkardıklarını anlatan Ecevit, yeniden iktidara geldikleri takdirde birçok yeni reform niteliğindeki yasayı çıkaracaklarını ifade etti. 
     Ecevit, dünyanın bazı ülkelerinde yaşanan ekonomik krizler ve 1999 yılında yaşanan deprem felaketleri nedeniyle Türk ekonomisinin kriz yaşadığını ifade ederek, ancak son aylarda ''enflasyonun sona ermeye başladığını ve sıfıra yaklaştığını'' söyledi. 
     Çiftçilerin ve köylülerin sorunlarını çözmek için ellerinden geleni yapmaya çalıştıklarını dile getiren Ecevit, Türkiye'deki huzur ortamıyla birlikte turistlerin de ülkeye gelmeye başladığını, Van'a gelen turist sayısında da önemli artışlar olduğunu kaydetti. 
     Ecevit, hükümetleri döneminde Avrupa Birliği AB kapılarının da açılmaya başladığını kaydederek, ''AB ile ilişkilerimiz tam olarak kısa zamanda gelişme sürecine girecektir. Bu sağlandığı vakit, size sağlanan ekonomik olanaklar da artacaktır'' diye konuştu. 
     
     DSP'YE OYNANAN OYUNLAR 
     Başbakan Ecevit, DSP ile ilgili son 1-2 yıl içinde çok büyük oyunlar oynandığını ifade ederek, şöyle devam etti 
     ''Bu oyunlar hala devam ediyor. Gazetelerin çoğuna baktığınız vakit bu oyunları kendi gözlerinizle görebiliyorsunuz. Benim birkaç aylık geçici rahatsızlığımdan faydalanarak bir yandan DSP'yi engellemek, bir yandan da beni saf dışı bırakmak için türlü oyunlar oynandı ve oynanıyor. Fakat huzurunuzda sapasağlam duruyorum şimdi. Bu demek değildir ki, ben ilelebet DSP'nin başında kalacağım. Elbette hepimiz faniyiz. Ama ben Allah izin verdiği kadar, son nefesime kadar Türkiye'nin kalkınması için, kurtulması için elimden geleni yapmaya devam ediyorum, edeceğim. Biz çok şeyler gördük, geçirdik. Gerçi böylesini görmemiştik ama, bunların da üstesinden geleceğiz inşallah'' Ecevit, bir grubun aleyhinde sloganlar atması üzerine, ''Bu meydanın bir köşesinde bana olumsuz sloganlar haykıran gençler, onlar da bizim gençlerimizdir. Onları da seviyoruz, onların da her türlü olanağa kısa sürede kavuşmasını diliyoruz'' diye konuştu. 
     Ecevit, rahatsızlığı döneminde parti grubunun yarısının partiden ayrıldığını anımsatarak, ''Ama örgütümüz sapasağlam ayakta duruyor. Gidenler gitti ama kalanlar arasından çok değerli, yetenekli ve çalışkan yeni bakanlarım çıktı'' diye konuştu. 
     
     DEVLET BAKANI KOCABATMAZ'IN KONUŞMASI 
     Ecevit, konuşmasının ardından mikrofonu Devlet Bakanı Mehmet Kocabatmaz'a verdi. Kocabatmaz da ilk iş olarak köylerin sorunlarının bir önce çözülmesi için çalıştıklarını belirterek, köy yollarının tamamlanması, asfaltlanması ve içme suyuna kavuşturulmasına öncelik verdiklerini söyledi. 
     Türkiye'deki köylerin sadece 960'ında içme suyu bulunmadığını ifade eden Kocabatmaz, 2003 yılından itibaren susuz köy kalmayacağını kaydetti. Kocabatmaz, konuşmasında köylü vatandaşlara yönelik yapacakları çalışmalar hakkında da bilgi verdi. 
     
     MİLLİ EĞİTİM BAKANI TEKİN 
     Daha sonra konuşan Milli Eğitim Bakanı Necdet Tekin ise kendisine yönelik bazı pankartlar gördüğünü belirterek, devletin verdiği sözün yerine getirileceğini ifade etti ve fen-edebiyat fakültesi mezunlarının mağdur edilmeyeceği sözünü verdi. 
     Van'a, bu eğitim öğretim döneminde 971 yeni öğretmen atanacağını bildiren Tekin, Van'daki okulların laboratuvarlarındaki eksikliklerin giderilmesi için gerekli çalışmaların da tamamlandığını kaydetti. Tekin, farklı dil ve lehçelerde öğrenim sağlamak amacıyla yönetmelik hazırladıklarını hatırlatarak, devletin bu yönetmeliği önümüzdeki günlerde çıkaracağını belirtti. 
     
     NOTLAR 
     DSP Genel Başkanı ve Başbakan Ecevit'in konuşması sırasında partililer, ''Halkçı Ecevit'',''Başbakan Ecevit'' ve ''Köylü Babası'' şeklinde sloganlar attılar. Partililerin ellerinde ''Sonuna kadar yanındayız'', ''Demokratik solun yolu Atatürk'ün yoludur'' şeklinde pankart ve döviz taşıdıkları görüldü. 
     Miting sırasında geniş güvenlik önlemleri alınırken, şüpheli görülen bazı kişiler gözaltına alındı. 
     DSP Genel Başkan Yardımcısı Rahşan Ecevit, eşi Bülent Ecevit'in Van gezisine katılmadı. Başbakan Ecevit, mitingin ardından Valiliği ziyaret ederek, Vali Durmuş Koç'tan ilin sorunları ve yapılan çalışmalar hakkında bilgi aldı. 
     Ecevit, Van'daki temaslarının ardından Özalp ilçesine bağlı Dorutay Köy-Kenti'ne geçerek burada incelemelerde bulunacak, açılış ve temel atma törenlerine katılacak. 
     





</TEXT>
</DOC>
