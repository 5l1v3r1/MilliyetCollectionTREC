<DOC>
<DOCNO> 143601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/19/son/sondun13.html </URL>
<DATE> 2003/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Barzani "Türklerin Irak'a girmesi kabul edilemez" 
</HEADLINE>
<TEXT>

     Irak Kürdistan Demokrat Partisi IKDP lideri Mesud Barzani, Türk ordusunun kuzey Irak'a girmesinin kabul edilemez olduğunu ileri sürdü. 
     Fransız Liberation gazetesinin sorularını yanıtlayan Barzani, Ankara'da ABD ve Türk yetkilileriyle ciddi görüşmelerin sürdüğünü belirterek, ''Ancak biz durumumuzu net biçimde ortaya koyduk. Türk ordusunun tek taraflı ya da koalisyon içinde kuzey Irak'a girmesi kabul edilemez'' dedi. 
     ''Türk ordusunun kuzey Irak'a girmesi halinde karşılık verecek misiniz '' sorusu üzerine Barzani, ''Tahrik olarak değerlendirilebilecek hiçbir açıklama yapmak istemiyorum. Bununla birlikte bizim tavrımız açık. Halk ve peşmergeler kelepçelenmek istemiyor ve ellerindeki bütün imkanlarla buna karşı koyacaklar'' diye konuştu. 
     Barzani, Saddam Hüseyin'in kimyasal silah kullanacağını tahmin etmediğini de söyledi. 
     IKDP lideri, ABD'nin saldırısını kuzey Irak'tan başlatmayacağını belirtti ve ABD askerlerinin kuzey Irak'ta konuşlanması için artık geç kalındığını ifade etti. 
     Musul ve Kerkük ile ilgili gizli bir hedeflerinin olmadığını söyleyen Barzani, federal ve demokratik bir hükümet konusunda Irak halkı ve muhaliflerle anlaşma içinde olduklarını kaydetti. 
     





</TEXT>
</DOC>
