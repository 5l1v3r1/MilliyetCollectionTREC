<DOC>
<DOCNO> 139893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/01/son/sondun07.html </URL>
<DATE> 2003/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair, Saddam'ı Hitler'e benzetti... 
</HEADLINE>
<TEXT>

     İngiltere Başbakanı Tony Blair, Irak lideri Saddam Hüseyin'i Alman Nazi diktatörü Adolf Hitler'e benzetti ve bugün savaşa karşı çıkanların, ''Hitler'e taviz verenler gibi hatırlanabileceği'' iddia etti. 
     Blair, The Guardian gazetesinde yaptığı değerlendirmelerde, savaş karşıtlarının yaptıkları gösterilerin, ''Bağdat'a yanlış mesajlar gitmesine yol açtığını ve Saddam'ı, Batı'nın kendisiyle hesaplaşma konusunda çok ciddi olmadığını düşünmeye sevk ettiğini'' öne sürerek, ''Bunlar işimizi zorlaştırıyor'' dedi. 
     Parlamentoda geçen Çarşamba günü Irak konusundaki tutumu aleyhine verilen önergenin partisinden 121 milletvekili tarafından desteklenmesini eleştiren Blair, bu kesimin, hem İngiltere, hem de dünya için ''çok tehlikeli yol önerdiğini'' öne sürdü. 
     Blair, ''Unutulmamalı ki 1930'larda da birçok kişi sırf savaştan kaçınabilmek için faşizme taviz vermeyi tercih etti. O dönemde de gayet saygın ve eğitimli insanlar, Hitler'in önüne çıkmanın hiç de gerekli olmadığını savunuyordu. Onlara karşı olanlar ise savaş çığırtkanı olarak görülüyordu'' dedi. 
     Savaşa karşı çıkanların ''popüler tutum içinde olduğunu'' ve yanlış karar verdiğini ifade eden Blair, bir soru üzerine, Irak konusunda ABD Başkanı George Bush ile bazı görüş ayrılıklarına düştüğü yolundaki söylentileri yalanladı. 
     





</TEXT>
</DOC>
