<DOC>
<DOCNO> 118471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/12/son/sonspo10.html </URL>
<DATE> 2002/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Terim Benim olduğum yerde umudu kaybetmek yok 
</HEADLINE>
<TEXT>

     Galatasaray Teknik Direktörü Fatih Terim, Barcelona Havaalanı'nda yaptığı açıklamada, Galatasaray'ın hiçbir zaman umudunu kaybetmeyeceğini ifade ederek, ''Hele benim olduğum yerde bu hiç olmaz. Galatasaray takımı böyle anlarda ortaya çıkmıştır. Kaybedildiği düşünülen yerde daha rahat olmalıyız'' dedi. 
     ''Barcelona karşısında galibiyet için her şeyi deneyeceğiz'' diyen Terim, Barcelona'nın maça yedek kadroyla çıkacak olması hakkında şunları söyledi 
     ''Ben de rakibimizle aynı puana ulaşsaydım, şimdi Trabzonspor maçını düşünürdüm. Ancak, tabii ki Barcelona, maçı kaybetmek istemez. Yedek oyuncular iki misli efor sarf edeceklerdir. Olayın zorlu geçeceğine inanıyorum.'' 
     
     NOTLAR... 

     Galatasaray yaklaşık 3,5 saat süren yolculuğun ardından Barcelona'ya inerken, İspanyol basın mensupları ve taraftarlar, sarı-kırmızılı kafileye ilgi gösterdi. Basın mensupları, İspanyolca bilen kaleci Mondragon ile röportaj yaparken, İspanyol ve Türk taraftarlar da sporculardan ve teknik heyetten bol bol imza aldılar. 
     Galatasaray kafilesini taşıyan Kıbrıs Türk Havayolları'na ait uçağın personeli, sarı-kırmızılılara jest yaparak bir pasta kesti. 
     Ancak hosteslerin bulunduğu yerde kesilen bu pasta, Galatasaraylı yöneticilerin uygun bulmaması nedeniyle, sadece birkaç kişiye dağıtıldı. 
     
     FUTBOLCULAR GALİBİYETE İNANIYOR 

     Galatasaraylı futbolcular, Barcelona maçı öncesinde galibiyete şartlandılar. 
     Ayhan, Galatasaray'ın her zaman en üstte yer aldığını söyleyerek, ''Yarın da kazanmak için elimizden gelen her şeyi yapacağız'' dedi. 
     Arif ise İspanya'ya galibiyet için geldiklerini belirterek, hedefledikleri skoru almayı umut ettiklerini söyledi. 
     Barcelona karşısında kaybedecek bir şeylerinin olmadığını kaydeden Cihan da rakiplerinin sahaya yedek kadroyla çıkacak olmasının avantaj olduğunu ve bunu kullanarak galip gelmeye çalışacaklarını dile getirdi. 
     Bu arada Galatasaray Kulübü İkinci Başkanı Ali Dürüst, Galatasaray'ın büyük bir firma olduğunu vurgulayarak, Felipe'nin takımdan ayrılmak istemesi hakkında, ''Profesyonelce düşünüyoruz. Bazı futbolcular gelir, bazıları gider. Burası bir müessese. Felipe konusunu Barcelona maçı sonrasında gündemimize alacağız'' dedi. 
     
     MONDRAGON HAVAALANINDA UNUTULDU 

     Galatasaray kafilesini taşıyan otobüs, Kolombiyalı kaleci Mondragon'u almadan hareket edince, havaalanında kısa süreli bir panik yaşandı. 
     Havaalanında, bir yakınının taksiye binmesiyle ilgilenen Mondragon, hareket eden ve bir süre sonra duran otobüse koşarak yetişti ve kafileye katıldı. 
     Sarı-kırmızılı takım daha sonra kalacağı İntercontinental Princess Sofia Oteli'ne özel güvenlik görevlileri eşliğinde hareket etti. 
     Öte yandan Kulüp Başkanı Özhan Canaydın, fair-play ödülüne aday gösterildiğinin anımsatılması üzerine, ''Önemli olan sadece benim değil, herkesin fair-play davranışı içinde olmasıdır'' diye konuştu. 
     Canaydın, fotoğraflarını çeken gazetecilere de ''Benim fotoğrafımı yeterince çektiniz. Biraz da takımı çekin'' dedi. 

     
</TEXT>
</DOC>
