<DOC>
<DOCNO> 120509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/22/son/sontur27.html </URL>
<DATE> 2002/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan "Savaşa, yoksulluğa ve teröre son verme zamanı" 
</HEADLINE>
<TEXT>

     AK Parti Genel Başkanı Recep Tayyip Erdoğan, savaşa, yoksulluğa ve teröre son verme zamanı olduğunu belirterek, ''Bunu insanlık adına yapmalıyız'' dedi. 
     Erdoğan, Sheraton Oteli'nde çeşitli ülkelerin Ankara büyükelçilerine iftar yemeği verdi. 
     Yemekten sonra büyükelçilere seslenen Erdoğan, Ramazan ayına müslüman ülkelerin büyük önem verdiğini, bu ayda dostluk, kardeşlik duygularının doruğa çıktığını söyledi. Dünyanın çok farklı bir dönemden geçtiğini ve küresel bir köye dönüştüğünü ifade eden Erdoğan, Allah'ın tüm insanları bir aileden varettiğini ve sonra bunların, dünyanın çeşitli yerlerine dağıldığını kaydetti. 
     Erdoğan, küresel köyün arka bahçesindeki durumun hiç de iç açıcı olmadığını, halkın açlık, sefalet ve terörle karşı karşıya bulunduğunu ifade etti. Dine, ırka ve cinsiyete dayalı ayrımcılığın devam ettiğini belirten Erdoğan, bunun da insan olmanın şerefine layık olmayan görüntüler ortaya çıkardığını söyledi. 
     Yemekte, çeşitli ülkelerin büyükelçilerinin birarada bulunduğunu, bu durumun kendisine umut ve huzur verdiğini kaydeden Erdoğan, ''İnsanların umudu, çeşitli din, ırk ve cinsiyetteki insanların aynı masada oturmasına bağlıdır. Bunun yanında insanlık ailesinin fertleri olarak bir masa etrafında özgürce konuşamıyor olmamız ise hüzün kaynağımızdır'' diye konuştu. 
     Charles Dickens'ın ''İki Şehrin Hikayesi'' adlı romanında, ''Zamanların en iyisiydi, zamanların en kötüsüydü. Umut baharı, umutsuzluk ışığıydı'' sözünün günümüz dünyasını özetlediğini bildiren Erdoğan, ''Hem umut zamanındayız hem de umutsuzlukla kuşatılmış durumdayız'' dedi. 
     
     ''MEDENİYETLER ÇATIŞMASI...'' 
     Erdoğan, konuşmasında, Mevlana'nın ''Dün dünle gitti cancağızım. Bugün yeni şeyler söylemek lazım'' sözünü de anımsatarak, artık dünyaya yeni kelimeler ve cümlelerle seslenme zamanı olduğunu kaydetti. 
     Erdoğan, sözlerini şöyle tamamladı 
     ''Savaşa, yoksulluğa ve teröre son vermenin zamanıdır. Bunu insanlık adına yapmalıyız. İnsanlık onuru adına yapmalıyız. İnsanların onurunu yükseltecek iradeye, dünyayı sıcak bir ev yapacak çalışmalara imza atmanın zamanıdır. 
     Medeniyetler arasında köprü kurmanın görevini adeta üstlenmiş bir ülkenin bir evladı olarak, bir vatandaşı olarak dünyada hala medeniyetler çatışmasından bahsedilmesini yadırgıyorum. Tüm bunlara rağmen medeniyetler arası kaynaşmanın hayalini görüyorum. Hepimizi yaratan Allah dünyayı hepimizin paylaşması için ev yaptı. Bu sıcak bir ev, özgürlükler evi olmalıdır, barış evi olmalıdır. Hepimiz bunun için çalışmalıyız.'' 
     





</TEXT>
</DOC>
