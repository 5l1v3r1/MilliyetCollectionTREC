<DOC>
<DOCNO> 128527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/03/son/soneko19.html </URL>
<DATE> 2003/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Endüstri Holding yöneticileri Ölüm tehditleri alıyoruz 
</HEADLINE>
<TEXT>

     Endüstri Holding Genel Koordinatörü Ramazan Arıkan, ''kendilerinin sadece kral çıplak'' dediklerini belirterek, söz konusu holdinglerin ekonomide oluşan iyimser havadan yararlanıp yeniden para toplamaya hazırlandıklarını, bu konuda yetkililerden gerekli önlemlerin acilen alınmasını istedi. 
     Arıkan, düzenledikleri basın toplantısında dile getirdiği, toplanan 300 milyon Marktan bugün 50 milyon Marka yakın para kaldığına ilişkin sözlerinin kamuoyunda geniş yankı bulmasından memnun olduğunu ancak, kullandığı bazı sözlerin Endüstri Holding'in ortaklarını hiç bir şekilde rencide etmemesi gerektiğini söyledi. 
     
     MEDYADAN DESTEK BEKLİYORUZ 
     Yaptıkları açıklamalarla, herkesin bildiği holding gerçeğini açıklayarak kralın çıplak olduğunu ortaya koyduklarını belirten Arıkan, ''Bu açıklamalarımız malumun ilanıydı. Hiç bir ortağımız kesinlikle üzüntüye ve ümitsizliği kapılmasın. Öncelikle amacımız kendi ortaklarımızın hakkını sonuna kadar savunmaktır'' dedi. 
     ''Daha önce holdinge para yatıran bin 800 ortağımız bir bardak soğuk su içsin'' sözlerinin yanlış anlaşılmaması gerektiğini kaydeden Arıkan, şunları söyledi 
     ''Bu cesur çıkışımıza özellikle medyadan destek bekliyoruz. Biz holdingin yeni yönetim kadrosuyuz. Bugüne kadar yapılan soygunlara karşı en etkili mücadeleyi bizler veriyoruz. Bir grup yöneticinin cebini doldurmaktan başka bir amaca hizmet etmeyen bu holding sistemini değiştirmek için çok önemli bir adım atmış bulunuyoruz. Bundan da gurur duyuyoruz. Ancak Bir bardak soğuk su için ifademizle Endüstri Holding'in şimdiki ortaklarını kastetmediğimizi üzerine basa basa söylemek istiyorum. Yoksa saadet zinciri aynen devam eder, olan yine Endüstri Holding ve ortaklarına olur.'' 
     
     ALMANYA'DA YENİDEN PARA TOPLAMAYA HAZIRLANIYORLAR 
     SPK ile yaptıkları anlaşma gereği, Endüstri Holding ortaklarının ellerinde bulunan hisse senetlerine, kısa süre içinde, resmi tahvil ihracı ile yasal kimlik kazandıracaklarını vurgulayan Arıkan, sözlerini şöyle sürdürdü 
     ''Ekonomide oluşan iyimser havadan yararlanıp özellikle Almanya'da yeniden para toplamaya hazırlanıyorlar. Yeni mağduriyetleri engellemek için devlet, vakit geçirmeden gerekli önlemleri alınmalıdır. Çok ilginç bir şey söyleyeyim. Şimdi bile Almanya'dan bizi arayan bazı gurbetçi vatandaşlarımız, Para toplayıp gönderelim, buna hazırız diyorlar. İnsanların temiz duygularını artık rahatça suiistimal edebilmenin vakti geçmelidir.'' Holdinglerin içinde bulundukları durum ve Endüstri Holding'in eski yönetimi ile ilgili yaptıkları açıklamaların basında geniş şekilde yer almasının ardından çok ciddi ölüm tehditleri aldıklarını belirten Arıkan, ''Endüstri Holding'in yeni yönetimi olarak, bu kan emicilerle sonuna kadar mücadele etmeye kararlıyız. Namusluların namussuzlar kadar cesur olduğu bir ülkede yaşamak benim tek dileğim'' diye konuştu. 
     





</TEXT>
</DOC>
