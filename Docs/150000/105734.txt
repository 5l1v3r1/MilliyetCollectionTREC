<DOC>
<DOCNO> 105734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/04/son/sonspo02.html </URL>
<DATE> 2002/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor çalışmalara başladı... 
</HEADLINE>
<TEXT>

     Haftayı deplasmanda aldığı Elazığspor galibiyetiyle geçiren Gaziantepspor, 11 Eylül'de erteleme maçında Fenerbahçe, ardından da Altay ile yapacağı karşılaşmaların hazırlıklarına başladı. 
     Kulüp profesyonel futbol şubesi sorumlusu Asım Atmaz, yaptığı açıklamada, ligin 4. haftasında zorlu Elazığspor deplasmanında aldıkları 3 puan ve güzel futbolla çıkışa geçeceklerine inandığını söyledi. 
     Kulüp yönetiminin aldığı küçülme politikası gereği, Fatih, Hasan Özer ve Ramazan'ın başka kulüplere verildiğini hatırlatan ve bu nedenle yapılan ağır eleştirilere futbolcuların galibiyetle en iyi yanıtı verdiklerini belirten Atmaz, şöyle devam etti 
     ''Bu futbolculardan kulüp bulmalarını istediğimizde, bazı çevreler tarafından acımasızca eleştirildik. Takımın gücünün azaldığı ve zor günler geçireceğimiz söyleniyordu. Bu oyuncuların kapış kapış gideceği bile söylendi. Her üçü de zorla kulüp bulabildi. 
     Ramazan'ı son gün kulüp bulsun diye fedakarlık yapıp Diyarbakırspor'a biz verdik, para bile istemedik. Bu oyuncuların uzun süre ekmek yedikleri kulübü ve biz yöneticileri eleştirmesini haksız buluyorum. Elazığspor deplasmanında takım, hem oynadığı futbol hem de aldığı haklı galibiyetle herkesi susturdu.'' Gaziantepspor'un şu anda gerçek gücünde olmadığını, ilerleyen haftalarda daha iyi konuma geleceğini ve eski günleri aratmayacağını ifade eden Atmaz, ''Bu hafta milli karşılaşma nedeniyle lig yok. Ancak, gelecek hafta sahamızda önce erteleme maçında Fenerbahçe, ardından Altay ile oynayacağız. Zorlu bir haftaya daha girdik'' dedi. 
     Futbolcuların 2 karşılaşmadan da taraftarı mahçup etmeyecek sonuçla ayrılmasını beklediklerini belirten Atmaz, ''Gelecek haftayı 6 puanla kapatmayı amaçlıyoruz. Bunu başaracak güçteyiz'' diye konuştu. 
     
     ''MURAT, ARADIĞIMIZ OYUNCU'' 
     Orta alandaki soruna, Galatasaray'dan alınan ve ''tam aradığımız oyuncuymuş'' diye tanımladığı Murat Erdoğan ile son verdiklerini anlatan Atmaz, sözlerini şöyle tamamladı 
     ''Murat Erdoğan, geldiği hafta Elazığspor karşısında oynadı ve hiç sırıtmadı, klasını gösterdi. Uzun araştırmalardan sonra istediğimiz oyuncuyu bulduk. Aralık ayında Brezilya'nın Santos takımından alacağız Robert ile daha da rahatlayacağız.'' 
     





</TEXT>
</DOC>
