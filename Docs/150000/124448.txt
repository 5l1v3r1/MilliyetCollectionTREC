<DOC>
<DOCNO> 124448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/13/son/sonspo13.html </URL>
<DATE> 2002/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
"Kara Kartal" savunmasıyla yüksek uçuyor... 
</HEADLINE>
<TEXT>

     UEFA Kupası 3. turunda Ukrayna'nın Dinamo Kiev takımını eleyen, Birinci Süper Lig'de de liderlik koltuğuna oturan Beşiktaş, Teknik Direktör Mircea Lucescu yönetiminde özellikle başarılı savunmasıyla taraftarlarına güven veriyor. 
     Siyah-beyazlılar, bu sezon yaptıkları 22 resmi maçın 12'sinde gol yemeyerek, 3 kulvarda birden hedeflerine doğru ilerliyor. 
     Lucescu yönetimindeki ''Kara Kartallar'', 15 lig, 6 UEFA Kupası ve 1 Türkiye Kupası'nda yenilmezken, 8 lig, 3 UEFA Kupası ve 1 de Türkiye Kupası maçında kalesini rakip forvetlere kapattı. 
     
     CORDOBA VE DEFANS OYUNCULARININ FORMU ARTIYOR 
     Sezon başında kaleyi Kolombiyalı Oscar Cordoba'ya teslim eden ve Brezilyalı Ronaldo ile Ali Eren'in yanına bir başka Brezilyalı Zago ve Gençlerbirliği'nden Tolga'yı alan Beşiktaş, defans bloğunun artan formuyla başarılara daha kolay ulaşıyor. 
     Siyah-beyazlıların defansı, takımın yaptığı son 3 maçta adeta kaleyi rakiplerine kapattı. 
     Beşiktaş, Türkiye Kupası 2. kademede deplasmanda Elazığspor'u 2-0 yenerken, hemen ardından ezeli rakibi Galatasaray ile ligde oynadığı derbi maçı da 1-0 kazandı. Beşiktaş, son olarak UEFA Kupası 3. turunda ilk maçta 3-1 yendiği Ukrayna'nın Dinamo Kiev takımıyla deplasmanda 0-0 berabere kalarak, özellikle savunmada formda olduğunu gösterdi. 
     
     LİGİN EN AZ GOL YİYEN 2 TAKIMINDAN BİRİ 
     Ligdeki son maçında Galatasaray'ı yenerek 1 maç eksiğiyle liderlik koltuğuna oturan Beşiktaş, Trabzonspor ile birlikte ligin en az gol yiyen takımı durumunda. 
     Beşiktaş, 15 maçta 9 gol yerken, Trabzonspor 16 karşılaşmada kalesinde aynı sayıda gol gördü. 
     Siyah-beyazlılar ayrıca, 12 resmi karşılaşmada kalesinde gol görmezken, 3 maçta 2'şer, 7 karşılaşmada ise 1'er gol yedi. 
     
     GEÇEN SEZON 15 LİG MAÇINDA 22 GOL YEMİŞTİ 
     Beşiktaş, geçen sezon Alman Teknik Direktör Christoph Daum yönetiminde yaptığı 15 lig maçında 22 gol yemişti. 
     Cordoba, Ronaldo, Zago, Ali Eren ve Tolga ile sezona başlayan ''Kara Kartallar'', bu sezon ligde 15 maçta sadece 9 gol yiyerek, savunmada daha başarılı bir görüntü ortaya koydu. 
     
     RESMİ MAÇLAR 
     Beşiktaş'ın bu sezon yaptığı 22 resmi maçta aldığı sonuçlar şöyle 
Birinci Süper Lig 
Bursaspor - Beşiktaş..... 2 - 2 
Beşiktaş - Kocaelispor... 2 - 1 
İstanbulspor - Beşiktaş.. 1 - 2 
Beşiktaş - Diyarbakırspor 2 - 0 
Göztepe - Beşiktaş....... 2 - 2 
Beşiktaş - Trabzonspor... 0 - 0 
Ankaragücü - Beşiktaş.... 0 - 1 
Beşiktaş - Gaziantepspor. 0 - 0 
Denizlispor - Beşiktaş... 1 - 2 
Beşiktaş - Malatyaspor... 3 - 0 
Beşiktaş - Elazığspor.... 3 - 1 
Altay - Beşiktaş......... 0 - 1 
Beşiktaş - Adanaspor..... 3 - 0 
Beşiktaş - Gençlerbirliği 1 - 1 
Galatasaray - Beşiktaş... 0 - 1 
UEFA Kupası 
Beşiktaş - Sarajevo...... 2 - 2 
Sarajevo - Beşiktaş...... 0 - 5 
Alaves - Beşiktaş........ 1 - 1 
Beşiktaş - Alaves........ 1 - 0 
Beşiktaş - Dinamo Kiev... 3 - 1 
Dinamo Kiev - Beşiktaş... 0 - 0 
Türkiye Kupası 
Elazığspor - Beşiktaş.... 0 - 2 
     





</TEXT>
</DOC>
