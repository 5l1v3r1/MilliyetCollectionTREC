<DOC>
<DOCNO> 144633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/23/guncel/gun12.html </URL>
<DATE> 2003/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İran’a 2 füze daha düştü. ABD özür dilemedi 
</HEADLINE>
<TEXT>

     ABD, savaş uçaklarının Irak’a karşı sürdürdüğü bombardıman sırasında üç füze de komşu ülke İran’ın topraklarına düştü. İran hava sahasının ABD ve İngiliz jetleri tarafından ihlal edildiğini duyuran Tahran, dün iki füzenin düştüğü Maniuhi bölgesinde can kaybı olmadığını kaydetti. Önceki gün Abadan kentindeki, petrol bakanlığına ait bir binaya düşen füze ise iki kişinin yaralanmısına neden olmuştu. 
     ABD’nin önceki gün Irak’a ateşlenen füzelerin İran topraklarına düşmesinden dolayı Tahran’dan özür dilediğini açıklayan Amerikalı yetkili ise, yanlış bilgilendirildiğini ve özür dilenmediğini kaydetti. ABD’li yetkili, "İran’a İsviçre’nin Tahran Büyükelçiliği aracılığıyla önceki gün bir mesaj gönderdiklerini ve Irak topraklarına atılan füzelerin İran topraklarına düşmesiyle ilgili haberlerin araştırılacağını bildirdiklerini" kaydetti. Yetkili, "Bugün dün bir mesaj daha gönderdik ve konuyu araştırmakta olduğumuzu bildirdik. Özür yok. Şimdilik özür dileyecek bir şey yok" diye konuştu. Önceki gece Irak’ın başkenti Bağdat’ı sarsan dehşet verici bombardıman, tüm dünyada olduğu gibi İran’da da endişeyle izlendi. Fotoğrafta görülen yaşlı adam, İran yeni yılının ilk gününde torunuyla ilgilenirken, dikkatle ekrandaki korkunç güç gösterisini izlemeyi ihmal etmedi. 
     



 GÜNCEL 





















</TEXT>
</DOC>
