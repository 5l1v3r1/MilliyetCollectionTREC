<DOC>
<DOCNO> 124433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/13/son/soneko46.html </URL>
<DATE> 2002/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Karla mücadele sürüyor... 
</HEADLINE>
<TEXT>

     Köy Hizmetleri Genel Müdürü Hüseyin Alioğlu, olumsuz hava koşulları nedeniyle, halen 1524 köyün toplam 13 bin 647 kilometre yolunun ulaşıma kapalı olduğunu bildirdi. 
     Alioğlu, yaptığı yazılı açıklamada, Türkiye'de bu günlerde cereyan eden olumsuz hava koşulları nedeniyle birçok ilde köy yollarının trafiğe kapandığını belirtirken, köy yollarının yeniden ulaşıma açılabilmesi için ülke genelinde yoğun bir çalışmanın yapıldığını ifade etti. 
     Köy Hizmetleri Genel Müdürlüğü'nün 37 bin adedi köy olmak üzere yaklaşık 80 bin üniteye 291 bin kilometrelik yol ağı ile ulaşım hizmeti verdiğini kaydeden Alioğlu, yaz aylarında yol yapım, bakım ve onarım çalışmalarının devam ettiğini, kış aylarında da özellikle 8 yıllık kesintisiz eğitimin aksamaması ve köye sektör hizmetlerinin götürülmesi için kar mücadelesi çalışmalarının yapıldığını belirtti. 
     Kar mücadelesinin başladığı günden bugüne kadar 1795 köyün 11 bin 578 kilometre yolunda kar mücadelesi çalışması yapıldığına dikkati çeken Alioğlu, kapanan köy yollarını ulaşıma açmak için toplam 207 adet greyder, 45 adet dozer, 166 adet kamyon, 45 adet kar makinası ve 183 ekip ile görev yaptıklarını kaydetti. 
     Bu arada, Köy Hizmetleri Genel Müdürlüğü, taşımalı eğitim yapan köy yollarında bugüne kadar, 5 köyün 3 bin 769 kilometre yolunda kar mücadelesi yapıldığına işaret ederken, tahmini harcamanın 1 trilyon 432 milyar lira olduğunu bildirdi. 
     





</TEXT>
</DOC>
