<DOC>
<DOCNO> 147797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/06/guncel/agun.html </URL>
<DATE> 2003/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerika İlerliyoruz... Irak Kontrol bizde 
</HEADLINE>
<TEXT>
Son durak Bağdat 
Kentin stratejik önemdeki meydanlarına giren Amerikan birlikleri, bine yakın Irak askerini öldürdüklerini açıklarken Iraklı Bakan, "Kent kontrolümüzde" açıklaması yaptı... 
     DIŞ HABERLER SERVİSİ 

     Savaşın başladığı 20 Mart’tan bu yana Saddam rejimini devirmek için ilerleyen ABD birlikleri, dün bu amaçlarını gerçekleştirme yolunda "son durak" olan Bağdat’a girdi. Amerikalı askeri yetkililerin açıklamalarına göre kentin stratejik önemdeki bazı meydanlarına giren ABD birlikleri Irak güçleriyle çatıştı, bine yakın Irak askerini öldürdü. Kızılhaç, kentte sokak savaşının başlaması yüzünden yüzlerce yaralı olduğunu açıkladı. Ancak ABD’li ve Iraklı yetkililerin yaptığı farklı açıklamalar Bağdat savaşı hakkındaki soruların yanıtını vermekten uzaktı. 
     
     Bağdat savaşı 
     Dün sabahtan itibaren Amerikan askerleri ve zırhlı araçlarının Bağdat’a girmeyi başardığı, hatta bir Amerikan birliğinin Bağdat’ın merkezine girdiği haberleri geldi. Ancak ilerleyen saatlerde kenti turlayan Batılı gazeteciler hiçbir yerde Amerikan askeri görmediklerini duyurdu. ABD’nin Katar’daki merkez komutanlığı da, "ABD askerlerinin kent merkezinde olmadığını" açıkladı. Komutanlık sözcüsü Yüzbaşı Frank Thorp, kent merkezin girmemiş olmalarına karşın, kentin kalbi sayılabilecek olan önemli bölümlerine girdiklerini söyledi. 
     ABD tankları dün sabah saatlerinde, keşif için Bağdat’ın güneyindeki dış mahallelere girdi. 3. piyade birliğiyle hareket eden Reuters muhabiri, on kadar Abrams tankının, kent merkezinden 12 - 14 kilometre uzaklıktaki güney dış mahallelerine girdiğini söyledi. 
     Bu arada Muhammed Saild El Sahhaf ise, ilerlemeye çalışan ABD’lilerin bu çabalarını boşa çıkarttıklarını belirterek, "Bağdat’ta her şey yolunda. Tüm kenti kontrol ediyoruz. Merkeze gidin, hiçbir şey göremeyeceksiniz. Yalnızca bizim kontrol noktalarımız var" dedi. 
     
     Havaalanını temizledik’ 
     Öte yandan müttefikler tarafından önceki gün ele geçirildiği açıklanan Bağdat Havaalanı’na ilişkin dün çok sayıda çelişkili haber geldi. Havaalanındaki ABD askerlerini buradan tamamen çıkardıklarını öne süren El Sahhaf, kaçan askerleri de havaalanı yakınında kuşatma altına aldıklarını söyledi. 
     Irak’tan bu açıklamalar gelirken, ABD 3. Piyade Tümeni 1. Tugayı Sözcüsü Andrew Valles, havaalanının Amerikan güçlerinin denetiminde olduğunu ileri sürdü. Bu arada AP, ABD 3. Piyade Birliği’nin, Cumhuriyet Muhafızları’nın El Medine Tümeni’nin karargahını ele geçirdiğini duyurdu. 
     
     Kerbela’da sokak savaşı 
     Bu arada, Amerikan savaş uçakları ve askerleri, başkent Bağdat’ın 110 km. güneybatısındaki Kerbela’ya saldırdı. Kente giren ABD askerlerinin Cumhuriyet Muhafızları ile sokak çatışmasına girdiği öğrenildi. ABD güçleri, Şiilerce kutsal sayılan Kerbela kentinin dar sokaklarında mevzilenen Cumhuriyet Muhafızları’nın direnişiyle karşılaştı. 
     
Iraklı esirlere numara      Bağdat’ın kapılarına dayanan Amerikan birlikleri, Saddam Uluslararası Havaalanı’na geldiklerinde fazla bir direnişle karşılaşmazken, kısa süren çatışmaların ardından çok sayıda Iraklı asker teslim oldu. Yakalanan savaş esirlerinin kollarını kalemle numaralayan Amerikalılar, onları havaalanındaki hangarda tutarak bölgedeki güvenliği sağladı. 


GÜNCEL 





















</TEXT>
</DOC>
