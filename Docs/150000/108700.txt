<DOC>
<DOCNO> 108700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/20/son/sonspo04.html </URL>
<DATE> 2002/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Cordoba güven vermiyor... 
</HEADLINE>
<TEXT>

     Beşiktaş'ın büyük umutlarla renklerine kattığı Kolombiyalı kaleci Oscar Cordoba, ligde ve UEFA Kupası'ndaki performansıyla siyah-beyazlılara güven vermiyor. 
     Bu sezon 100. yılında ligde şampiyonluğu, UEFA Kupası'nda da başarılı olmayı hedefleyen siyah-beyazlılar, sezon başında Galatasaray'ın kalecisi Mondragon'u alamayınca, Onun yerine transfer ettiği Kolombiya Milli Takımı'nın birinci kalecisi Cordoba, henüz kalesinde iyi bir performans gösteremedi. 
     Fenerbahçe'de Rüştü, Galatasaray'da da Mondragon yaptıkları kurtarışlarla takımlarına büyük katkı sağlarken, sezon başında büyük umutlarla transfer edilen Kolombiyalı kaleci, şu ana kadar kendisinden bekleneni vermedi. 
     
     6 MAÇTA 8 GOL 

     Cordoba, Beşiktaş'ta çıktığı 6 resmi maçta kalesinde toplam 8 gol gördü. 
     Ligde ilk 5 haftada 6 gol yiyen Kolombiyalı kaleci, siyah-beyazlı formayla oynadığı ilk Avrupa Kupası maçında da yediği 2 golle, hayal kırıklığı yarattı. 
     Kolombiyalı kaleci, sadece Beşiktaş'ın 2-0 kazandığı 4. haftadaki Diyarbakırspor maçında kalesinde gol görmedi. 
     
     TARAFTAR YUHALADI 

     Kalesinden sık sık ileri çıkışları eleştirilen Cordoba, ilk kez dünkü maçta skor 2-2 olduktan sonra siyah-beyazlı taraftarlar tarafından yuhalandı. 
     Beşiktaş kalesini 6 maçta da 90'ar dakika koruyan ve toplam 540 dakika forma giyen Cordoba, ortalama her 67.5 dakikada bir gol yedi. 

     
</TEXT>
</DOC>
