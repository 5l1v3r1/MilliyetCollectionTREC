<DOC>
<DOCNO> 132648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/23/son/soneko11.html </URL>
<DATE> 2003/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Tuncay Özilhan Tesis edilen denge, son derece kırılgan 
</HEADLINE>
<TEXT>

     Türk Sanayicileri ve İşadamları Derneği TÜSİAD Yönetim Kurulu Başkanı Tuncay Özilhan, tesis edilen dengenin son derece kırılgan bir denge olduğunu belirterek, ''Hükümet de, bu kırılgan dengenin üzerinde oturmaktadır'' dedi. 
     Yapılması gerekenin, zemini sağlamlaştıracak biçimde programın gereklerini yerine getirmek olduğunu vurgulayan Tuncay Özilhan, ''Bu ertelenemez bir gerekliliktir. Yapılacaklar bugün yapılmalıdır. Şunu bilelim ki, bu programın şu veya bu şekilde çökmesi halinde yeni bir program olmayacaktır. Bu topluma kimse bu acı ilacı bir daha içiremez'' diye konuştu. 
     Özilhan, TÜSİAD 33. Genel Kurulu'nun açılışında yaptığı konuşmada, 32 yıl boyunca sayısız hükümetle birlikte çalıştıktıklarını, destek verdiklerini, eleştirdiklerini, tepki gördüklerini ve tenkit aldıklarını vurgulayarak, şunları söyledi 
     ''Ancak her zaman doğru bildiğimizi söylemeye özen gösterdik. Çünkü şuna inandık Her toplumda iktidar sahibinin sırtını sıvazlayan, kulağına hoş gelecek şeyler söyleyen çok olur. Ama gerektiğinde sevimsiz olma riskini üstlenerek gerçeği söyleyen az bulunur.'' 
     
     KIRILGAN DENGE 

     Tek başına iktidara gelmiş hükümetlerin, vazgeçilmez temel değerlerimiz saklı kalmak kaydıyla ülke sorunlarının çözümünde kendi yaklaşımları doğrultusunda hareket etme arayışı içinde olmalarını saygıyla karşıladıklarını belirten Özilhan, şöyle konuştu 
     ''Ancak, bir gerçeği iyi kavramış olmak gerektiğine inanıyoruz İçinde bulunduğumuz ortam, ekonomiyle ilgili sorunlarımızın çözümünde bize ne yazık ki geniş bir manevra alanı bırakmıyor. On yıllardır süregelen sorunların yarattığı olumsuz birikim, ancak köklü reformlarla temizlenebilir. 
     Yaşadığımız son krizin arkasından, bu reformların adım adım yürürlüğe konulmaya başlandığını söyleyebiliriz. Bu adımların atılmasında, uygulanmakta olan istikrar ve yapısal dönüşüm programının bize kılavuzluk etmiş olduğunu inkar edemeyiz. 
     Bu süreç henüz tamamlanmamıştır. Tesis edilen denge son derece kırılgan bir dengedir. Hükümet de, bu kırılgan dengenin üzerinde oturmaktadır. Yapılması gereken, zemini sağlamlaştıracak biçimde programın gereklerini yerine getirmektir. Bu ertelenemez bir gerekliliktir. Yapılacaklar bugün yapılmalıdır. Şunu bilelim ki, bu programın şu veya bu şekilde çökmesi halinde yeni bir program olmayacaktır. Bu topluma kimse bu acı ilacı bir daha içiremez. 
     Hükümetten beklediğimiz, tek başına iktidar olmanın avantajlarını kullanarak, hiç ara vermeden, geriye dönüş izlenimi uyandıracak adımlardan titizlikle kaçınarak, gerekli istişareleri ihmal etmeden reformları sürdürmesidir. Bunu güçlü bir tek parti iktidarı yapamazsa hiç kimse yapamaz.'' 
     
     HEDEF TÜRKİYE'Yİ YUKARILARA TAŞIMAK 

     Tuncay Özilhan, TÜSİAD'ın tüzüğünde Türkiye'yi iddialı bir hedefe doğru taşımak için gerekli olduğuna inandıkları her türlü çalışmanın tarifinin yer aldığını, bu iddialı hedefin Türkiye'yi gelişmiş ülkelerin seviyesine çıkarmak olduğunu söyledi. 
     TÜSİAD'ın, Türkiye'nin gündeminde olan her konuda çalışmalar yaptığına, raporlar yayınladığına dikkati çeken Özilhan, şöyle dedi 
     ''Bize bazı konularda serzenişte bulunuluyor. 'Bu konular işadamını ilgilendirmez, bunlar yüksek seviyeli meselelerdir' deniliyor. Bugün de 'bu konular sokakta konuşulmaz' dendiğine şahit oluyoruz. 
     Biz, bu görüşü yanlış buluyoruz. Diyoruz ki bireysel ve kolektif hürriyetler çerçevesinde, ülkeyi ilgilendiren tüm sorunların sokakta da tartışılabildiği rejimlere demokrasi denir. Kurumsal yapılar geliştikçe, sokaktaki insan sesini daha iyi duyurmak için bu yapılar içinde yer almaya başlar. Modern demokrasinin temel taşı olan sivil toplum örgütleri ortaya çıkar. Böylece sistem, sivil toplum örgütlerinin enerjisi ve hayatiyeti ile katılımcı bir yapıda kendini geliştirme imkanını bulur.'' 
     
     IRAK VE KIBRIS 

     TÜSİAD'ın bu perspektif içinde ulusal meselelerde de söz söylemeyi bir görev addederek hareket ettiğini belirten Özilhan, bu tür hassas konulara girdiklerinde söylediklerinin çarpıtılması riskini de göze aldıklarını, Irak meselesinde de böyle olduğunu söyledi. 
     Özilhan, şöyle devam etti 
     ''Bakın ne demişiz Önce, 'Savaş, getireceği yıkımın ölçüsü önceden asla kestirilemeyecek bir afettir. Sorunların barışçı yoldan çözümünü aramak birinci önceliktir' demişiz. Ardından, 'Dünya dengeleri içinde tek başınıza bu çözümü üretemeyeceğiniz bir noktaya geldiğinizde müttefiklerinizin yanında yer almalısınız' demişiz. Üstelik yer almanın biçimini de tarif etmişiz 'Zararı en aza indirecek, kayıpların telafisini en yüksek düzeye çekecek önlemleri almak' ve en önemlisi 'desteği gerçekçi bir düzeyde tutmak' gerektiğini dile getirmişiz. 
     Bugün devletin bütün kademelerinde tartışılan bu değil midir Zararı en aza indirgemek, telafiyi en yüksek düzeye çekmek üzerine ve müttefiklere verilebilecek desteğin hangi düzeyde tutulacağı üzerine konuşulmuyor mu BM'de Irak'a müdahale konusu tartışıldığı zaman, bölgeyi yeniden şekillendirecek kararlara Türkiye taraf olmak zorunda kalmayacak mı 
     Kıbrıs'ta da çözüm arayışı konusunda aktif ve inisiyatifi ele alan bir tutum içinde olmayı savunduk, hala da savunuyoruz. 'Annan planı mükemmel değil ama müzakere edilebilir' dedik. Bugün yapılan da bundan başka bir şey değildir. Kıbrıs meselesi de diğerleri gibi Türkiye'nin geleceğini yakından ilgilendiren bir konudur Çözümsüzlüğü sürdürmeyi bir çözüm gibi sunanlar, acaba Türkiye için bizimle aynı geleceği tahayyül ediyorlar mı İşte temel soru budur.'' Özilhan, bunların, sokaktaki insanın günlük yaşamını doğrudan ilgilendiren konular olduğunu, bu konularda dile getirilen görüşler değerlendirilirken gündemdeki sorunun kendi dar alanından sıyrılarak, Türkiye'ye nasıl bir gelecek inşa etmeyi düşündüklerine ilişkin geniş bir perspektiften bakma zorunluluğu bulunduğunu söyledi. 
     
     ''HURAFELER TERK EDİLMELİ'' 

     ''Ekonomiyi onyıllardır tahakkümü altına almış bazı hurafeler artık terk edilmelidir'' diyen Özilhan, TÜSİAD'ın kısa süre önce kamuoyuna açıkladığı bir araştırmada, ''Enflasyonun aşağı çekilmesi büyümenin önünde bir engel değildir. Aksine uzun dönemde büyüme hızımızı artırmak için uygulamamız gereken politikalar aynı zamanda enflasyonla mücadeleden geçmektedir'' gerçeğinin ortaya konulduğuna dikkati çekti. 
     Özilhan, Türkiye'nin enflasyonu kalıcı olarak tek haneli rakamlara düşürmek için enflasyon hedeflemesine geçmesi, mali disiplinden taviz vermemesi, faiz dışı fazla hedefini tutturmak konusunda ısrarcı olması, mali sistem reformunu bankalara duyulan güvende şüpheye yer bırakmayacak biçimde tamamlaması gerektiğini kaydetti. 
     Özilhan, ''Uygulanmakta olan serbest kur politikası, bu politikaların başarısı için elverişli bir çerçeve sağlayacaktır'' diye konuştu. 
     
     ENFLASYON, FAİZ GİBİ KONULARDA YOL HARİTASI... 

     Hükümetin istikrar programının gereklerini yerine getirirken, orta ve uzun vadeli hedefleri de tespit etmesi gerektiğini ifade eden Özilhan, enflasyon, faiz, kamu borç stoku gibi konularda AB ortalamalarını yakalayacak bir yol haritası çizilmesi, bunun da ötesinde Türkiye için orta ve uzun vadeli bir büyüme stratejisi hazırlanması gerektiğini bildirdi. 
     Özilhan, ''Hükümetin 5 yıl süreyle görev başında olması, işte bu noktadan itibaren gerçek anlamını bulacaktır'' dedi. 
     Hükümetin, AB'nin Lizbon Stratejisi'ni ve Avrupa iş dünyasının bu strateji çerçevesindeki yaklaşımlarını mercek altına alması, AB'nin büyüme stratejilerine uygun, ancak Türkiye'nin şartlarına ve ihtiyaçlarına göre derinlemesine düşünülmüş bir gelişme stratejisi hazırlamak için bir an önce harekete geçmesi gerektiğini belirten Özilhan, TÜSİAD'ın bu konuda hükümete her türlü desteği vermeye hazır olduğunu söyledi. 
     Bu çerçevede AB üyelik sürecinin gündemden düşürülmeden sürdürülmesinin gereğine işaret eden Özilhan, 2003 yılının Türkiye'nin ulusal çıkarları açısından çok önemli bir gündem maddesinin ''Avrupa'nın Geleceği Kurultayı'' olduğunu bildirdi. 
     
     ''UYARI GÖREVİMİZİ YAPMAYA DEVAM EDECEĞİZ'' 

     ''AB ilişkileri, toplumun beklentilerinin karşılanması bakımından işbaşındaki hükümetin önemli sınav konularından biri olacaktır'' diyen Özilhan, şunları kaydetti 
     ''Ekim ayındaki AB Komisyonu İlerleme Raporu, yapılanların ve yapılmayanların bilançosunu ortaya koyacaktır. Uyum yasalarının uygulanmasında gösterilecek duyarlılık, bu meselenin odak noktasını oluşturacaktır. Artık Türkiye, aynaya baktığında karşısında bir hukuk devleti görmek zorundadır. İşkenceye karşı mücadele gibi demokrasi reformlarına devam edilmelidir. AB'nin gündeminde, insan hakları ve demokrasi sorunlarıyla yer almaktan kurtulmalıyız.'' Tuncay Özilhan, AB'ye uyum sürecinde hızla ilerlemenin, AB üyeliği için siyasi kararlılığın da en somut kanıtı olacağına dikkati çekti. 
     Türkiye'nin geleceği ile ilgili bu tür stratejik konulara daha fazla eğilme arzusunda olduklarını dile getiren TÜSİAD Başkanı, ''Ancak bunun için ayağımızı sağlam bir zemine basabilmek zorundayız. Bu yüzden gündemdeki önemli konularda uyarı görevimizi yapmaya devam edeceğiz. Bütün çabamız, hep birlikte içinde olduğumuz geminin hedeflediğimiz limana salimen ulaşmasına katkıda bulunmaktır'' dedi. 
     





</TEXT>
</DOC>
