<DOC>
<DOCNO> 135062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/04/son/sonspo17.html </URL>
<DATE> 2003/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor, taraftarlarına umut veriyor... 
</HEADLINE>
<TEXT>

     Ligin ilk yarısında kötü bir performans sergileyen Bursaspor, ikinci yarı öncesi taraftarlarına yine umut vermiyor. 
     Bursaspor, Antalya, Bursa ve Ayvalık'ta 3 etap üzerinden yaptığı hazırlık kampı programı çerçevesinde oynadığı maçlarda, gerek oyun kalitesi, gerekse skor olarak bekleneni veremedi. 
     Antalya Belek'te oynadığı 4 hazırlık maçında, 2-2'lik skorlarla İzmirspor'a ve Eyüpspor'a üstünlük kuramayan, Gençlerbirliği ile ise golsüz berabere kalan yeşil-beyazlı takım, Rus Torpedo Moskova takımına 3-0 yenildi. 
     Çalışmalarının Bursa etabında Mustafakemalpaşaspor ile deplasmanda 0-0 berabere kalan Bursaspor, konuk ettiği Gençlerbirliği'ne 5-0 gibi farlı bir skorla mağlup oldu. Yeşil-beyazlı takım, pilot takımı olan ve 2. Lig'de mücadele eden Bursa Merinosspor'u 5-1 yenerek, biraz olsun moral buldu. 
     3. etap kamp çalışmaları için Ayvalık'a giden ve burada Bergama Belediyespor'u 4-1 yenerek ''toparlanıyor'' izlenimi uyandıran Bursaspor, hafta sonu İstanbulspor ile Bursa Atatürk Stadı'nda oynadığı maçı 3-1 yitirerek, taraftarlarını yine umutsuzluğa itti. 
     Hazırlık döneminde onadığı 9 hazırlık maçından 3'ünü yitiren yeşil-beyazlı takım, 4 karşılaşmadan beraberlikle ayrılırken, 2'sini de kazandı. Bu hazırlık maçlarında kalesinde 17 gol gören Bursaspor, rakip fileleri 14 kez havalandırabildi. 
     





</TEXT>
</DOC>
