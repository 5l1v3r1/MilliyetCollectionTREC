<DOC>
<DOCNO> 140627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/04/son/sontur22.html </URL>
<DATE> 2003/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Erbakan'a şok karar... Sicil kaydı silinmedi... 
</HEADLINE>
<TEXT>

     Diyarbakır DGM, kapatılan Refah Partisi'nin Genel Başkanı Necmettin Erbakan hakkındaki mahkumiyet hükmünün kaldırılması ve adli sicil kaydının silinmesi talebini reddetti. 
     Diyarbakır 1 No'lu DGM'deki duruşmada, Erbakan'ın avukatı Mehmet Ener hazır bulundu. 
     Avukat Ener, ''TCK'nın 312 2. maddesinde yapılan değişiklik dikkate alınarak müvekkili Necmettin Erbakan'ın beraatına ve adli sicil kaydının silinmesine karar verilmesini, bunun kabul edilmemesi halinde ise 4809 sayılı Yasa uyarınca mahkumiyet hükmünün vaki olmamış sayılmasına karar verilmesini'' talep etti. 
     İddia makamı ise 4809 sayılı Yasa'da yapılan düzenlemenin alınan mahkumiyet kararının hükmü infaz edilen kişiler ile ilgili olduğunu ve 3 yıllık bir süreyi kapsadığını belirterek, şunları söyledi 
     ''Hükümlü vekilince verilen dilekçenin sonuç ve talep kısmında terdidli olarak sunulan 4809 sayılı yasanın getirdiği özel hüküm gözönüne alınarak, mahkumiyet vaki olmamış sayılmasına ve davanın ortadan kaldırılmasına karar verilmesi talebi hakkında ise 4809 sayılı Yasa ile yapılan düzenlemenin 4454 sayılı Yasa kapsamına giren bir suçtan dolayı aldıkları mahkumiyet hükmünü infaz etmiş olanlarla ilgili bir düzenlemedir. 4454 sayılı Yasa'da öngörülen 3 yıllık süre geçerli olduğundan ve bu 3 yıllık süre mahkumiyet hükmümün ertelendiği tarihten itibaren henüz tamamlanmamış bulunduğundan bu yöndeki talebin de reddine karar verilmesi talep olunur.'' Sanık Avukatı Ener ise söz alarak, mütalaaya katılmadığını ve yürürlüğe giren 4809 sayılı Yasa'nın 1. maddesinde ''1. madde kapsamına giren bir suçtan dolayı mahkumiyet hükmü alıp, cezası infaz edilmiş olanlar da bu kanunun yayını tarihine kadar geçen süreyi 1. madde kapsamına giren kasıtlı bir cürümden dolayı yeniden mahkum edilmeksizin geçirdikleri takdirde mahkumiyet vaki olmamış sayılır'' ibaresinin yer aldığını belirterek, şöyle dedi 
     ''Yasa koyucu cezası infaz edilmiş olanlar ya da cezası ertelenmiş olanlar arasındaki ayrımı ortadan kaldırdığı gibi söz konusu süreyi de ortadan kaldırmıştır. Bu durumda müvekkilin 10 Şubat 2003 tarihine kadar kesinleşmiş herhangi bir mahkumiyeti bulunmamaktadır. Bu nedenle mahkumiyet hükmünün vaki olmamış sayılmasını talep ediyoruz.'' Mahkeme Heyeti, kısa bir aradan sonra, ''TCK'nın 312. maddesinde yapılan değişikliğin halkı din ve ırk farklılığı gözeterek kin ve düşmanlığa açıkça tahrik etme suçunu, suç olmaktan çıkarmayıp unsurlarını yeniden düzenlediği''ne değinerek, 4809 sayılı Yasa'nın ''cezası infaz edilenlerle ilgili olduğunu, talepte bulunan hükümlü Necmettin Erbakan'nın cezasının infaz edilmemesi nedeniyle kapsamadığından ve 4454 sayılı Yasa'daki 3 yıllık süre dolmadığından yasal dayanağı bulunmayan talebin reddine'', Yargıtay yolu açık olmak üzere karar verdi. 
     Erbakan hakkında 10 Mart 2000 tarihinde Diyarbakır 1 No'lu DGM'ce 1 yıl hapis cezası verilmiş, ceza Yargıtay 8. Ceza Dairesi'nce onanmıştı. 
     





</TEXT>
</DOC>
