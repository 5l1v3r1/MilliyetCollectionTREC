<DOC>
<DOCNO> 104462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/28/son/sontur04.html </URL>
<DATE> 2002/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Üniversiteyi kazanamayanlara ikinci şans... 
</HEADLINE>
<TEXT>

     Üniversitelere, Öğrenci Seçme ve Yerleştirme Merkezi'nce ÖSYM yapılan yerleştirme sonucunda, boş kontenjanlar lisans programlarında geçen yıla göre azalırken, ön lisans programlarında arttı. 
     Üniversiteye yerleşemeyen adaylar, Ekim 2002'de boş kontenjanlar için yapılacak ek yerleştirmede şanslarını yeniden deneyebilecekler. 
     Ek yerleştirmede, ikinci öğretim ücreti ödemeyi kabul edecek 37 bin 714 mesleki ve teknik lise mezunu aday, meslek yüksekokullarına sınavsız geçiş yapabilecek. 
     2002-ÖSS yerleştirme sonuçlarına göre, üniversitelerin lisans programlarında 17 bin 895, ön lisans programlarında da 37 bin 714 olmak üzere toplam 55 bin 609 kontenjan boş kaldı. 
     Geçen yıl, merkezi yerleştirme sonucunda devlet ve vakıf üniversiteleri ile KKTC ve yurtdışındaki üniversitelerin ön lisans 2 yıllık meslek yüksekokulları programlarında 28 bin 101, lisans 4 yıllık programlarında da 21 bin 1 olmak üzere toplam 49 bin 254 kişilik kontenjan boş kalmıştı. 
     Böylece, geçen yıla göre lisans programlarındaki boş kontenjan 3 bin 258 azalırken, ön lisans programlarında 9 bin 613 arttı. 
     
     İKİNCİ ÖĞRETİM İLGİ GÖRMEDİ 

     Meslek liselerinden meslek yüksekokullarına sınavsız geçiş projesi kapsamında ön lisans programlarının kontenjanını artıran Yükseköğretim Kurulu YÖK , bu çerçevede meslek liselerinde öğrenim görecek meslek yüksekokulu öğrencilerinden ikinci öğretim ücreti alınmasını kararlaştırdığı için, ikinci öğretim yapılacak bölümlerin büyük kısmı boş kaldı. 
     Meslek yüksekokullarına alınacak 192 bin 987 öğrenciden 48 bin 600'ünün, mesleki ve teknik liselerde öğrenim görmesi kararlaştırılmıştı. Mesleki ve teknik liselerde okuyacak yüksekokul öğrencilerinin hepsinden ikinci öğretim ücreti alınacak. 
     İkinci öğretim ücreti, üniversite öğrencilerinden alınan harç miktarlarının iki katı olacak şekilde belirleniyor. 
     Meslek yüksekokullarında boş kalan 37 bin 714 kontenjanın büyük bölümünün ikinci öğretim yapan Pazarlama, Seramik, Büro Yönetimi ve Sekreterlik, Turizm ve Otelcilik, Bilgisayar Programcılığı ve İnşaat programlarında bulunduğu bildirildi. 
     
     KİMLER BAŞVURAMAYACAK 

     Merkezi yerleştirme sonucu ve kayıtlar tamamlandıktan sonra boş kalan kontenjanlara yapılacak ek yerleştirme için, Açıköğretim programları dışında bir yükseköğretim programına yerleştirilen adaylar ile sınavsız geçiş yoluyla bir yükseköğretim programına yerleştirilen adaylar başvuramayacak. 
     Ek yerleştirmede, üniversitelerin 2002-ÖSS yerleştirme sonucunda oluşan taban puanları baz alınarak yapılacak. 
     





</TEXT>
</DOC>
