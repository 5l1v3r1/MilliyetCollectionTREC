<DOC>
<DOCNO> 106141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/06/son/sontur07.html </URL>
<DATE> 2002/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip'in emanetçi sıkıntısı... 
</HEADLINE>
<TEXT>

     AKP Genel Başkanı Tayyip Erdoğan'ı, YSK tarafından adaylığına izin verilmemesi halinde, daha önce kendisine güvenmeyen Necmettin Erbakan gibi yerine gelecek ismin "Emaneti iade etmeyeceği" korkusu sardı. 
     Adaylığının YSK'da karara bağlanacağı 16 Eylül'ün yaklaşması üzerine Erdoğan, yerine geçecek isim konusunda sıkıntı yaşamaya başladı. 
     Partide Erdoğan'a vize verilmemesi halinde Abdullah Gül'ün Başbakan adayı ilan edileceğine kesin gözüyle bakılırken, bir süredir Erdoğan farklı isimler üzerinde düşünmeye başladı. Partide seçim işlerini yürüten Vecdi Gönül'ün ismi bu arayışın ürünü olarak ortaya çıktı. Erdoğan'ın çok yakın çevresinde, Erdoğan'ın yerine partiyi seçim ve sonraki süreçte temsil edecek ismin Gönül gibi "partide ismi çok fazla öne çıkmayan ve kendisine sadık bir partili olması gerektiği" ifade edilmeye başlandı. 
     Bu arayışa, Erdoğan'ın geçmişte Erbakan'ın kendisine güvenmeyerek parti liderliğini bırakmamasındaki gibi yerine gelecek emanetçiye ilişkin güven sorunu kaynaklık etti. 
     Erdoğan, yerine gelecek güçlü bir ismin kendi liderliğini partide yerleştireceğine ilişkin kaygıları Abdullah Gül'ün isminin kesin gibi gösterilmesiyle daha da arttı. Partideki Gül'e yakın yapılanmanın varlığı da Erdoğan'ın başka bir emanetçi arayışının nedeni oldu. 
     Erdoğan'ın 16 Eylül'e kadar partideki çok yakın çevresiyle bu konuda karar vermesi beklenirken, parti içi baskıları aşamaması halinde "İleride kendisine rakip olacağını" düşündüğü Gül'e zoraki olarak "evet" diyeceği belirtiliyor. 
     





</TEXT>
</DOC>
