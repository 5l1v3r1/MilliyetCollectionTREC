<DOC>
<DOCNO> 126778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/25/son/soneko10.html </URL>
<DATE> 2002/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski Devlet Bakanı Türker Yeni dönemde nakit dengesi bozuldu 
</HEADLINE>
<TEXT>

     Ekonomiden sorumlu eski Devlet Bakanı Masum Türker, yeni dönemde Hazinenin nakit dengesinin bozulduğunu öne sürdü. 
     Türker, yaptığı açıklamada, Başbakan Abdullah Gül'ün son günlerdeki açıklamalarında ekonomiyle ilgili yanlış rakamlar kullandığını savundu. 
     Başbakanın iktidarı devraldığında, iç borçlanmada vadenin 5 ayı geçmediğini, faizlerin de yüzde 70'nin üstünde olduğunu dile getirdiğini kaydeden Türker, şöyle konuştu 
     ''Bu değerler, 10 Ağustos'ta benim ekonomi bakanlığımı devraldığım günkü değerlerdi. Biz, görevi yeni hükümete devrederken, borçlanmalardaki faiz oranı yüzde 48'e düşmüştü. Bileşik faiz yüzde 50-52 düzeyindeydi. Reel faiz ise söylenildiği gibi yüzde 35'lerde değildi, yüzde 17-20 aralığına çekilmişti. 
     Aynı şekilde iç borçlanmada 9 aylık ortalama tutturulmuştu. Son borçlanmada 1 yıl da geçilmişti. Yurt dışından ise 5 yıl vadeli düşük faizle borç alınmıştı. Biz, hükümeti devrederken Hazinenin kasasında 4.5 katrilyon lira nakit vardı. Bugünkü borçlanma politikalarıyla nakit dengesini de bozdular.'' 
     
     EMEKLİLERİN DURUMU 
     Memur ve emeklilerine yapılan seyyanen zamdan, işçi ve Bağ-Kur emeklilerinin yararlandırılması için kararname çıkardıklarını da hatırlatan Masum Türker, bunun için gerekli kaynağın da bulunduğunu ifade etti. 
     Türker hükümeti, işçi ve Bağ-Kur emekli maaşlarındaki iyileşmeyi biran önce gerçekleştirmeye de çağırdı. 
     





</TEXT>
</DOC>
