<DOC>
<DOCNO> 112857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/14/son/sondun08.html </URL>
<DATE> 2002/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
FBI, ordudan çıkarılan keskin nişancıları inceliyor 
</HEADLINE>
<TEXT>

     ABD'de şu ana kadar 8 kişiyi öldüren keskin nişancı katilin peşine düşen Federal Soruşturma Bürosu FBI, ABD Savunma Bakanlığı Pentagon'dan, keskin nişan eğitimi alıp son dönemde psikolojik nedenlerle ordudan çıkarılan askerlerin listesini istedi. 
     Washington bölgesinde ekim ayı başından beri uzaktan keskin nişancı atışıyla 8 kişiyi, benzin alırken, çim biçerken, postaneden çıkarken, otobüs beklerken göğsünden ve kafasından vurarak öldüren, iki kişiyi de ağır yaralayan seri katil nedeniyle bütün güvenlik birimleri harekete geçti. 
     Katilin yakalanması için yaklaşık 1000 kişinin çalıştığı, bunlar arasında yerel polis ve FBI'ın yanı sıra Amerikan silahlı muhafız birimlerinin de yer aldığı belirtildi. 
     FBI, olay yerini bilgisayarda üç boyutlu olarak yeniden kurarak, görgü tanıklarından mümkün olan en fazla bilgiyi almaya, keskin nişancının nasıl pozisyon aldığını anlamaya çalışıyor. Pentagon'dan, keskin nişan eğitimi alan ve ordudan ayrılanların listesini isteyen FBI, keskin nişancı eğitiminde öğretilenleri de ince ince gözden geçiriyor. 
     Katilin bıraktığı, "Sevgili polisler, ben Tanrı'yım" yazılı, ölümü simgeleyen Tarot kartı da inceleniyor. Parmak izi araştırmasının yanı sıra katilin izlediği yollar incelenerek, "beyin izi" denilen yöntem de izleniyor. Katilin davranış şeklini tespit ederek, bir sonraki hareketinde yakalamanın mümkün olabileceğine inanılıyor. 
     Polisin ve FBI'ın, "hızlı başlangıç" adı verilen bir bilgisayar programını kullanarak, gelen binlerce ihbar telefonu arasında ilgili olanları özel olarak ayırdığı belirtiliyor. 
     
     AVCI KOCASINA KIZAN KADINLARDAN İHBAR YAĞIYOR 

     Polis, ihbar telefonları arasında çok yararlılarının da bulunduğunu, ancak avcı kocasına kızan birçok kadının da bu işi kocasının yapmış olduğunu iddia ettiğini kaydetti. 
     Katilin yakalanmasına yarayacak bilgiyi verecekler için vaat edilen ödül de 500 bin doları buldu. Olay yerlerinde görülen büyük beyaz kamyonun temsili resmi de her yerde dağıtılıyor. 
     Washington civarındaki benzin istasyonlarında kimse benzin almak istemediği için, "Koruyucu Melek" adlı örgütün gönüllüleri, bölgedeki benzin istasyonlarında, "benzininizi biz dolduracağız" yazılı pankartlarla motorcuları ikna etmeye çalışıyor. Washington bölgesinde benzin satışının yüzde 60 düştüğü belirtiliyor. 
     
     MEDYA ŞİDDETE TEŞVİK EDİYOR 

     ABD'de pazar günü televizyonlarda yayınlanan sohbet programlarının tümünde konu keskin nişancı idi. CBS'in "Face the Nation" programına çıkan suçbilimci James Fox, ''bu adam Tanrı'yı oynuyor. Bütün bir bölgeyi eylemleriyle terör altında tuttuğu gerçeğinden zevk alıyor. Polisle kedi-fare oyunu oynamaktan memnun ve bu arada kedi-fare oyununun kazananı da o'' dedi. 
     Uzmanlara göre katil, medyada kendisiyle ilgili haberlere de çok yakın ilgi gösteriyor. FBI'ın, suçlu profili çıkarma uzmanlarından Gregg McCrary, medyadaki haberlerin, "katilin erkekliğine, cinsel gücüne meydan okuduğunu ve daha fazla şiddete teşvik ettiğini" söyledi. McCrary, polisin basına ne söylediğine çok dikkat etmesi gerektiğini, çünkü polis basına her konuştuğunda, aslında katile konuştuğunu kaydetti. 
     Yine uzmanlara göre katil, irrasyonel, egoist, son dönemde işinden kovulmuş, boşanmış veya eşinden ayrı yaşayan birisi olabilir. 
     Uzmanlar, katilin "uluslararası terörist" olduğu iddialarını reddederek, teröristlerin, tek tek kişileri vurmanın yerine, büyük grupları vurmayı tercih ettiğini söylüyor. 
     Medyanın, katile "Tarotlu Katil" veya "Çevreyolu Nişancısı" gibi lakaplar takmasını da eleştiren uzmanlar, "medya şunu çok iyi anlamalı ki, bu tür lakaplar bu adamın psikolojik olarak taktığı bir madalya işlevini görüyor. Bu adamı, her neyse olduğu gibi tanımlayalım. Bu adam bir katil" yorumunu yapıyorlar. 
     





</TEXT>
</DOC>
