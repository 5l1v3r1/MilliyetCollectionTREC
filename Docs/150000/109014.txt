<DOC>
<DOCNO> 109014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/22/son/sontur12.html </URL>
<DATE> 2002/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Demirel "Her türlü haksızlığa uğradım ama evvela hukuk gelir" 
</HEADLINE>
<TEXT>

     9. Cumhurbaşkanı Süleyman Demirel, ''Her türlü haksızlığa uğradım ama evvela ülkedeki hukuk, kanun ve nizam devletinin ayakta durması şarttır'' dedi. 
     Demirel, Ankara Lösemili Çocuklar Vakfı LÖSEV Lösemili Çocuklar Okulu'nun açılışını yaptı. 
     Süleyman Demirel, açılışta yaptığı konuşmada, LÖSEV'in, insanlık, şevkat ve başarı dolu projeler ortaya koyduğunu, açılışı yapılan okulun da bunlardan biri olduğunu anlattı. 
     ''Çocuklar bu ülkenin herşeyidir'' diyen Demirel, çocuklara uzanan elin, insanlığın en değerli eli olduğunu kaydetti. Demirel, ''Siz insanlık hizmeti yapıyorsunuz. Bu hizmetler kartopu gibidir, büyür. Hevesle bu işleri yürütmeye devam edin. Birinci ilaç, kişinin iyileşeceğine inanmasıdır. Siz, bu çocuklara önce bunu veriyorsunuz'' diye konuştu. 
     Ankara Valisi Yahya Gür de okulu, ilköğretim okulu yapmak için yarından itibaren gerekli çalışmaları yapacağını söyledi. 
     Gür, törende bulunan Ankara Ticaret Odası ATO Başkanı Sinan Aygün'den, öğrencilerin, okula gidiş ve gelişlerinde kullanmaları için bir minibüs istedi. 
     ATO Başkanı Aygün de, 50 çocuğa burs verme ve muhtaç 400 aileye, üç ay boyunca gıda yardımı yapma sözü verdi. 
     Aygün, içki, havyar gibi ürünlerden yüzde 18 vergi alındığına işaret ederek, ''Kandan, serumdan, ilaçtan katma değer alınmaz. Bu katma değer alınacaksa, devlete faizle vergi verenden alınır'' dedi. 
     LÖSEV Yönetim Kurulu Başkanı Üstün Ezer de her ay 143 aileye 75'er milyon lira karşılıksız eğitim ve sağlık bursu verdiklerini, yaklaşık 600 aileye, kömürden gıdaya, kırtasiyeden oyuncağa varan bir yardım yaptıklarını anlattı. 
     Okulda, kanser yapmayan gıdalar merkezi de açtıklarını ifade eden Ezer, buradan elde edilecek geliri, okul için kullanacaklarını söyledi. 
     Konuşmaların ardından, Demirel, okulun açılışını gerçekleştirdi. 
     Törende, tedavisi tamamlanan lösemili gençler ve çocuklar ile çocuğu lösemili olan bir baba da konuşma yaptı, ayrıca müzik ve şiir dinletisi verildi. 
     
     SORULAR 
     Demirel, okuldan ayrılırken, gazetecilerin sorularını da yanıtladı. 
     Demirel, bir gazetecinin, YSK'nın AK Parti Genel Başkanı Recep Tayyip Erdoğan hakkında verdiği kararla ilgili olarak yönelttiği ''Yasaklar meşru mu '' sorusuna, ''Yasaklar siyasiyse ve keyfiyse başka iştir. Ülke kanunlarının uygulanmasından doğan birşeyse başka iştir'' karşılığını verdi. 
     Kendisinin bu durumu nasıl değerlendirdiğinin sorulması üzerine Demirel, bu durumun yargı kararı olduğunu, siyasi tarafının bulunmadığını kaydetti. Demirel, sözlerini şöyle sürdürdü 
     ''Olmasa daha iyiydi. Türkiye Cumhuriyeti'nin kanunlarının bazı insanlara uygulanıp, bazı insanlara uygulanmaması gibi bir talepte kimse bulunamaz. Ben bu işlerin içinden geliyorum. Her türlü haksızlığa uğradım ama evvela ülkedeki hukuk, kanun ve nizam devletinin ayakta durması şarttır. Şunu söyleyebilirsiniz Bu kanunlar yanlıştır. Olabilir. Kanunlar düzelinceye kadar herkes kanunlara uyma mecburiyetindedir. Kanunları eğer şahıslara göre tatbik etme veya etmeme noktasına gelirseniz, bugünleri ararsınız. Bugünler aranmasın.'' 
     





</TEXT>
</DOC>
