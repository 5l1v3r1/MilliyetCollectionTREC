<DOC>
<DOCNO> 134937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/04/spor/bbas.html </URL>
<DATE> 2003/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol panorama 
</HEADLINE>
<TEXT>
YÜKSELEN TÜRKIYE 
Genç oyuncuların yanı sıra Orhun ve Harun gibi elit jenerasyonun unutulmaz isimleri, her hafta göz kamaştırıcı oyunlara imza atarak, ligin keyfini artırıyor 
     GÖKHAN TÜRE 

     Türkiye Ligi’nin, önündeki tüm engellere rağmen Avrupa’nın üst düzey basketbol oynanan ülkelerine "taş çıkaran" görüntüsü, sezon başında kafaları kurcalayan "ümitsiz" tabloyu ortadan kaldırdı. 
     Kendi yağı ile kavrulmayı başaran ve ekonomik depreme rağmen "sınıf atlamayı" becerebilen Türk basketbolu, her geçen hafta yeni bir renkle ve yeni bir sürprizle müthiş bir Play - Off’a doğru yelken açmış, gidiyor. 
     12 Dev Adam olgusu ve onun bir parçası olabilme dürtüsü ile "ateşlenen", "genç Türkler’in" yanı sıra, Orhun Ene ve Harun Erdenay gibi Milli Takım’a "erken ve küskün" veda eden "elit" jenerasyonun "son mohikanları" basketbola yeni başlamış gibi her hafta yeni bir göz kamaştırıcı oyuna imza atıyorlar. Orhun İTÜ’yü, Harun da Ülker’i sırtlamış, götürüyor. 
     Galatasaray’da bu hafta 29 sayı, 8 ribaund ile "yabancı oyuncu" kontenjanını dolduran Arda, Büyük Kolej’de istikrar abidesi Gazi’nin 20 sayı, 8 ribaund, 3 asist ve 3 top çalma ile Beşiktaş’ın ipini çekmesi, Efes Pilsen’de Kambala’nın yokluğunu fırsat bilen Asım’ın 19 sayı, 12 ribaundluk performansı, Fenerbahçeli Dickel’ın Oyak Renault’ya 13 sayı, 3 ribaund, 4 asist, 3 top çalma ile "dicklenmesi" 14. haftanın en "göze batan" istatistik verileriydi. 
     
     Krizi atlattık 
     Alın Pınar Karşıyaka’yı, Galatasaray’ı, Darüşşafaka’yı, Türk Telekom’u, koyun Avrupa Ligi’nde Buducnost, AEK ya da Alba Berlin’in yerine, eğer daha başarılı olmazlarsa gelin, beni bulun. Türkiye Ligi, gerçekten İkinci Dünya Savaşı’nı ekonomik kriz atlatmış Japonya edasıyla ve süratiyle yükselmeye devam ediyor. 
     
24 oyuncu diskalifiye      YALOVA’DA oynanan Yalovaspor - Altay Basketbol 2. Lig maçında çıkan kavga nedeniyle hakem, iki takımın da 12’şer oyuncusunu diskalifiye etti. Yalovalı Erdem ile Altaylı Fırat arasında ikinci periyotta başlayan itişme, tüm oyuncuların karıştığı bir kavgaya dönüştü. Polisin güçlükle önlediği kavgada bazı oyuncuların hafif yaralandığı gözlendi. 
     HAKEM Rıza Bozaklıoğlu, olayların sakinleşmesinin ardından Yalovaspor ve Altay’dan yedek oyuncular da dahil olmak üzere 12’şer basketbolcuyu diskalifiye, maçı da tatil etti. Bu olayların ardından tüm oyuncuların ceza alması bekleniyor. Böylece iki takım da bu hafta oynanacak maçlara alt yapıdan oyuncularla çıkmak zorunda kalacak. 
     
     HAFTANIN BEŞİ 

</TEXT>
</DOC>
