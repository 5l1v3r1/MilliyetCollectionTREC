<DOC>
<DOCNO> 114270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/21/son/sontur11.html </URL>
<DATE> 2002/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Seri katile ömür boyu hapis 
</HEADLINE>
<TEXT>

     Kayseri'de, 6 kişiyi öldürmek, 4 kişiyi de yaralamak suçlarından ayrı ayrı yargılanan Hamdi Kayapınar'a, Yaşar Sezer'i öldürmek suçundan yargılandığı davada, 1 yılı hücrede olmak üzere ömür boyu hapis, aynı kişiyi gasp etmek suçundan da 12.5 yıl hapis cezası verildi. 
     Kayseri 1. Ağır Ceza Mahkemesi'ndeki duruşmada, tutuklu sanıklar Hamdi Kayapınar ve kendisine yardım ettiği iddiasıyla aynı suçtan yargılanan kardeşi Ümit Kayapınar ile öldürülen Yaşar Sezer'in eşi Ülkü Sezer hazır bulundu. 
     Hamdi Kayapınar, Sezer'i parasını gasp etmek amacıyla öldürdüğünü itiraf etti. Ümit Kayapınar ise olayla ilgisinin bulunmadığını söyleyerek beraatını istedi. 
     Mahkeme heyeti, Hamdi Kayapınar'a, "kasten adam öldürmek" suçundan 1 yılı hücrede olmak üzere ömür boyu hapis, gasp suçundan da 12.6 yıl hapis cezası verirken, diğer sanık Ümit Kayapınar'ın beraatına karar verdi. 
     Hamdi Kayapınar, 1998'de Argıncık Doğu Sanayi karşısındaki Çevreyol üzerinde, otomobilinde bekleyen mağaza sahibi Yaşar Sezer'i, av tüfeğiyle vurarak öldürmüş, Sezer'in parasını ve otomobilini gasp etmişti. 
     Hamdi Kayapınar'a daha önce Memiş Dinçaslan, İbrahim Genç, Ali Aras, Abdullah Aslan ve Cafer Şahin'i öldürmekten her biri için ömür boyu hapis, bu kişileri gasp etmekten 12 yıl 6'şar ay hapis, İbrahim Aydemir, Bünyamin Selvitop, İlhan Duruş ve Bedrettin Duvar'ı öldürmeye teşebbüsten 16 yıl 6'şar ay hapis cezası verilmişti. 
     Kayapınar, 14 yaşındayken kıskançlık yüzünden öz kardeşini öldürmüş, 4 yıl cezaevinde kaldıktan sonra şartla tahliye edilmişti. Kayapınar, seri cinayetlerin katil zanlısı olarak yakalandığında, polise verdiği ifadede, cezaevinden çıktıktan sonra ailesi ve toplum tarafından dışlandığını, bu nedenle insanlara karşı kin beslediğini anlatmıştı. 
     Kayapınar, öldürdüğü kişileri "av", gasp ettiği para ve eşyaları "ganimet" olarak gördüğünü belirtmiş, kendisini de "avcı" diye tanımlamıştı. 
     





</TEXT>
</DOC>
