<DOC>
<DOCNO> 125593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/19/son/sondun06.html </URL>
<DATE> 2002/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Annan'dan Denktaş ve Klerides'e mektup... 
</HEADLINE>
<TEXT>

     BM Genel Sekreteri Kofi Annan bugün, Türk ve Yunan liderleri ile KKTC Cumhurbaşkanı Rauf Denktaş ve Kıbrıs Rum yönetimi lideri Glafkos Klerides'e, Kıbrıs konusunda 28 şubata kadar sağlanmasını öngördüğü gelişmelerle ilgili görüşlerini kapsayan birer mektup gönderdi. 
     Mektubun yollandığı, Annan'ın Kıbrıs özel temsilcisi Alvaro de Soto tarafından açıklandı. De Soto mektubun içeriği hakkında ayrıntıya girmedi. 
     BM Güvenlik Konseyi bugün Kıbrıs konusunu ele aldı ve de Soto tarafından verilen brifingi dinledi. 
     
     BAŞARIYA ULAŞMAYI UMUYORUZ 
     Konsey toplantısından sonra gazetecilere açıklamada bulunan de Soto, ''geri kalan süre içinde başarıya ulaşmayı umduklarını'' söyledi. 
     AB Kopenhag zirvesi sonunda yayınlanan bildiride, Kıbrıs sorununun 28 şubat tarihine kadar çözüme ulaştırılması durumunda adanın bir bütün olarak AB'ye alınacağı belirtilmişti. 
     ''Güvenlik Konseyi'nin Genel Sekreter Annan ve kendisine, çalışmaları konusunda büyük destek verdiğini'' kaydeden De Soto, ''daha yapılacak çok şey bulunduğuna'' dikkat çekti. 
     ''Çözüm bekleyen sorunlarla ilgili çalışmaların hızlandırılması gerektiğinin'' altını çizen De Soto, ''özellikle ocak ayında yoğun bir çalışma yapılacağını'' ifade etti. Özel temsilci bu amaçla Kıbrıs Türk ve Rum taraflarının ocak ayındaki çalışmalarla ilgili yoğun hazırlık yapmaları gerektiğini de vurguladı. 
     





</TEXT>
</DOC>
