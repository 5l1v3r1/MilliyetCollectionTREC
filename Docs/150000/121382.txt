<DOC>
<DOCNO> 121382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/27/son/sonspo04.html </URL>
<DATE> 2002/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
"Dört Büyüklerde" Fenerbahçe'nin yabancıları coştu... 
</HEADLINE>
<TEXT>

     Birinci Süper Futbol Ligi'nde ''dört büyükler'' diye adlandırılan 4 takım içerisinde yabancı oyuncuların en fazla gole katkısı Fenerbahçe'de oldu. 
     Ligde 14.haftanın ardından Fenerbahçe'nin yabancı oyuncuları 13 maçta 20, Galatasaraylılar 14 maçta 7, Beşiktaşlılar ise 13 maçta 6 kez rakip fileleri havalandırdılar. 
     Trabzonspor'un yabancı oyuncuları ise 14 maçta 1 gol atarak ''dört büyükler'' diye adlandırılan takımlar arasında en az golü kaydederek, takımlarına gol bakımından yardımcı olamadılar. 
     
     EN GOLCÜ WASHİNGTON 
     ''Dört büyükler'' içerisinde en golcü yabancı oyuncu ise sık sık eleştirilen Brezilyalı oyuncu Washington oldu. 
     Denizlispor ve Bursaspor maçında hat-trick yapan sarı-lacivertli oyuncu, ligde toplam 9 gol kaydederken, tek başına diğer söz konusu takımlardan fazla gol atmayı başardı. 
     Washington'u 5'er golle Ortega ile Beşiktaşlı Pancu takip ettiler. Birinci Süper Futbol Ligi'nin geneline bakıldığında ise en golcü oyuncu 10 golle Gaziantepsporlu Viola oldu. 
     
     YABANCILARIN GOLLERİNİN YÜZDESİ 
     Fenerbahçeli yabancı oyuncular, ligde 34 golün 20'sini atarak yüzde 58.82'lik bir yüzdeye sahip oldular. 
     Galatasaraylı yabancılar, 23 golün 7'sini kaydederek yüzde 30.43'lük, Beşiktaşlı yabancı futbolcular, 23 golün 6'sını atarak yüzde 26'lık, Trabzonsporlular ise 17 golün 1'ini kaydederek yüzde 5.88'lik bir yüzde oluşturdular. 
     
     SİFTAHSIZ YABANCI FORVETLER 
     Ligde Galatasaraylı Pinto ile Trabzonsporlu Bushaj siftahsız forvetler arasında yer alıyor. 
     Her iki oyuncu da bu sezon bugüne kadar ligde gol atma başarısını gösteremediler. 
     
     GALATASARAY'DA ARİF YABANCILARA BEDEL 
     Galatasaray'da Arif, sarı-kırmızılı takımdaki yabancı oyunculardan daha fazla gol atma başarısı gösterdi. 
     Sarı-kırmızılı oyuncu ligde 8 kez rakip fileleri havalandırırken, Galatasaraylı yabancı oyuncular ise toplam 7 golde kaldılar. 
     
     YABANCI OYUNCULARIN GOLLERİ 
     Fenerbahçe Washington 9 , Ortega 5 , Revivo ve Johanson 2 , Steviç ve Rapaiç 1 . 
     Galatasaray Christian 3 , Felipe 2 , Baliç ve Sarr 1 . 
     Beşiktaş Pancu 5 , Nauma 1 . 
     Trabzonspor Aurelio 1 . 
     





</TEXT>
</DOC>
