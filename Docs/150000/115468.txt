<DOC>
<DOCNO> 115468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/27/son/sonspo08.html </URL>
<DATE> 2002/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Ahmet Dursun Herkese nasıl bir Beşiktaşlı olduğumu gösterdim 
</HEADLINE>
<TEXT>

     Beşiktaşlı futbolcu Ahmet Dursun, hafta içinde imzaladığı 5 yıllık sözleşmeyle herkese nasıl bir Beşiktaşlı olduğunu gösterdiğini söyledi. 
     Siyah-beyazlı futbolcu, kendisine ait, ''www.ahmetdursun.org'' adlı internet sitesinde yaptığı açıklamada, önce küçüklük düşlerini süsleyen Beşiktaş'ın formasını giyme fırsatını yakaladığını, ardından kendisini kanıtlayarak Ahmet Dursun olduğunu bildirdi. 
     Kendisinin gerçek bir Beşiktaşlı olduğunu ve siyah-beyazlı formayla daha birçok başarı yaşayacağını kaydeden Ahmet Dursun, ''Hedeflerim ve amaçlarım vardı. Beni Ahmet Dursun yapan taraftarlara ödemek zorunda olduğum bir borcum ve sözüm vardı. Gördüğünüz gibi takımımdan kopmadım, kopartılamadım. Sanırım hafta içinde attığım imzayla dosta düşmana nasıl bir Beşiktaşlı olduğumu gösterdim'' diye konuştu. 
     
     ''BEŞİKTAŞ'TA JÜBİLEMİ YAPMAK İSTİYORUM'' 
     Ahmet Dursun, siyah-beyazlı kulüple ömür boyu sözleşme imzalamak istediğini ve kurallar gereği yapabileceği en yüksek süreli anlaşmayı yaptığını belirterek, ''Ben atabileceğim en uzun süreli imzayı atarak, yüreğimin sesini dinledim. Umarım Allah bana bu kulüpte jübile yapmayı nasip eder. Büyük taraftarı, asırlık bir geçmişi olan, geleceği parlak bir kulüpte oynamaktan gurur ve onur duyuyorum'' diye konuştu. 
     
     ''İNÖNÜ STADI SENDROMUNU AŞTIK'' 
     Malatyaspor karşısında aldıkları 3-0 galibiyete değinen Ahmet Dursun, sözlerini şöyle tamamladı 
     ''Sakatlığım nedeniyle formamı giyemediğim maçta, arkadaşlarım iyi bir futbol ve farklı bir skorla Malatyaspor'u 3-0 gibi net bir sonuçla geçtiler. Bu maçla birlikte uzun süredir galip gelemediğimiz İnönü Stadı'ndaki sendromu da aşmış olduk. Güzel bir seri yakaladık ve bunun sonunu getirmek için elimizden ne geliyorsa yapacağız. Sene sonunda, verdiğimiz sözleri yerine getirmek en büyük hedefimiz. Bunu da başaracağız. Yeter ki taraftarlarımızın bize olan inancı, desteği eksik olmasın.'' 
     





</TEXT>
</DOC>
