<DOC>
<DOCNO> 139983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/02/ekonomi/eko06.html </URL>
<DATE> 2003/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Şirketlere kurayla internet adresi 
</HEADLINE>
<TEXT>

Haksız rekabet olmaması için, "com.tr" uzantılı internet adresleri isteyen şirketler noter huzurunda kura çekecek 
     YILDIZ YILDIZOĞLU Ankara 

     İnternet Kurulu’nca yürütülen çalışmalar sonucunda, "tr" uzantılı sitelerle ilgili yeni düzenlemeler taslak haline getirildi. İnternet Kurulu üyesi Mustafa Akgül’ün verdiği bilgiye göre, Yıldırım’a sunulan taslakla birlikte birçok yeni alan açılmasına olanak sağlanacak. 
     
     İsteyene "name.tr" 
     İnternette tamamen bireysel kullanıma yönelik "name.tr" ve "tel.tr" uzantılı adresli site açılabilecek. Kendi adınıza "name.tr." uzantılı internet sitesi açmak mümkün olduğu gibi telefon numarasıyla da internet adresi alınabilecek. Belli bir sektör ve kavramı temsil eden isimlere, bugüne kadar "com.tr" uzantılı internet adresi verilmiyordu. Ancak bu tarz isimle internet sitesi kurmak için başvuran şirketler arasında noter huzurunda çekilecek kura sonucunda bazı şirketlere "com.tr" uzantılı istediği adresi alma hakkı tanınacak. 
     
     "dr.tr", "av.tr" geliyor 
     Doktorlara "dr.tr" uzantılı, avukatlara ise "av.tr" gibi mesleklerine göre internet adresi olanağı verilecek. Avukatlarla ilgili adres verilmesinde Türkiye Barolar Birliği düzenleyici olacak. 
     Yeni fiyatlandırma rejiminde belgeye dayalı ve kurumlara yönelik ticari alan uzantıları "com.tr", "biz.tr", "info.tr", "net.tr" için 25 milyon lira belirlendi. Bireyler, kurumlar, sivil toplum örgütlerine yönelik "org.tr", "gen.tr", "web.tr" gibi uzantılar için 15 milyon, bireylerlle kamu kurumları "name.tr", "tel.tr", "gov.tr", "pol.tr", "bel.tr" gibi uzantılar için 5 milyon lira tespit edildi. 
     



 EKONOMİ 

















</TEXT>
</DOC>
