<DOC>
<DOCNO> 115704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/29/siyaset/siy01.html </URL>
<DATE> 2002/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Haramzadeler ülkeyi yedi’ 
</HEADLINE>
<TEXT>

CHP lideri, Muğla ve Antalya’daki mitingde, ülkenin borç batağına gömülmesine ANAP, DYP, MHP ve DSP’nin yol açtığını belirtti. Baykal, Erdoğan’ı da "kuyruğuna yolsuzluk dosyaları yapışmakla" suçladı 
     EZELHAN ÜSTÜNKAYA Muğla Antalya 

     CHP lideri Deniz Baykal, dünkü Muğla ve Antalya mitinglerinde iktidardan muhalefete tüm partileri eleştirdi... DYP lideri Çiller’in seçim bölgesi Muğla’da halka seslenen Baykal, son 15 yılın kötü yönetiminden ANAP, DYP, MHP, DSP ve "ağa babaları" dediği RP’yi sorumlu tutarak, "Bunlar haramzade, hazır yiyici ve mirasyedi. Ülkenin itibarını yediler. Aldıkları borçlarla hantal devleti inşa ettiler" dedi. CHP lideri, Çiller’e de "Barajı aşıp aşmayacağı belli olmayan partinin genel başkanı asacağım, keseceğim’ diye konuşuyor" göndermesini yaptı. 
     Baykal, dün ikinci mitingini de memleketi Antalya’da gerçekleştirdi. İzmir’den sonra gerçekleşen ikinci büyük mitingde Mevlana Meydanı’nda toplanan kalabalığa seslenen Baykal, AKP lideri Erdoğan’ı kastederek, "Yargının önüne çıkmaktan onurun zedelenmez, kanundan kaçtığın zaman kuyruğuna yapışan yolsuzluk dosyaları olduğunda zedelenir. Din, diyanet’ diye konuş, sonra arkanda yolsuzluk dosyalarıyla ülkeyi yönetmeye kalk" diye konuştu. 
     
Antalya’yı salladı...      CHP lideri Baykal, dün miting için gittiği Antalya’yı salladı... İzmir’den sonra ikinci büyük mitingini gerçekleştiren CHP lideri Baykal, Mevlana Meydanı’nı hıncahınç dolduran kalabalığa seslendi... Konuşması "Başbakan Baykal" sloganlarıyla kesilen Baykal, bütün partilere yüklendi... 
     



 SİYASET 


















</TEXT>
</DOC>
