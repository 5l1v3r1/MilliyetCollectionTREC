<DOC>
<DOCNO> 112464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/11/son/sontur04.html </URL>
<DATE> 2002/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD'tan hükümete Irak uyarısı 
</HEADLINE>
<TEXT>

     TÜSİAD Yönetim Kurulu Başkan Yardımcısı Mustafa Koç, olası Irak operasyonunda Türkiye'nin mağduriyetinin en aza indirgenmesi için hükümetin gerekli hazırlıkları yaparak bir an önce Amerikan Hükümeti ile temasa geçmesi gerektiğini söyledi. 
     TÜSİAD Heyeti, 7-8 Ekim"de ABD'nin başkenti Washington DC'de gerçekleştirdiği temaslarını tamamladı Temaslarda, Türk-Amerikan ilişkilerinin ceşitli ve güncel boyutları ele alındı Heyet, Türkiye'nin ABD Büyükelçisi Ömer Faruk Loğaoğlu, Kongre üyeleri Ed Whitfield, Robert Wexler, Kay Granger ve Cliff Stearns, Siyasi İlişkilerden Sorumlu Dışişleri Müsteşarı Mare Grossman, Milli Güvenlik Konseyi Avrupa ve Avrasya Direktörü Daniel Fried, New York Times başyazarı Thomas Fridman, Richard Perle ve Kongre üyesi Tom Lantos'un yardımcısı Alan Makovsky ve Lehigh Üniversitesi Öğretim üyesi Henri Barkey ile görüştü Heyete başkanlık eden Koç, Washington temasları ile ilgili değerlendirmede bulundu. Koç, heyetin temaslarda gündeme getirdiği ana konunun, olası bir Irak operasyonu halinde Türkiye'nin uğrayacağı ekonomik zararlar olduğunu belirtti Koç, görüşmelerde Körfez Savaşı'nda ABD'ye tam destek verdiği halde uğradığı zararlar telafi edilmeyen Türkiye'nin aynı durumla tekrar karşılaşmak istemediğini vurguladıklarını aktardı. 
     Koç, operasyonun dış ticaret, turizm, petrol fiyatları üzerinden yaratacağı doğrudan etkileri ve faizlerin artması, üretim ve verği azalışı gibi kanallardan uygulanan ekonomik program üzerinde yaratacağı dolaylı etkilerin gündeme getirildiğini vurguladı. Koç, ABD Yönetimi'nin, uygulanan ekonomik programın önemini ve şu ana kadarki uygulamanın başarısını taktir ettiğini ve bu uygulamanın aynı kararlılıkla devamının önemini vurguladığını belirtti ABD'nin, Türkiye'nin uğrayabileceği olası zararlara ilişkin hassasiyetine duyarlı olduğunu ve bu yönde çeşitli çalışmalar yaptığı konusunda görüşmeler yaptığını dile getiren Koç, "Ancak olası bir operasyon halinde Türkiye'nin mağduriyetinin en aza indirgenmesi açısından, Türk Hükümeti'nin de, gerekli hazırlıkları yaparak, Amerikan Yönetimi ile bir an önce temasa geçmesinin çok yararlı olacağını düşünmekteyiz" dedi. 
     Temaslarda AB ile ilşkilerininde ele alındığını belirten Mustafa Koç, Kopenhag Zirvesi'nden çıkacak kararın öneminin tartışıldığını ve gerek ABD Yönetim gerekse Kongre'den görüşülen temsilciler ile bu konuda fikir birliği içinde olduklarını vurguladı. 
     
     ABD, TÜRKİYE İÇİN DEVREDE 
     Koç, ABD Yönetimi'nin, üyelik müzakerelerinin başlangıcı için Türkiye'ye bir tarih verilmesi yönünde AB üyeleri nezdinde girişimlerde bulunduklarını öğrendiklerini aktardı Koç, Türkiye'nin AB üyeliğini başından beri destekleyen ABD'nin bu dönemde de aktif olmasını son derece önemli bir gelişme olarak değerlendirdi. 
     Koç, yetkililerin adadaki iki tarafın Kıbrıs sorununun çözümü yolunda atacağı olumlu adımların Türkiye'nin müzakerelerinin başlangıcı için AB'den bir tarih alabilmesi açısından çok olumlu bir gelişme olacağının özellikle vurgulandığına işaret etti. 
     





</TEXT>
</DOC>
