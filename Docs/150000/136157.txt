<DOC>
<DOCNO> 136157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/10/spor/spo15.html </URL>
<DATE> 2003/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

Milliler toplanıyor      A Milli Futbol Takımı bugün İstanbul’da toplanıyor. 12 Şubat’ta Ukrayna ile karşılaşacak olan Ay - Yıldızlı ekibimize çağrılan futbolcular Polat Oteli’nde biraraya gelecek. Millilerimiz yarın da maçın oynanacağı İzmir’e hareket edecek. 
     
Serena rakipsiz      DÜNYA tenis klasmanında zirvede yer alan ABD’li raket Serena Williams, Paris Açık Turnuvası’nda da şampiyonluğa ulaşarak 2003’teki namağlup unvanını sürdürdü. Williams finalde, dört yıl önce yine aynı turnuvanın finalinde yendiği Fransız Amelie Mauresmo’yu 64 dakikalık mücadele sonunda 6-3, 6-2’lik setlerle mağlup etti. 
     
Güneş, Taraftaria’da      CNN Türk tarafından hazırlanan Taraftaria programı bu hafta A Milli Takım Teknik Direktörü Şenol Güneş’i konuk edecek. Güneş, Ukrayna ile oynanacak özel maç öncesi Ay - Yıldızlı ekibin son durumu hakkında bilgi verecek. 20.30’da başlayacak programda ayrıca Süper Lig’de haftanın maçları ve ilginç perde arkaları da yer alacak. 
     
İsveç’te zafer Gronholm’ün      DÜNYA Ralli Şampiyonası’nın ikinci ayağı İsveç Rallisi’nde mutlu sona Peugeot’nun Dünya şampiyonu Marcus Gronholm ulaştı. İkinci etaptan itibaren liderliği ele alan Gronholm, İsveç’te son dört yılda üçüncü kez zirveye çıktı. Subaru’nun Fin pilotu Tommi Makinen ikinci, yine Peugeot’dan İngiliz Richard Burns üçüncü oldu. Gronholm sürücüler klasmanında Citroen’den Loeb ve McRae’nin ardından üçüncülüğe yükseldi. Üçüncü etap, 27 Şubat - 2 Mart’ta Antalya’da koşulacak. 
     
Boğaz’ın Boğası      AVRUPA Boks Birliği ağır sıklet unvan maçında İngiliz Danny Williams’a ringi adeta dar eden Sinan Şamil Sam, gözünü Dünya şampiyonluğuna dikti. Berlin’de salonu dolduran Türkler’in de büyük desteğiyle Williams’ı altıncı raundda nakavt eden ve kariyerindeki 17. maçını kazanan Sam için maçı naklen yayınlayan Alman ZDF televizyonu "Boğaz’ın Boğası" deyimini kullandı. 
     
Diyarbakır şampiyon      BASKETBOL Federasyonu’nun organizasyonuyla gerçekleştirilen Küçük Dev Adamlar Turnuvası’nda Diyarbakırspor şampiyon oldu. Doğu temsilcisi finalde Gaziantep’i 43 - 38 ile geçti. Turnuvada Van’ı 35 - 34 yenen Çorum 3. sırayı alırken, Denizli 5., Çanakkale 6., Şanlıurfa 7. ve Zonguldakspor ise 8. oldu. 
     
Bayanlarda Fener farkı      FETHİYE’DE düzenlenen Uluslararası 1. Akdeniz Kürek Şampiyonası’nın son gününde kızlarda Fenerbahçe Kürek Takımı birinci oldu. İkinciliği ise Galatasaray elde etti. Dokuz kategoride yapılan yarışmalarda Sarı - Lacivertli kürekçiler 7 kategoride zafere ulaşarak, takım halinde mutlu sona ulaştı. 
     
     



 SPOR 






























</TEXT>
</DOC>
