<DOC>
<DOCNO> 104693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/29/son/sontur10.html </URL>
<DATE> 2002/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Keçeciler, Kamu-Sen ve KESK ile görüştü... 
</HEADLINE>
<TEXT>

     Devlet Bakanı Mehmet Keçeciler, 2003 yılında memur maaşlarında yapılacak artışı görüşmek üzere Kamu-Sen ve KESK başkanlarıyla başbakanlıkta biraraya geldi. 
     Hükümetle memur sendikaları arasında maaş artışı için yapılan toplu görüşmelere, bugün saat 14 00'te Başbakanlık'ta yapılacak toplantıyla devam edilecek. 
     Bu görüşmelere, Devlet Bakanı Mehmet Keçeciler, Türkiye Kamu-Sen ve Kamu Emekçileri Sendikaları Konfederasyonu KESK ile Maliye Bakanlığı, Hazine Müsteşarlığı, Devlet Personel Başkanlığı, Devlet Planlama Teşkilatı ve Devlet İstatistik Enstitüsü yetkilileri katılacaklar. 
     Cumhuriyet tarihinde ilk kez bu yıl Hükümet ve Memur Sendikaları, 200 yılında yapılan Anayasa değişiklikleri sonrası maaş artışları için toplu görüşme yapıyorlar. Taraflar ilk görüşmelerini 15 Temmuz günü Başbakanlık'ta gerçekleştirmişlerdi. 
     Memur Sendikaları, en düşük aylığın 876,5 milyon liraya çıkarılmasını ve memurlar için 650 milyon lira maaş artışı yapılmasını talep ediyorlar. 
     Sendikaların isteklerinin karşılanması durumunda her memur için geçerli olan taban aylıklarda yüzde 400 düzeyinde bir artış gerçekleşmiş olacak. 
     Öte yandan sendikalar, memurlara bu yıl için ayrıca 250 milyon lira tutarında seyyanen bir ödeme yapılmasını talep ediyorlar. Hükümetin bu konuda rakam telaffuz etmemesinden rahatsızlık duyduklarını ifade eden sendika yetkilileri, seyyanen yapılacak ödemede ilerleme sağlanamaması durumunda 2003 yılı maaş artışları konusunda görüşmelere geçmeyeceklerini açıklamışlardı. 
     Hükümet ise, 15 Eylül'e kadar bir kararname çıkararak, temsil tazminatı alamayan kamu çalışanları için iyileştirme yapılması yönünde çalışıyor. 
     





</TEXT>
</DOC>
