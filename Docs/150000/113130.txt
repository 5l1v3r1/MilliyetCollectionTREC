<DOC>
<DOCNO> 113130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/15/son/sontur17.html </URL>
<DATE> 2002/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
RTÜK'ten ana dilde yayın için üç alternatif 
</HEADLINE>
<TEXT>

     RTÜK, ana dilde yayın yönetmeliği için yalnızca TRT tarafından ya da "ulusal" ve "yerel" boyutta yayın yapılması için üç alternatifli bir çalışma yürütüyor. 
     RTÜK'ün üzerinde çalıştığı taslaklara göre, televizyonlar haftada bir gün olmak üzere en fazla 2 saat, radyolar ise pafta içi ve hafta sonu birer gün olmak üzere en fazla ltı saat anadilde yayın yapabilecek. 
     RTÜK, bugünkü toplantısında, "Türk Vatandaşlarının Günlük Hayatlarında Geleneksel Olarak Kullandıkları Farklı Dil ve Lehçelerde Yayın Yapılması'' adıyla düzenlenen yönetmelik taslaklarını inceledi. urul, ana dilde yayının TRT tarafından yapılması durumunda, TRT üzerinde denetim yetkisi bulunmayan RTÜK'ün konumunun ne olacağının incelenmesine karar verdi. 
     TRT'nin, ana dilde yayın konusunda RTÜK'e, "2954 Sayılı TRT Kanunu'na göre Kürtçe ya da başka dillerde yayın yapmalarının mümkün olmadığı" yönünde görüş bildirdiği öğrenildi. 
     
     TAAHÜTNAME İSTENECEK 
     RTÜK'ün üzerinde çalıştığı ulusal ve yerel yayına ilişkin taslaklarda, bu tür yayın için başvuranlardan, ''Türkiye Cumhuriyeti'nin Anayasa'da belirtilen temel niteliklerine, devletin ülkesi ve milletiyle bölünmez bütünlüğüne, 3984 Sayılı RTÜK Kanunu'na ve diğer izin şartlarına'' uygun yayın yapılacağına dair taahhütname istenmesi öngörülüyor. 
     Söz konusu taslaklardaki düzenlemelere göre, ana dilde yapılan programların tümü, Türkçe altyazılı olarak yayınlanacak. Televizyon ve radyo kuruluşları, sadece bir dil veya lehçe için başvuru yapabilecek. 
     Televizyonlar haftada bir gün olmak üzere en fazla 2 saat, radyolar ise hafta içi ve hafta sonu birer gün olmak üzere en fazla 6 saat yayın yapabilecekler. Televizyon yayınlarında birebir Türkçe altyazı geçilecek. Radyolarda ise programı takiben yayının Türkçe çevirisi yayınlanacak. 
     Radyo ve televizyonlar hangi dilde veya lehçede yayın yapmak istediklerini ve program türlerini başvuru yaparken belirtecekler. Beyandan farklı dil ve lehçede yayın yapılamayacak. Ayrıca aylık ve yıllık planlar, RTÜK'e bildirimde bulunmadan değiştirilemeyecek. 
     
     AB'NİN FRANSA ÖRNEĞİ ÖNERİSİ 
     ana dilde yayın konusunda RTÜK'e görüş bildiren AB Genel Sekreterliği, özel, yerel veya ulusal olmak üzere isteyen her kuruluşun bu tür yayın yapabilmesine imkan sağlanması gerektiğini belirterek, bu konuda Fransa'daki uygulamanın gözönünde tutulmasını tavsiye etti. 
     
     DÜNYADAKİ ÖRNEKLER 
     RTÜK'ün araştırmasına göre, sadece Fransa ve İspanya'da bu tür yayın yapılıyor. İspanya'nın Euskal Irrati Telebista adlı yayın kuruluşu Bask dilinde yayın yaparken, Fransa'da ulusal yayın yapan FR3 kanalı her gün 12.10 ve 18.50 saatlerinde Korsika dilinde haber yayınlıyor. 
     Fransa'da ayrıca ARTE kanalı öncelikli dil Fransızca olmak üzere Almanca, TV Mondes öncelikli dil Fransızca olmak üzere İngilizce, İspanyolca ve Arapça yayın yapıyor. 
     İspanya'da da devlet televizyonu öncelikli dil İspanyolca olmak üzere Katalanca, Television Espanola 2 İspanyolca öncelikli dil olmak üzere Katalanca, Euskera dili ve Galisyaca, Televisio Valenciana-Canal 9, Valensia dili öncelikli olmak üzere İspanyolca ve Kastilyaca, Multicanal TPS ise İspanyolca öncelikli dil olmak üzere Portekiz dilinde yayın yapıyor. 
     RTÜK'ün araştırmasına göre, İngiltere'de Channel Television, Grampian Television, HTV Group Scottish Television, Welsh Fourth Channel, NBC Europe ve TCC televizyonlarında öncelikli dil İngilizce olurken bu kuruluşlar Fransızca, Portekizce, Galik dili, Galler dili ve Hollanda dilinde de yayın gerçekleştiriyor. 
     Bu ülkede ayrıca Middle East Broadcasting Center Arapça, Zee TV Hintçe ve Urduca, Asia Vision ise Hintçe ve Urduca ile Pencap, Bengal ve Tamil dillerinde yayın yapıyor. 
     Macaristan'daki Magyar Televizio öncelikli dil Macarca olmak üzere Almanca, Romence, Hırvatça ve Slovakça yayın gerçekleştiriyor. 
     Letonya'da Latvijas Valsts Televizija, Letonca öncelikli dil olmak üzere Rusça, İngilizce, Almanca, Ukraynaca ve Polonya dillerinde yayın yapıyor. 
     Çek Cumhuriyeti devlet televizyonu Çekçe öncelikli dil olmak üzere Macarca ve Slovakça yayın gerçekleştiriyor. 
     Bulgaristan devlet televizyonu, Bulgarca öncelikli dil olmak üzere İngilizce, Fransızca, Almanca ve Rusça yayın yapıyor. 
     Belçika'daki RTL-TVİ Channel 27, Flamanca öncelikli olmak üzere Fransızca da yayın yapıyor. 
     Polonya'daki Echo TV ve Telewizia Katowice kanalları, Polonya dili öncelikli olmak üzere İngilizce ve Almanca yayın yapıyorlar. 
     İsveç'deki Sveriges Television, İsveççe öncelikli dil olmak üzere Fince, Yunanca, Türkçe, Sırpça, Hırvatça, Estonyaca, Polonyaca, Farsça ve Kürtçe yayın yapıyor. 
     





</TEXT>
</DOC>
