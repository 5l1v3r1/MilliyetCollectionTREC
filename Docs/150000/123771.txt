<DOC>
<DOCNO> 123771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/10/son/sonspo04.html </URL>
<DATE> 2002/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'ye kar engeli... Lorant vedalaştı... 
</HEADLINE>
<TEXT>

     Fenerbahçe'de bu sabah yapılması planlanan antrenman, Samandıra Tesisleri'nin zeminin karla kaplı olması nedeniyle Dereağzı Tesisleri'ne alındı. 
     Dün gece Fenerbahçe Teknik Direktörlüğü'ne getirilen Oğuz Çetin'in bu sabah basına açık yapacağı ilk antrenmanı kar engeline takıldı. 
     İstanbul'da dün başlayan ve gece de devam eden kar yağışı nedeniyle Samandıra Tesisleri'nin zemini karla kaplandı. 
     Bu sabah tesislere gelen Oğuz Çetin ve futbolcular, zemini görünce antrenmana çıkmadı. 
     Bir süre tesislerde bekleyen Oğuz Çetin, daha sonra antrenmanı Dereağzı Tesisleri'ne aldığını bildirdi. 
     Sarı-lacivertliler, öğlenden sonra Dereağzı Tesisleri'nde yapacağı antrenmanla Göztepe maçı hazırlılarını sürdürecek. 
     Bu arada, sakatlığı nedeniyle tek başına çalışan İsmail Güldüren, Samandıra Tesisleri'nin karla kaplı zemininde tek başına koşu yaptı. 
     
     LORANT VEDALAŞTI 

     Fenerbahçe Yönetim Kurulu'nun dün yaptığı toplantıda istifası oy birliğiyle kabul edilen teknik direktör Werner Lorant'ın bu sabah futbolcularla vedalaştığı bildirildi. 
     Alman çalıştırıcının, sabah Samandıra Tesisleri'ne gelerek futbolcularla ve yeni teknik heyetle vedalaştıktan sonra tesislerden ayrıldığı öğrenildi. 
     





</TEXT>
</DOC>
