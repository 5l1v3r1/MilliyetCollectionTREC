<DOC>
<DOCNO> 113468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/17/son/soneko17.html </URL>
<DATE> 2002/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
"Akıllı Binalar" fuarı açıldı... 
</HEADLINE>
<TEXT>

     Bina Elektrik ve Elektronik Sistem Teknolojileri Fuarı, CNR Uluslararası Fuar Merkezi'nde açıldı. 
     Bilişim Fuarcılık Genel Koordinatörü Nezih Kazankaya, açılışta yaptığı konuşmada, insanlara daha konforlu, güvenli ve ekonomik yaşam imkanı sunan akıllı bina sistemleri kullanımının son yıllarda yaygınlaştığını söyledi. 
     Türkiye'de 7 milyon konut, 180 bin sanayi tesisi, 80 bin sosyal tesis ve 40 bin resmi daire bulunduğunu bildiren Kazankaya, ''Ancak, buralarda akıllı bina sistemlerinin kullanımı yüzdelerle ifade edilemeyecek kadar az'' dedi. 
     Maliyetin fazla olması ve yetersiz tüketici talebi nedeniyle pazardaki potansiyelin tam anlamıyla kullanılamadığını kaydeden Kazankaya, oysa ısıtma, soğutma, aydınlatma gibi alanlarda akıllı bina sistemi teknolojilerinin tüketiciye ekonomik tasarruf imkanı sağladığını vurguladı. 
     Nezih Kazankaya, Türkiye'nin akıllı bina sisteminde kendi teknolojisini geliştirmesinin yanı sıra bunların yaygın olarak kullanıldığı ABD ve Almanya'dan akıllı bina teknolojisi satın aldığını kaydetti. 
     İstanbul Serbest Mimarlar Derneği Başkanı Levent Aksüt de, akıllı evler yapılabilmesi için önce tüketiciden gelecek talebin önem taşıdığına dikkat çekerek, ''Akıllı evler ilk etapta pahalı ama zaman içinde önemli tasarruf imkanları sağlayarak daha ucuza geliyor. Bu süreç içerisinde de insanlar, daha konforlu ve güvenli yaşıyor'' diye konuştu. 
     
     AKILLI BİNA SİSTEMİ KURMANIN MALİYETİ YÜKSEK 
     Bilişim Fuarcılık tarafından düzenlenen fuara katılan 129 firma, yapısal kablolama, elektrik tesisatı, enerji yönetim, uydu yayın, ses, ışık, görüntü, güvenlik ve aydınlatma sistemleri gibi binaların konfor ve güvenliğini yükselten tüm elektronik uygulamalarını tanıtıyor. 
     Fuarda yer alan firmalardan Titan Bina Elektronik Sistemleri Teknoloji Sanayi ve Ticaret Ltd. Şti. Genel Müdürü Mehmet Bülent Akıncı, özellikle otellere ve havaalanlarına yönelik yangın algılama, seslendirme, güvenlik hizmetleri sunduklarını söyledi. 
     Küçük bir evde akıllı bina sistemi kurmanın maliyetinin 1.000 dolardan başlayıp 40-50 bin dolara kadar olabileceğini bildiren Akıncı, Türkiye'de bu teknolojinin kullanımının yavaş yavaş geliştiğini söyledi. 
     Shell de, ''Shell Termo Konfor'' adlı hizmetiyle ısıtma-soğutma ve havalandırma sistemlerinin mühendislik, montaj, bakım ve onarımı tüketicilerine tek elden sunuyor. Shell Türkiye Genel Müdürü Çetin Atmaca, Eylül ayından beri uyguladıkları bu hizmetle satışlarının arttığını belirtirken, bu hizmete 1 milyon dolarlık yatırım yaptıklarını kaydetti. 
     





</TEXT>
</DOC>
