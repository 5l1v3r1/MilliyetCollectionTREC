<DOC>
<DOCNO> 114857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/24/son/soneko04.html </URL>
<DATE> 2002/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Büyükşehir Belediyesi'nde özelleştirme hazırlığı 
</HEADLINE>
<TEXT>

     İstanbul Büyükşehir Belediyesi'nin özelleştirme kapsamına alınan 17 şirketinin değerinin 2-2.5 milyar dolar olduğu açıklandı. 
     İstanbul Büyükşehir Belediyesi Kaynak Geliştirme ve İştirakler Daire Başkanı Kaan Rasim Aytoğu, belediye iktisadi teşekküllerinin BİT özelleştirilmesinin 4046 sayılı Özelleştirme Kanunu gereği zorunlu olduğunu ve bu çerçevede bir süreden beri çalışma yaptıklarını söyledi. 
     Temmuz ayında bütün şirketlerin özelleştirilmesine ilişkin hukuki altyapının tamamlandığını anlatan Aytoğu, İstanbul Büyükşehir Belediye Başkanı Ali Müfit Gürtuna'nın özelleştirmenin bütün İstanbul'a mal olması ve Belediye Meclisi'nin bu konuya sahip çıkmasını istemesi nedeniyle konunun, Meclis gündemine gelerek Hukuk Komisyonu'na havale edildiğini hatırlattı. 
     Aytoğu, Meclis'in, 15 Kasım'da yapılacak olağan toplantısında özelleştirme yetkisini Başkan Gürtuna'ya vermesini beklediklerini belirterek "Top şu anda Meclis'te. Meclis'ten özelleştirmeye ilişkin yetki kararı çıktıktan sonra en fazla 3-4 ay içinde bütün şirketlerin özelleştirilmesi tamamlanır. Onun için biz Meclis'ten bu kararın bir an önce geçmesini arzu ediyoruz" dedi. 
     
     ŞİRKETLERİN DEĞERİ- 

     Bu aşamadan sonra Değer Tespit Komisyonu kurularak şirketlerin piyasa değerinin tespit edileceğini belirten Aytoğu, şu bilgileri verdi 
     "Biz de uluslararası muhasebe kurallarına uygun olarak 17 şirketle ilgili ''SWOP Analizi'' olarak adlandırılan ve finansal bilgilerin yer aldığı raporları hazırladık. Ancak özelleştirme aşamasında elimizdeki bu bilgileri 1-2 firmaya verip, değer tespitini tescil ettirmek zorundayız. O piyasa değeri olacak. Biz şirketlerde ne kadar yatırım yapmışız, bugüne kadar bu şirketlere dolar bazında ne kadar sermaye aktarmışız bunları biliyoruz."' Aytoğu, her bir şirketin değer tespitinin 100 bin dolara yapılmasına karşın kendilerinin bunu maaşları karşılığında yaptıkları belirterek, yaklaşık 2 milyon dolarlık tasarruf sağladıklarını söyledi. 
     Bu çalışmaya göre özelleştirilecek 17 şirketin 2-2.5 milyar dolar değeri bulunduğunu belirten Aytoğu, "Bu, İMKB'de kote olmuş şirketlerin tamamının şu andaki piyasa değerinin yüzde 10'u kadar" dedi. 
     
     GELİR BÜYÜK PROJELERE- 

     Aytoğu, şirketlerin piyasa değer tespiti yapıldıktan sonra pazarlık aşamasının başlayacağını bildirdi. 
     Belediyenin kanunen İGDAŞ'ta yüzde 20'den fazla pay sahibi olamayacağını diğer şirketlerde de belediye payını yüzde 25-40 arasında düşündüklerini anlatan Aytoğu, yerli ve yabancı bütün yatırımcılara açık olduklarını söyledi. 
     Aytoğu, köşk ve kasırları işleten BELTUR'un cirodan belli oranda pay almak koşuluyla tamamen işletmeyi devretmesinin söz konusu olduğunu, Hamidiye A.Ş'nin de tamamının satılabileceğini belirtti. 
     "Özelleştirmeden elde edilecek geliri altyapı projeleri başta olmak üzere İstanbul'un 2023'e kadar yapılması planlanan büyük projelerinin gerçekleşmesi için harcayacağız" diyen Aytoğu, böylece şirketlere her yıl enflasyonun erittiği yüzde 75 oranındaki kaynak aktarımından kurtulacaklarını, hem de buradan sağlanacak gelirin diğer yatırımlara aktarılacağını kaydetti. 
     Aytoğu, bu başarılı uygulamanın Türkiye'nin tıkanmış özelleştirme gündeminin önünü açacağını ve fazla borçlanmanın da önünü tıkayacağını ifade ederek "Büyükşehir Belediyesi'nin özelleştirme projesi, İMKB'ye derinlik getirecek bir projedir" dedi. 
     





</TEXT>
</DOC>
