<DOC>
<DOCNO> 134756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/03/son/sondun05.html </URL>
<DATE> 2003/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
AOL, ilk kez müşteri kaybetmeye başladı 
</HEADLINE>
<TEXT>

     Dünyanın en büyük internet hizmeti sağlayan kuruluşu olan America on Line AOL , 10 yılı aşkın süredir hızla artarak 35 milyona ulaşan kullanıcı sayısında ilk kez düşüş görüldüğünü açıkladı. 
     Açıklamada, son 3 aylık dönemde 170 bin kişinin AOL'den ayrıldığı belirtildi. 
     Şirket, bu süre içinde, ''AOL 8.0'' adını verdiği en yeni sürümünü hizmete sokmuştu. 
     AOL, 29 Ocak'ta da, 2002 yılında 99 milyar dolar zarar ettiğini ve başkan yardımcısı Ted Turner'in istifa ettiğini açıklamıştı. 
     Piyasa uzmanları, AOL'in müşteri kaybında, kuruluşun bir türlü yavaş sayılan modem bağlantısından hızlı bağlantıya geçememiş olmasının rol oynadığını kaydediyor. AOL aboneleri, tüm ABD'deki modem bağlantılarının yüzde 33'ünü kullanırken, hızlı bağlantının sadece yüzde 3.3'ünü kullanıyor. Uzmanlar, ''kullanıcıların hızlı bağlantıya yönelmesinin AOL'den kaçışı hızlandıracağını'' açıklamalarında belirttiler. 
     
     SONUN BAŞLANGICI MI 
     Dylan Brooks adlı uzman, ''Son 2 yıllık gelişmeye baktığımızda durum AOL açısından sonun başlangıcı gibi görünüyor'' diye konuştu. 
     AOL yetkilileri ise ''abone sayımı yapmak amacıyla yeni abone kaydına bir süre ara verdiklerini'' öne sürdüler. 
     Şirketin mali danışmanı Wayne Pace, ''AOL'in bundan böyle dikkatini özellikle ayda 23.90 dolar abone ücreti ödeyen üyeleri üzerinde yoğunlaştırmayı tercih ettiğini'' ifade etti, ''deneme amacıyla AOL'e bağlananların ikinci planda geleceklerini'' kaydetti. 
     





</TEXT>
</DOC>
