<DOC>
<DOCNO> 137372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/17/son/sontur21.html </URL>
<DATE> 2003/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Emekli Orgeneral Faik Türün toprağa verildi... 
</HEADLINE>
<TEXT>

     1. Ordu Komutanlığı ve İstanbul Sıkıyönetim Komutanlığı görevlerinde bulunan emekli Orgeneral Faik Türün, askeri törenle toprağa verildi. 
     Türün için ilk tören, 1. Ordu Komutanlığı bahçesinde yapıldı. 
     Törende konuşan 1. Ordu Komutanı Orgeneral Çetin Doğan, 12 Mart muhtırasıyla ve o dönemde yaşanan acılı, sıkıntılı anlarla hatırlanan Faik Türün'e çeşitli yakıştırmalarda bulunulduğunu vurguladı. 
     Bu yakıştırmaları üzüntüyle takip ettiğini kaydeden Orgeneral Doğan, ''Ben Ordu Komutanıyım. Ziverbey Köşkü'nün yolunu bilmiyorum. Benden önceki ordu komutanları da Ziverbey Köşkü'nün yolunu bilmez. Ve çok eminim ki Orgeneral Faik Türün de Ziverbey Köşkü'nün yolunu ve kendisini bilmez'' dedi. 
     Orgeneral Doğan, o dönemde İstanbul'da icra edilen olaylarda Faik Türün'ün en küçük bir dahli olmadığını, aksine bunu önlemek için çok büyük çaba harcadığını dile getirerek, şunları söyledi 
     ''Bize verdiği bir direktifi iletmek istiyorum. Bunu bir vefa borcu olarak görüyorum. Türkiye genelinde genel arama planlaması yapılırken, bizleri topladı ve 'Çocuklar, sakın ola ki yapacağımız operasyonlarda halkımızı karşınıza almayın. Halkımızı üzen bir faaliyette bulunmayın' dedi.'' Törende daha sonra emekli Orgeneral Faik Türün'ün Türk Bayrağı'na sarılı cenazesi, askerlerin omuzlarında Selimiye Camii'ne getirildi. 
     Türün'ün cenazesi, burada öğleyin kılınan cenaze namazından sonra askerler tarafından top arabasına konuldu. Askeri bando eşliğinde bir süre top arabasında taşınan Türün'ün cenazesi, yeniden askerler tarafından omuzlara alınarak cenaze aracına yerleştirildi. 
     Emekli Orgeneral Faik Türün'ün cenazesi, daha sonra Edirnekapı Askeri Şehitliği'nde defnedildi. 
     Cenaze törenine, Türün'ün ailesi ve yakınlarının yanı sıra 3. Kolordu Komutanı Korgeneral Ergin Saygun, Kore'nin Ankara Büyükelçiliği Savunma Ataşesi Tuğgeneral Sei Min Oh, eski Genelkurmay başkanlarından emekli Orgeneraller Hüseyin Kıvrıkoğlu ve Necdet Üruğ, çok sayıda emekli kuvvet komutanı ve Türkiye Muharip Gaziler Cemiyeti üyeleri katıldılar. 
     Bu arada Kore gazilerinden Hasan Karpuz, Mehmet Üstündağ ve Ali İhsan Uygun, camideki törende Türün'ün tabutu önünde dua ettikten sonra, ''Türün Paşa Kore'de komutanımızdı. O çok iyi bir komutan ve çok iyi bir insandı'' dediler. 
     Törene, Genelkurmay Başkanı Orgeneral Hilmi Özkök ve kuvvet komutanlarının çelenk gönderdikleri gözlendi. 
     
     ''TÜRÜN, HALKI İLE ORDUSUNU BİR BÜTÜN HALİNDE GÖRÜRDÜ'' 
     Cenaze töreninde gazetecilere açıklama yapan 1. Ordu Komutanı Orgeneral Çetin Doğan, Türün'ün adı geçtiği dönemin çok acımasız bir dönem olduğunu, ancak üyesi olduğu Türk Silahlı Kuvvetleri'nin halka silah çekmediğini söyledi. 
     Orgeneral Doğan, olayları o günün şartları içinde değerlendirmek gerektiğine dikkati çekerek, ''Faşist diktalar vardır. Türün Paşa, öyle bir insan değil. Türün Paşa'nın, halk, insan sevgisi, hoşgörüsü pek bilinmiyor. Gölgede kalmış. O, kendini savunma ihtiyacı duymayan bir insan'' dedi. 
     Faik Türün'ün halkı ile ordusunu bir bütün halinde gören bir komutan olduğuna işaret eden Orgeneral Doğan, ''Bize verdiği arama-tarama talimatlarında 'Kapıyı çalıp günaydın deyin. Günaydın demeyi sakın unutmayın' derdi'' şeklinde konuştu. 
     O dönemde insanların hak etmedikleri acılar çektiklerini, ancak bunun o günün sosyoekonomik koşulları sonucu olduğunu kaydeden Orgeneral Doğan, ''Bazı insanlar, demokratlığın yolunun üniformaya küfür etmekten geçtiğini sanıyorlar. Bu iş böyle değil, biz halk çocuklarıyız. Faik Türün gibi bir insanın halkına silah çekmesi olabilir mi Böyle bir şey yok. İyi incelenmesi lazım. Hatalar olmuştur'' dedi. 
     Orgeneral Doğan, emekli Orgeneral Faik Türün'ün ilk Kore kafilesinde Harekat Eğitim Şube Müdürü olarak yer aldığını da kaydetti. 
     
     ''ASKERLER SAVAŞI EN SON İSTEYENLERDİR'' 
     1. Ordu Komutanı Orgeneral Çetin Doğan, ''Olası Irak operasyonunu nasıl değerlendiriyorsunuz '' şeklindeki soruya ise şu karşılığı verdi 
     ''Askerler savaşı en son isteyenlerdir. Atatürk'ün sözünü biliyorsunuz 'Savaş, bir zaruret olmadıkça bir cinayettir'. Ama biliyorsunuz kendi inisiyatifimiz, kendi irademiz dışında olan gelişmelere karşı Türkiye, önlem almaktadır. Yapılan da budur. Bunun dışında söyleyecek bir şeyim olamaz sanıyorum. Genelkurmay Başkanlığı, bu konuda yetkili kurum ve gerekli açıklamaları yapıyor.'' 
     





</TEXT>
</DOC>
