<DOC>
<DOCNO> 108343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/18/son/sontur26.html </URL>
<DATE> 2002/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan "Benim milletvekili olmam önemli değil" 
</HEADLINE>
<TEXT>

     AK Parti Genel Başkanı Recep Tayyip Erdoğan, ''Ben de dahil olmak üzere, hiçbirimizin tek tek milletvekili olması, ilkelerimiz doğrultusunda Türkiye'ye hizmet etmekten daha önemli değildir'' dedi. 
     Erdoğan, Bilkent Otel'de partisinin milletvekili adaylarının tanıtımı toplantısında yaptığı konuşmada, Türkiye'nin, alınan seçim kararı ve sonrasında yaşanan gelişmelerle önemli bir dönemece geldiğini söyledi. Erdoğan, ''Unutmayın sene 1950 demokraside ilk adım, 'Yeter söz milletindir' sene 2002, diyoruz ki karar milletindir'' diye konuştu. 
     Seçimin, milletin selameti ve devletin bekası açısından önem taşıdığını ifade eden Erdoğan, ''ülkenin kaybettiği itibarını yeniden sandıkta kazanacağını'' belirtti. 
     AK Parti'nin, tek başına iktidar olabilmek için seçim sürecini en iyi şekilde değerlendireceğini kaydeden Erdoğan, milletvekili adaylarına, bölgelerinde en iyi şekilde çalışmaları talimatı verdi. 
     Erdoğan, partisinin milletin teveccühüne layık olabilmek için elinden geleni yapacağını anlatarak, seçimi erteletme girişimlerine de değindi. 
     ''Adaleti toplumdan esirgeyen ve kirletenlerin, bugün değilse bile mutlaka bir gün mahcup olacağını'' belirten Erdoğan, husumetle kaybedilecek zaman olmadığını, demokrasi mücadelesinde gerekirse bedel de ödeyebileceklerini söyledi. 
     Türkiye'nin çağdaş değerlerle buluşması için AK Parti'nin itilaf ve ayrışma değil, güven zemininde politika ürettiğini ifade eden Erdoğan, partisinin, mutlaka geniş toplum kesimlerinin özlemini hayata geçireceğini öne sürdü. 
     
     ''AKROBATİK HAREKETLER' 
     Seçimi erteletmek için günde birkaç kez fikir değiştiren, ''akrobatik hareketlere'' tevessül edenlerin, 3 Kasım seçimlerinde halkın kendilerine hazırladığı cevapla karşılaşacaklarını kaydeden Erdoğan, ''3 Kasım seçimleri kesinkes yapılacaktır. Seçimi erteletmek ve seçim barajını indirmek isteyenler nereye kadar kaçacaklarını zannediyorlar Türkiye, ilkesizliğin ve tutarsızlığın bu kadarına daha fazla tahammül etmeyecektir. Seçimin erteletilmesi senaryolarına asla vize vermeyecektir'' diye konuştu. 
     AK Parti'nin, bir bütün içinde Türkiye'nin geleceğine odaklandığını, takım ruhuyla çalıştığını belirten Erdoğan, partisinin tek akla ve tek lidere mahkum olmuş bir düşünce yapısına değil, kolektif anlayışa sahip olduğunu söyledi. 
     Erdoğan, 550 milletvekili adaylarının bulunduğunu ancak bunların doğal olarak bir bölümünün Meclis'e giremeyeceğini ifade etti. Meclis'e giremeyecek ''takım arkadaşlarının'', bu nedenle takıma zarar vermemesi gerektiği görüşünü dile getiren Erdoğan, milletvekili adaylarına, ''Ben de dahil olmak üzere, hiçbirimizin tek tek milletvekili olması, ilkelerimiz doğrultusunda Türkiye'ye hizmet etmekten daha önemli değildir'' diye seslendi. 
     Erdoğan, ''Unutmayın sene 1950 demokraside ilk adım 'yeter söz milletindir' sene 2002, diyoruz ki karar milletindir'' dedi. 
     





</TEXT>
</DOC>
