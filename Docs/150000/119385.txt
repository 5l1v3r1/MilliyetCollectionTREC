<DOC>
<DOCNO> 119385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/17/son/soneko10.html </URL>
<DATE> 2002/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
TİM'den Avrupalı işadamlarına mektup... 
</HEADLINE>
<TEXT>

     Kopenhag Zirvesi'ne sayılı günler kala Türk şirketleri lobi için Avrupalı şirketlere mektup yağdırıyor. 
     Türkiye İhracatçılar Meclisi TİM de 34.5 milyar dolarlık ihracata imza atan üyeleri aracılığıyla Türkiye ile iş yapan onbinlerce Avrupalı şirkete yarından itibaren birer mektup gönderecek. Mektupta, Türkiye'nin AB üyeliğine destek istenecek. 
     Alınan bilgiye göre mektupta, Avrupalı iş ortaklarına hitaben şöyle deniliyor 
     ''Değerli iş ortağımız, yirmi yılı aşkın bir süredir çok güçlü bir iş ilişkisinin avantajlarını birlikte yaşadık. Türkiye önemli bir tedarikçi ülke olarak ve sizin ülkeniz de ciddi bir alıcı pazar olarak, verimli bir iş ortaklığının zeminini oluşturup firmalarımıza da karşılıklı yararlar sağlamıştır. 
     Türk iş dünyası bu eşsiz iş ortaklığının başarısını, politik platforma da taşımak istemekte ve AB'nin tam üyesi olabilmeyi hedeflemektedir.'' Aralık ayında, AB genişleme planları çerçevesinde tarihi öneme sahip müzakereler yapılacağı, bu müzakerelerin sonunda alınacak kararların Türkiye'nin gelecekteki pozisyonu ve Türkiye'nin AB ile ilişkilerinde çok önemli bir rol oynayacağı vurgulanan mektupta, şu görüşlere yer veriliyor 
     ''Türk halkının büyük bir kesimi, AB'ye tam üyeliği desteklemektedir. Ülkemizin yönünü tarihsel süreç içinde Batı'ya çevirmek için büyük mücadeleler veren politikacılarımızın pozisyonunu güçlendirmek için belli bir hedef tarih almamız gerektiği çok ciddi olarak dikkate alınması gereken bir gerçektir. 
     Sosyal ve ekonomik konularda geliştirilmesi ve düzeltilmesi gereken eksiklerimizin olduğu açıktır. Bu düzeltme ve geliştirmeler ancak bizim üyelik için kesin bir tarih alabilmemizle mümkün olacaktır. 
     Sizlerden, Türkiye'nin müzakerelerin başlatılması için yaptığı girişimlerin desteklenmesini rica ediyoruz. Sizin desteğinizin farklılık yaratıp, Türkiye ve AB tam üyesi olma misyonunda ciddi yardımı olacağından eminiz.'' TİM Başkanı Oğuz Satıcı, yaptığı açıklamada, mektubun, hem TİM üyeleri hem de ihracatçı birlikleri tarafından, Avrupa'da iş yapılan tüm şirketlere ve yöneticilerine yarından itibaren gönderileceğini belirtti. 
     Satıcı, şunları söyledi 
     ''Buradaki amacımız, bizi en iyi tanıyan insanların, bizim arzu ettiğimiz AB sürecine kamuoyu desteği yaratarak yardımcı olmalarını sağlamak. 
     Türkiye'nin yıllardır AB ile ilgili çalışmaları AB parlamentosunda, yine kısmen ülkelerin kendi başbakanları ile yürütülen sürekli teknik bir yapıda gelişiyor. Bunu desteklemek üzere bir kamuoyu yaratılması gerektiğini gördük. AB konusunda, Avrupalı yöneticilerin ikna edilmesinin dışında mutlaka kamuoyunun da ikna edilmesi, bilgilendirilmesi gerekiyor. Bu mektup sayesinde, Avrupalı işadamlarının hükümetlerini de ikna etmesini bekliyoruz.'' Satıcı, Türkiye'nin dış ticareti 60-70 milyar dolar olduğunu dikkate alındığında, TİM'in gönderdiği mektupla on binlerce Avrupalı firmaya ve çalışanlarına mesajlarını ulaştırmış olacaklarına işaret etti. 
     Satıcı, Avrupalı işadamlarının Türkiye'nin AB tam üyeliğine bakışına ilişkin olarak, ''Onlarla yaptığımız görüşmelerde, Türkiye'nin niye AB içerisinde olmadığını merak ediyorlar. Türkiye'nin 1996 yılında katıldığı Gümrük Birliği ile ekonomik olarak AB ile bütünleştiğini, AB'ye girdiğini düşünüyorlar'' dedi. 
     ''Artık, Türkiye'nin tam üyeliğini mutlu sona doğru götürmenin zamanı geldi'' diyen Satıcı, Avrupalı işadamlarına gönderdikleri mektuptan sonuç almayı ümit ettiklerini, Avrupa'da kamuoyunu bilinçlendirerek Türkiye tam üyeliğine ilişkin destek sağlayacaklarını kaydetti. 
     





</TEXT>
</DOC>
