<DOC>
<DOCNO> 146894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/02/guncel/agun.html </URL>
<DATE> 2003/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Mızıkcı Amerika 
</HEADLINE>
<TEXT>

Geçen yaz yapılan Irak savaşı tatbikatından büyük zaferle çıkan ABD’nin, düşman güçlerinin hareketlerini kısıtladığı, yani hile yaptığı ortaya çıktı... 
     SEMA EMİRIOĞLU New York 

     Tatbikatta, düşman komutanın uyguladığı gerilla taktiklerinin, intihar saldırıları ve kuryelerle haberleşme yönteminin, Pentagon generalleri tarafından iptal edildiği iddia edildi. Bu durumda, temsili Irak güçlerine komuta eden generallerin şimdi Saddam tarafından uygulanan yöntemleri aynen gündeme getirdikleri ancak Pentagon tarafından susturuldukları ortaya çıktı. 
     
     GİZLENEMEDİLER BİLE 
     "Army Times" gazetesinin haberine göre, 13 bin 500 personelle yapılan ve 250 milyon dolara mal olan "Millennium Challenge 02" adlı tatbikatta yaşanan bu durum, temsili Irak ordusunu yöneten emekli Deniz Piyade Kuvvetleri Komutanı General Paul Van Riper’ın ordu gazetesine sızan bir 
     e-posta mesajıyla ortaya çıktı. Mesaja göre, düşman kuvvetlerin dost kuvvetlere karşı bazı silahları kullanması engellendi, bazı durumlarda bulundukları yerlerin bildirilmesi istendi. 
     
     BATAN GEMİ SAYILMADI 
     Kırmızı kuvvetlerin, sürat motorlarıyla Basra Körfezi’nde demirli mavi kuvvetlere intihar saldırısı düzenleyip gemilerini batırmaları üzerine, bu gemiler yeniden "şişirilip" cepheye sürüldü. General Van Riper ayrıca kuvvetleri arasında motosikletle haberleşme sağlayarak ABD ordusunun "süper sofistike" dinleme aygıtlarını atlattı. Habere göre, Van Riper uyguladığı yöntemlerin iptal edilmesi üzerine istifa ederek tatbikattan çekildi. 
     


GÜNCEL 






















</TEXT>
</DOC>
