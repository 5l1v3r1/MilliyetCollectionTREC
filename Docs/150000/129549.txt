<DOC>
<DOCNO> 129549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/08/son/sonspo04.html </URL>
<DATE> 2003/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor'dan Fenerbahçe'ye takas önerisi... 
</HEADLINE>
<TEXT>

     Bursaspor, ara transferin gözde isimlerinden Okan Yılmaz'ın Fenerbahçe'ye takas yoluyla gitmesine sıcak bakıyor. 
     Bursaspor Kulübü Teknik Asbaşkan Nurettin Karayaka, Okan'a karşılık Yusuf, Ali Akdeniz ve Oktay'dan biri ya da 2'si artı para ya da 3'ü karşılığında para istemeden transfere ''evet'' diyebileceklerini söyledi. 
     Karayaka, yaptığı açıklamada, ligdeki durumları nedeniyle futbolcu satmayı düşünmediklerini, ancak Bursaspor forması altında büyük başarılara imza atmış, gol kralı olmuş Okan'ın ve kulübün çıkarları doğrultusunda gelecek önerileri değerlendireceklerini kaydetti. 
     Okan için telefonla öneriler aldıklarını kaydeden Karayaka, ''Daha önce Fenerbahçe, Okan için 5 milyon dolar versin, uçak biletini ben alacağım demiştim. Bu sözümün arkasındayım. Ancak, Okan için bizim de evet diyebileceğimiz takas önerisi olursa, hocamızla görüşüp bir karara varırız'' dedi. 
     Karayaka, Okan'ın başka bir kulübe gitmesini engellemek gibi bir düşüncesinin olmadığını ifade ederek, şunları söyledi 
     ''Okan, profesyonel bir futbolcu. Fenerbahçe veya başka bir kulübe gitmek isteyebilir. Bursaspor olarak bunun karşısında olmayız. Okan'ı, Yusuf, Ali Akdeniz veya Oktay'la takas edebiliriz. Bu oyunculardan biri ya da 2'si ve üstüne para, ya da 3 futbolcuya karşılık Okan Fenerbahçeli olabilir.'' Kendileri için ''kız evi'' benzetmesinde bulunan Karayaka, Okan'ın transferinde hem kulübün hem de futbolcunun zarar görmeyeceği biçimde karar vermeye çalıştıklarını kaydetti. 
     Okan Yılmaz da transferde son sözün Bursaspor'a ait olduğunu belirterek, ''Bursaspor, içinde bulunduğu bu durumdan kurtulmadan başka bir kulübe transfer olmayı düşünmüyorum. Ancak kulübün menfaatleri doğrultusunda haraket edeceğim. Fenerbahçe'den teklif aldım. Kulübüm 'evet' derse, bu karara saygı duyarım'' dedi. 

     
</TEXT>
</DOC>
