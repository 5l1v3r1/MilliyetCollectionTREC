<DOC>
<DOCNO> 114965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/25/siyaset/asiy.html </URL>
<DATE> 2002/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal ve Erdoğan ilk kez bir arada 
</HEADLINE>
<TEXT>
Kararsız seçmen ekran başına 
Seçim anketlerinde ilk iki sırada çıkan Baykal ve Erdoğan, bu akşam Kanal D’de Türkiye’nin sorunlarını nasıl çözeceklerini anlatacak... 
     İSTANBUL Milliyet 

     Erken genel seçim öncesinde yapılan anketlerde ilk iki sırada yer alan AKP Genel Başkanı Recep Tayyip Erdoğan ve CHP Genel Başkanı Deniz Baykal, bu akşam saat 22.00’de Uğur Dündar’ın "Seçim Arenası" adlı programında buluşacak. "Seçim Arenası" stüdyosundaki büyük masanın solunda Baykal, sağında Erdoğan oturacak, Dündar ortada olacak. Bir sataşma söz konusu olduğunda, soru sıralamasına bakılmaksızın söz hakkı verilecek. 
     
     SORULAR AYNI OLACAK 
     "Her iki liderin de seviyeli bir tartışma içinde olacaklarına inanıyoruz" diyen Dündar, Türkiye’nin iç ve dış gündemindeki sorunların masaya yatırılacağını, iki liderin bunları nasıl çözeceklerine ilişkin bir tartışma ortamı oluşturacaklarını belirterek, şöyle konuştu "İki lidere de aynı sorular yöneltilecek. Türkiye’nin önünde çözüm bekleyen ekonomi, işsizlik, iç ve dış borçlar, IMF ile ilişkiler, AB ile ilgili atılması gereken adımlar, gerek hukuki, gerekse idari anlamda yapılması gereken reformlar, Irak operasyonu gibi sorunlar masaya yatırılacak." 
     
     SABAHA KADAR SÜREBİLİR 
     Bu programda, çeşitli sorunlara ilişkin görüntülerin ekrana gelmeyeceğini ifade eden Dündar, şunları söyledi "Canlı bağlantı olmayacak. Konuşmalar için belli süreler verilecek. Geriye işleyen dijital bir saat olacak. Beşer dakikayla sınırlı söz hakkı olacak. Burada amacımız hem seyirci bu sürenin nasıl değerlendirileceğini, hem de adaletin nasıl sağlandığını görsün. Program en az iki saat sürecek. Ancak isterlerse, tartışma sabaha kadar sürebilir." 
     
A Takımı’yla çalıştı      Seçim Arenası’na A Takımı’yla hazırlanan Baykal, AKP ile koalisyon ihtimalini düşünerek fazla hırçın davranmayacak 
     Deniz Baykal, hafta içi CHP Genel Merkezi’nde Kemal Derviş, Prof. Dr. Yaşar Nuri Öztürk, Zülfü Livaneli, Bayram Meral, Bülent Tanla ve Mehmet Sevigen ile bir araya gelerek görüş alışverişinde bulundu. Baykal, dün tüm gününü Oran’daki evinde çalışarak geçirdi. 
     
     İSKİ’YE CEVABI HAZIR 
     Baykal’ın mesajlarındaki ağırlıklı nokta, "dokunulmazlık ve yolsuzluk" olacak. Baykal, Erdoğan’ın "İSKİ skandalını" hatırlatması olasılığına karşı da, "CHP kadroları yenilendi ve tüm adaylardan dokunulmazlıkların kaldırılması için noter tasdikli taahhütname aldık" diyecek. Seçim sonrası olası CHP - AKP koalisyonunu göz önünde bulunduran Baykal, gerginlik yaratmamaya da dikkat edecek. Kamuoyunda "hırçın mizaçlı" olarak tanınan Baykal, kurmaylarının telkiniyle, programda olumlu ve yumuşak bir üslup kullanacak. n EZELHAN ÜSTÜNKAYA Ankara 
     
Sinirlenme uyarısı      Tayyip Erdoğan tartışmada uzlaşmacı bir görüntü çizecek, Baykal davalarla ilgili üzerine gelirse İSKİ konusunu açacak 
     Seçim Arenası programına, iki gün boyunca kurmaylarıyla birlikte İstanbul’daki evinde hazırlanan Recep Tayyip Erdoğan, başdanışmanı Ömer Çelik’ten "siyasi konularda" taktik aldı. Erdoğan, ekonomik konularda da Reha Denemeç, Ali Babacan ve Ali Coşkun gibi isimlerin brifinginden yararlandı. 
     Dış ilişkiler ve AB konularında Abdullah Gül ve Yaşar Yakış’la çalışan Erdoğan, parti kapatma davasına ilişkin bilgileri de, avukatı Hayati Yazıcı ve Grup Başkanvekili Mehmet Ali Şahin ile görüşerek aldı. Programda uzlaşmacı ve yapıcı olmayı planlayan Erdoğan, Baykal’ın kendisiyle ilgili davaları gündeme getirmemesi halinde, İSKİ olayını hatırlatmayacak. 
     
     İMAJI UNUTMADI 
     Ancak Deniz Baykal sıkıştırırsa, Erdoğan da İSKİ’yi gündeme getirecek. Program öncesi Erdoğan’ın imaj takımı da özel olarak çalıştı. Erdoğan’ın nasıl bir kıyafet seçeceği ise stüdyodaki renklere göre bugün saptanacak. n ABDULLAH KARAKUŞ Ankara 
     

</TEXT>
</DOC>
