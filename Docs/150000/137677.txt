<DOC>
<DOCNO> 137677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/19/son/sondun03.html </URL>
<DATE> 2003/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
BM Güvenlik Konseyi Irak'ı tartıştı... 
</HEADLINE>
<TEXT>

     BM Güvenlik Konseyi, Bağlantısızlar Hareketi adına Güney Afrika'nın çağrısıyla Irak konusunda açık oturum düzenliyor. 
     70'den fazla ülkenin temsilcisinin konuşma yapacağı dün başlayan açık oturumda, Irak'taki son durum ve ABD'nin hazırlıklarını sürdürdüğü savaşın patlak verme olasılığı hakkındaki görüşler dile getiriliyor. Ortak açıklama yapılması beklenmeyen oturumdan, karar da çıkmayacak. 
     Toplantının açılışında konuşan Güney Afrika'nın BM Daimi Temsilcisi Büyükelçi Dumisani Kumalo, Irak'ta askeri harekat seçeneğinden önce denetimlerin devam etmesi çağrısı yaparak, ''Seçenekler tükenmeden savaşa başlanmasının, Güvenlik Konseyi'nin uluslararası barış ve güvenliği sağlamadaki yükümlülüğünü yerine getiremediğinin bir itirafı olacağını düşünüyoruz'' diye konuştu. 
     Konsey'in veto hakkı bulunan üyesi Fransa'nın desteğini alan Güney Afrika'nın daimi temsilcisi, BM'nin sona erdirmesi ve başka seçenekleri göz önüne almasından önce silah denetimlerinin artırılması ve daha etkin hale getirilmesi gerektiğini kaydetti. 
     Güney Afrika, 115 üyeli Bağlantısızlar Hareketi'nin üyelerinden İran, Küba ve Cezayir'in de desteğini aldı. Ülkesi 1990'da Irak tarafından işgal edilen Kuveyt temsilcisi Mansur El Katibi ise güç kullanımının son seçenek olmasını umduklarını söylerken, Irak'ın eylemlerini eleştirdi. 
     Yanıt vermek için söz alan Irak'ın BM Daimi Temsilcisi Büyükelçi Muhammed El Duri, ABD ve İngiltere'yi, kitle imha silahları bahanesiyle Saddam Hüseyin hükümetine savaş açmak istemekle suçladı. 
     Güvenlik Konseyi üyelerini, hafta sonundaki gösterilerde savaşı protesto eden ''milyonların sesine'' kulak vermeye çağıran El Duri, ancak ülkesinin de saldırıya uğrarsa savaşacağını söyledi. 
     BM Güvenlik Konseyi'ndeki konuşmaların bugün de sürmesi bekleniyor. 
     





</TEXT>
</DOC>
