<DOC>
<DOCNO> 117425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/06/son/sontur16.html </URL>
<DATE> 2002/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bisküvi fabrikatörünün evinden hırsızlık... 
</HEADLINE>
<TEXT>

     Eskişehir'de, Eti Bisküvileri A.Ş. Yönetim Kurulu Başkanı Firuz Kanatlı'nın kızı Aydan Kanatlı'nın evinden, 150 milyar lira değerinde ziynet eşyası çalındı. 
     Mahmut Pelivan Mahallesi'ndeki evinden ziynet eşyaları çalınan Aydan Kanatlı, emniyete verdiği ifadede, evinde 2 yıldır çocuk bakıcısı olarak çalışan Sevil Şentürk'ün, İstanbul'daki ağabeyinin yanına gitmek için izin aldığını, ancak aynı gün yeniden eve dönerek işten ayrılacağını bildirdiğini anlattı. 
     Durumdan şüphelenen Aydan Kanatlı, eşyalarını toplayan Sevil Şentürk'ün çantasında 3 altın çakmaklık, zincir ve yüzük bulurken, daha sonra çelik kasayı kontrol ettiğinde, ziynet eşyalarının yerinde olmadığını belirledi. 
     Evinin 24 saat kamera sistemiyle gözlendiğini ve dışarıdan hırsızın girmesinin mümkün olmadığını bildiren Kanatlı'nın şikayeti üzerine gözaltına alınan Sevil Şentürk, emniyetteki ifadesinin ardından çıkarıldığı mahkemece, tutuksuz yargılanmak üzere serbest bırakıldı. 
     





</TEXT>
</DOC>
