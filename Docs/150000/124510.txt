<DOC>
<DOCNO> 124510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/13/son/sontur23.html </URL>
<DATE> 2002/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Erbakan "Türkiye AB'ye girmek mecburiyetinde değildir" 
</HEADLINE>
<TEXT>

     Kapatılan RP'nin Genel Başkanı Necmettin Erbakan, Türkiye'nin AB'ye girmek mecburiyetinde olmadığını savunarak, ''AB'nin aslında Türkiye'nin arkasında koşması icap eder, Türkiye'nin onların arkasında koşması değil'' dedi. 
     Erbakan, Kağıthane Sanayi Mahallesi Merkez Camii'nde kıldığı cuma namazının ardından Seyrantepe'deki Seyrangah Lokantası'nda yemek yedi. 
     Burada gazetecilere açıklama yapan Erbakan, Kopenhag Zirvesi'nde neler olacağının beklendiğini dile getirerek, ''Türkiye AB'ye girmek mecburiyetinde değildir'' dedi. 
     Erbakan, Türkiye'nin ''körü körüne'', ''kararları siz alın biz uygulayalım'' şeklinde AB'ye girmemesi gerektiğini ifade ederek, bunun aynı zamanda Türkiye'nin barışçıl bir dünya kurma öncülüğüyle de bağdaşmayacağını söyledi. 
     Avrupa'nın göbeğinde olduğu halde İsviçre'nin, Norveç'in AB'ye üye olmadığını, öte yandan İngiltere'nin euroya geçmediğini hatırlatan Erbakan, Türkiye'nin de AB'ye girmesinin şartlarının bulunduğunu dile getirdi. 
     Erbakan, ''AB'ye gidip körü körüne teslim olmak Türkiye'ye yakışmaz. İşbaşına geldikten sonra AKP yönetiminin takınmış olduğu tavrı biz son derece yanlış görüyoruz. Tekrar tekrar yetkisiz bir şekilde kapılarına gitmek, üst üste 'bize gün verin' diye ısrar etmek bizim tarihimizle, bizim konumumuzla bağdaşmaz'' diye konuştu. 
     Başbakanlığı döneminde de bürokratların kendisine benzeri tekliflerde bulunduğunu savunan Erbakan, şunları söyledi 
     ''Türkiye'nin bunca meselesi varken, bütün meseleleri yüzüstü bırakıp batılıların kapısında dolaşmak yanlıştır, hatalıdır. Yakın bir tarih vermeyecekleri de anlaşılmaktadır. Böylece refüze edilmiş olmak, Türkiye'ye yaraşmaz. Bir an evvel doğru yola dönülmesi lazımdır. AB'nin aslında Türkiye'nin arkasında koşması icap eder, Türkiye'nin onların arkasında koşması değil.'' 
     





</TEXT>
</DOC>
