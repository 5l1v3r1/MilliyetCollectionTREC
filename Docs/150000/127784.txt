<DOC>
<DOCNO> 127784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/30/son/soneko24.html </URL>
<DATE> 2002/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Eminönü, yılbaşı arifesinde yoğun... 
</HEADLINE>
<TEXT>

     Yılbaşına bir gün kala özellikle yılbaşı ağacı ve süslemelere olan talep, esnafın yüzünü güldürdü. 
     Eminönü ve çevresi, yılbaşı arifesinde sokak aralarındaki tezgahlardan mağazalara kadar her yerde cıvıl cıvıl bir kalabalığı misafir ediyor. 
     Yılbaşı ağacından rengarenk süslemelere, maytaptan balona, ışıltılı peruklardan renkli karton şapkalara, yılbaşının vazgeçilmezi olan tombaladan çeşit çeşit oyuncaklara kadar pek çok ürün tüketiciyle buluştu. 
     Hediyelik eşya ve alışveriş için yollara düşen vatandaşları, birbirleriyle rekabet halinde olan mağazaların dışındaki kırmızı elbiseli ''Noel babalar'' yeni yıl şarkıları söyleyerek karşılıyor. 
     Emin Karagöz, Can Dış Ticaret şirketinin 8 çalışanından biri. Karagöz, özellikle yeni yıla farklı bir çehreyle girmek isteyenlere renkli ve ışıl ışıl perukları tanesi 2 milyon liradan satıyor. 
     Günde bine yakın peruk satmayı hedefleyen Karagöz, her peruktan yüzde 5 komisyon alıyor. 
     Karagöz, en çok plastik çam ağaçları ve perukların ilgi gördüğünü belirterek, ''Mağazamızdaki bütün süslemeler ve oyuncaklar Çin'den geliyor. Bugün yeni yıl öncesi diye inanılmaz bir alışveriş trafiği var'' dedi. 
     Ali Topçu ise aslında böcek ilaçları sattığı küçük tezgahını yeni yıl nedeniyle, kısa bir süreliğine de olsa maytapla doldurmuş. 
     10 adet maytapı 750 bin liraya satan Topçu, tanesi 250 bin liradan başlayan çatapatlardan 8,5 milyon lira olan havai fişeklere kadar birçok patlayıcının yılbaşının en çok satılanları arasında olduğunu söylüyor. 
     Topçu, bu hareketliliğin yarın da süreceğini belirterek, ''Günde yaklaşık 300-350 milyon lira kazanç sağlayacağım. Ama yeni yıldan sonra piyasa tekrar durulacak'' diyerek üzüntüsünü dile getiriyor. 
     Mısır Çarşısı ekseninde, kuruyemişinden oyuncağına, şekerinden kahvesine her türlü ürünün satıldığı Eminönü'nde, yılbaşı gecesini evde televizyon karşısında geçirecek olanların en çok talep ettiği karışık çerez ise kilosu 3 ile 5 milyon lira arasında alıcı buluyor. 
     





</TEXT>
</DOC>
