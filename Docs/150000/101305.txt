<DOC>
<DOCNO> 101305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/11/son/soneko04.html </URL>
<DATE> 2002/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ekonomiden Sorumlu Bakan Türker ''Programdan taviz yok'' 
</HEADLINE>
<TEXT>

     Devlet Bakanı Masum Türker, uygulanmakta olan ekonomik programın her hangi bir taviz vermeksizin, kararlılıkla uygulanmaya devam edileceğini bildirerek, ''Bu bizim benimsediğimiz tek seçenekli politika olacaktır'' dedi. 
     Hazine'den sorumlu Devlet Bakanlığı görevine dün atanan Masum Türker, bugün Hazine Müsteşarlığı'nda düzenlediği ilk basın toplantısında, ekonomik programın belirlendiği gibi uygulanmaya devam edeceğini vurgulayarak, uygulamada güveni sarsacak hiç bir harekete ya da hiç bir farklı uygulamaya izin vermeyeceklerini bildirdi. 
     Bakan Türker, ekonomiden sorumlu devlet bakanlığının bugünlerde Türkiye açısından öneminin büyük olduğunun altını çizerek, geçtiğimiz günlerde yaşanan hassasiyet nedeniyle konunun belli bir boşluğa sürüklenmemesi gerektiğini, bu nedenle dün geç saatlere kadar ve bugün bürokratlarla biraraya gelerek genel bir durum değerlendirmesi yaptıklarını söyledi. 
     Bürokratların çoğunluğuyla uygulanmakta olan ekonomik programın yasal düzenlemelerin yapısal reformlarla ilgili çalışmaları bütününde Plan ve Bütçe Komisyonu'ndaki görevi dolayısıyla bir birliktelik içinde olduklarını hatırlatan Türker, bu nedenle görüşmelerde çok büyük bir hızla konuların tümünü gözden geçirdiklerini ve özellikle hükümetin genel politikası çerçevesinde ekonomik programın belirlendiği gibi uygulanabilmesi için, bu uygulamanın hiç bir aksaklığa uğramaması için neler yapılması gerektiği konusunda görüşlerini ortaya koyduklarını anlattı. 
     
     TAVİZ VERİLMEYECEK 

     ''Öncelikle şunu belirtmek istiyorum, program her hangi bir taviz vermeksizin, kararlılıkla uygulanmaya devam edecek'' diyen Bakan Türker, şöyle devam etti 
     ''Bu bizim benimsediğimiz tek seçenekli politika olacaktır. Uygulamada güveni sarsacak hiç bir harekete ya da hiç bir farklı uygulamaya izin verilmeyecek. Ve özellikle yaklaşmakta olan seçim dolayısıyla her hangi bir şekilde seçim ekonomisi uygulanmayacaktır. Zaten bugüne kadar alınan kararlarda ve uygulamaya başlanan yapısal reformlar programdan her hangi bir sapmaya olanak tanımıyor. 
     Kim gelirse gelsin parlamento da gerçekleştirilen yapısal düzenlemeler dolayısıyla kabul edilmiş olan programın temel çerçevesinde ya da ayrıntılarda önemli değişiklik yapılması mümkün değildir.'' Türker, önümüzde 3 aylık bir dönem olduğunu da hatırlatarak, ''Benim görev alacağım bu 3 aylık dönemde ekonomi yönetiminde yer alan bürokrat arkadaşlarla birlikte çalışacağız. Yine bu programın hazırlanmasından beri görev alan değerli arkadaşlarımız programın kesintisiz olarak uygulanmasında aynı yetki ile görevlerini sürdüreceklerdir'' diye konuştu. 
     Bakan Türker, programın uygulanmasında bütün ekonomik birimler arasında koordinasyonun etkin bir şekilde sürdürüleceğini de kaydetti. 
     Öte yandan, Devlet Bakanı Türker'in basın toplantısında, Maliye Bakanlığı Bütçe ve Mali Kontrol Genel Müdürü Durmuş Öztek, İstanbul Menkul Kıymetler Borsası İMKB Başkanı Osman Birsen, Hazine Müsteşarı Faik Öztrak, Merkez Bankası Başkanı Süreyya Serdengeçti, Sermaye Piyasası Kurulu SPK Başkanı Doğan Cansızlar ve Bankacılık Düzenleme ve Denetleme Kurumu BDDK Başkanı Engin Akçakoca da hazır bulundular. 
     
     "PROGRAMIN SİYASİ SORUMLUSUYUM" 

     Devlet Bakanı Masum Türker, ekonominin olumlu gelişmelere son derece hızlı bir biçimde yanıt veren bir durumda olduğunu, bazı olumsuzlukların ekonomi fazla zedelenmeden geçtiğimiz aylar içinde atlatıldığını belirtti. Türker, şunları söyledi 
     ''Bugünden sonra benzer olumsuzlukların, belirsizliklerin ortaya çıkmaması için ekonomik programın uygulandığı 1999 günü son ayından bu yana, yani 2000 yılı başından bu yana sürekli tartışılan sürekli aranılan bu programın siyasi sahibi kimdir sorusu... Bugün ben sizin önünüzde söylüyorum. Bugünden sonra artık bu soru ortadan kalkmıştır. Bu programın siyasi sahibi benim. Hükümetimiz adına bu programdan doğacak her sorumluluğu siyasi olarak yüklenecek, siyasi olarak bu programın her türlü eleştirisine bürokrasinin hazırladığı bütün çalışmaları birlikte kararlaştırdıktan sonra sahibi olarak her ortamda ve özellikle sizlerin önünde bulunacağım. 
     Yani eskiden Bu programın siyasi bir kimlikli sahibi yok deniyordu. Şimdi bundan sonra hesap soracağınız siyasi kimlikli bir arkadaşınız olarak aranızda yer alacağımı ve bunun siyasi sorumlusu olarak da bu görevi üstlendiğimi bilmenizi istiyorum.'' 
     
     SÜRDÜLEBİLİR BÜYÜMENİN ÖN ŞARTI FİYAT İSTİKRARI 

     Programın uygulanmasında bütün ekonomik birimler arasında koordinasyonun etkin bir şekilde sürdürüleceğini belirten Türker, bunun başlangıcı olarak önce Maliye Bakanı Sümer Oral ile ardından da Maliye bürokratlarıyla görüşerek Maliye ile olan koordinasyonun sağlandığını söyledi. Türker, önümüzdeki günlerde de DPT ve Dış Ticaret Müsteşarlığı ile aynı koordinasyonun sağlanması için gerekli çalışmaların yapılacağını kaydetti. 
     Merkez Bankası'yla birlikte hükümet tarafından sürdürülebilir büyümenin ön şartı olarak fiyat istikrarına ulaşılmasının öncelikli hedef olacağını bildiren Türker, şöyle dedi 
     ''Kur rejimi ve Merkez Bankası'nın para politikası aynı kararlılıkla destelenecektir. Geldiğimiz bugünlere kadar büyümede yakalanan trend ve özellikle son 6 ayda sanayi üretimi dahil görülen olumlu gelişmeler ve bu gelişmelerin öngörülen büyüme oranı yakalanacağına ilişkin verdiği işaretler, eğer bu kararlılık yıl sonuna kadar sürdürülürse büyümenin aşılacağına işaret ediyor. Bu gerçeği dikkate alarak ekonomiden sorumlu Devlet Bakanı olarak bugüne kadar bu uygulamayı sağlayan bürokrat arkadaşlarımla birlikte gerekli tüm önlemleri birlikte ve hızla gerekli kararları alarak sürdüreceğiz.'' 
     
     ÜRETİM VE FİNANS DANIŞMA KURULU TOPLANACAK 

     Programın ekonomik politikalarına olan güveni arttırarak, özellikle özel kesim yatırım ve harcama talebini ve dolayısıyla iç talebin daha da canlanmasını beklediklerini ifade eden Türker, ihracatta ve turizm gelirlerindeki artışın bu yönüyle ekonomiyi olumlu etkileyeceğini beklediklerini ve buna inandıklarını kaydetti. 
     Bu inancın özellikle uygulanan ekonomik programın hedefe ulaşmasında ve gerekli güvenin tesis edilmesinde yol gösterici olacağını söyleyen Bakan Türker, şöyle devam etti 
     ''Önümüzdeki hafta içinde özellikle reel sektörün de artık belirli bir ölçüde sorunlarının çözülebilmesi için, ulusal ekonominin ve özellikle ulusal üretimin desteklenmesi için ilk etapta oluşturulmuş olan Üretim ve Finans Danışma Kurulu toplantıya çağrılacaktır. 
     Ekonomimiz olumlu gelişmelere son derece hızlı bir biçimde olumlu yanıt veren bir durumdadır. Bu nedenledir ki bazı olumsuzlukları ekonomimiz fazla zedelenmeden geçtiğimiz aylar içinde atlatmıştır.'' 
     
     HEDEFLER BELLİ 

     Türker, kamu maliyesi alanında da bugün bir koordinasyon çerçevesinde gözden geçirdikleri bütçe üzerinde önemli bir baskı olmadığının görüldüğünü belirterek, ''Bütçe ödenekleri ve büyüklükleri bellidir. Faiz dışı fazla hedefi de bellidir. Kamu maliyesine ilişkin programın sıkı bir şekilde uygulanması ve özellikle uygulamakta olduğumuz güçlü ekonomiye geçiş programına uygunluğuna dikkat edildiği ve bu dikkatin bundan sonra da sürdürüleceğini belirtmek istiyorum'' diye konuştu. 
     Bakan Türker, bu konuda dün Maliye Bakanı Sümer Oral ile yaptığı görüşmede görüş birliğine vardıklarını da belirtti. 
     Önümüzdeki dönemde yapılması söz konusu olan ve zaman zaman kamuoyuna yansıyan ödemelerin tümünü bürokratlarla birlikte dün ve bugün gözden geçirdiklerini bildiren Türker, şunları kaydetti 
     ''Bu ödemelerin programda öngörüldüğü şekliyle gerçekleşeceğini dikkatinize sunmak istiyorum. Bu, benim uygulayacağım temel politika olacaktır. Program içinde olmayan ya da borçlanma dışında kaynağı bulunmayan ödemeler yapılmayacaktır. Yani herhangi bir ödemenin programda yoksa yapılması söz konusu olacaksa bu ödeme borçlanma yoluyla değil, kaynağı gelir yoluyla bulanabildiği takdirde yapılacaktır. 3 aylık sürede de vergi gibi benzeri yollardan bir kaynak bulunması söz konusu olmayacağına göre hem bütçeyi baskı altında tutacak hem de programda yer almayacak herhangi bir ödemenin yapılmayacağını size belirtmek istiyorum.'' Devlet Bakanı Türker, bu nedenle program içinde olmayan ödemelerin yapılmaması için ve bunların gündeme gelip program üzerinde çeşitli spekülasyonların yapılmasını önlemek için ilgili bakanlıklarla gerekli koordinasyonun sağlanacağını vurgulayarak, ''Bu konularda ilgili bakanlarla doğrudan doğruya ben iletişim içinde olup sorumluluğu birlikte üstümüze alarak bu konuya açıklık getireceğiz'' dedi. 
     





</TEXT>
</DOC>
