<DOC>
<DOCNO> 113750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/18/son/sontur27.html </URL>
<DATE> 2002/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Talabani'nin temsilcisi Kürt devleti kurma amacımız yok 
</HEADLINE>
<TEXT>

     Irak Kürdistan Yurtseverler Birliği IKYB Ankara temsilcisi Bahros Galali, son günlerde Kuzey Irak'ta yaşanan gelişmelerle ilgili olarak, Kürt devleti kurmak gibi bir amaçlarının olmadığını söyledi. 
     Galali, yazılı açıklamasında, Irak sınırları içinde Araplar, Kürtler, Türkmenler ve Asurilerin kardeşce, barış içinde yaşamalarının arzu edildiğini belirterek, şu ifadelere yer verdi 
     "Bizim dileğimiz, bölünmüş Irak devletinin tek bir devlet olması, tek bir birleşmiş Irak olmasıdır. Bizim Kürt devleti kurmak gibi bir amacımız yoktur ve bu konudaki tüm propagandalara karşıyız. Biz tek bir yönetim, 'demokratik federal bir Irak' hükümeti istiyoruz ve içinde Arap, Kürt, Türkmen, Asuri, Şii, Sunni, Müslüman, Masihi olsun istiyoruz." Kuzey Irak'taki gelişmelerin "bazı Türk politikacılar tarafından abartıldığını" öne süren IKYB temsilcisi, Türkmen ve Asurilere "tüm haklarını" vermeye hazır olduklarını belirtti. 
     Galali, bölgesel parlamentonun açılışının Ankara Anlaşması'nın bir parçası olduğunu belirttikten sonra şunları kaydetti 
     "Bölgede barışı ve güvenliği tehdit eden şüpheli olanaklar ve teröre karşı çalışma, gelecekteki olanaklar üzerine fikir birliği yapma, politik durumun bölgede normale döndürülmesi ve her iki partinin de şube ve merkezlerinin tekrar açılması. Bu bir anayasa değil, projedir, bir taslaktır. Biz bu projeyi tüm Kürt partilerine vermeliyiz. Diğer Irak muhaliflerine de vereceğiz. Onlar bu projeyi ya teyit edecekler ya da farklı olan düşüncelerini söyleyecekler. Rejim bittikten sonra Irak'ta demokratik bir parlamento kurulursa, o zaman bu projeyi o parlamentoya vereceğiz ve onlar da üzerinde tartışacaklar. Demek ki, Arap, Kürt, Türkmen, Asuri, Sunni, Şii hepsi birleşik bir Irak toprağı altında birbirinin hakkında konuşabilmelidir. Ve bu anayasa değil sadece bir proje, düşüncedir." 
     





</TEXT>
</DOC>
