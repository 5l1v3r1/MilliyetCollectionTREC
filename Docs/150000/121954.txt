<DOC>
<DOCNO> 121954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/30/yazar/sazak.html </URL>
<DATE> 2002/11/30/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Almanya formül arıyor 1 
</HEADLINE>
<TEXT>

     BERLİN 
     Kopenhag zirvesinde Türkiye’nin beklediği müzakere takvimi konusunda "anahtar ülke" olacağı anlaşılan Almanya, Ankara’ya güçlü bir sinyal verebilmek için formül arıyor. 
     Bu sinyalin ne olacağı henüz belli değil. 
     Almanya Başbakanı Gerhard Schröder’in, ABD ile Irak politikası nedeniyle gerilen ilişkilerinde bir yumuşama olarak Başkan Bush’un, Türkiye’ye verilecek tarih konusundaki ısrarına "tarihin tarihi" şeklinde yaklaşabileceği öne sürülüyor. Ancak burada da belirsizlik var. Schröder, Fisher hükümeti, yaklaşan yerel seçimler nedeniyle Hıristiyan Demokratlar’ın baskısını aşmaya çalışıyor. 
     AB turumuzun ikinci durağı Berlin. 
     Brüksel’den ayrılmadan önce AB - Türkiye parlamento grubu üyesi, Hıristiyan Demokrat Alman parlamenterle görüştük. 
     Werner Langen, daha önce Dostluk Grubu üyeliği de yapmış öylesine katı görüşler öne sürdü ki, milletvekilini dinleyince "Tanrı bizi dostlarımızdan korusun, düşmanlardan korunmasını biliriz" sözlerini kendisine aktarmadan edemedik. Langen’e göre "sanki AB Türkiye’yi girecekmiş gibi Ankara her şeyi reddediyor". Üstelik başkentte bir kilise bile yok. 
     Hıristiyan Demokratlar Türkiye’den görüldüğünün aksine Tayyip Erdoğan liderliğindeki "değişen" AK Parti ile aralarında benzerlik kurulmasından rahatsız oluyorlar. 3 Kasım sonrası gelişmelere "kuşkuyla bakıyorlar". 
     Langen, Refahyol döneminde Ankara’ya gelerek Erbakan’la görüşmüş. Aklında kalanları anlatırken "Refah Partisi lideri Erbakan, AB’nin Türkiye için doğuracağı kötülüklerden söz ederken, şimdiki Başbakanınız Abdullah Gül susuyordu. Tayip Erdoğan’ın ileride ne yapacağını da bilmiyoruz" diye konuştu. Werner Langen’in, Çiller’den söz ederken "Hıristiyan Demokratlar olarak Türkiye’nin Gümrük Birliği’ne girmesini destekledik. Çiller bize İslamcı partinin iktidara gelmesini önleyeceğini söylüyordu, seçimden sonra ilk yatağa giren kendisi oldu" diye tepki göstermesi ilginçti. 
     Bir başka Alman parlamenter Renate Sommer ise, çok daha açık ve "dürüsüt" konuştu Helsinki’de 1999’da Türkiye’ye adaylık statüsü tanımamız hataydı. Siyasi kriterleri 10 - 15 yıldan önce yerine getireceğinizi hiç kimse beklemiyordu. Reformların hızı bizi şaşırttı, AB’nin kendi içinde sorunları var, şartlar değişti, Türkiye’yi üyeliğe almamız imkansız. 
     Bayan Sommer’e, "O halde bir jest yapalım adaylık başvurusunu geri çekelim, ne dersiniz" diye sorunca "fena olmaz" yanıtını aldık. 
     Hıristiyan Demokratlar’a göre Kopenhag zirvesinde "tarihin tarihi" kararı çıksa bile bu "sanal takvim" anlamına gelecek ve Türkiye hiçbir zaman tam üye olamayacak. 
     Berlinde’ki hava da bulutlu ama Brüksel’deki kadar umutsuz değil, hükümet ve Dışişleri’nde Kopenhag’da güçlü bir sinyal ve "ekonomik destek" hazırlıklarından söz ediliyor. 
     12 Aralık için fazla umutlanmayalım. Tayyip rüzgarını abartıp uçmayalım 
     
     







Liberal tarafsızlık 


Melih Cevdet Anday 


Yeni kimliğimiz 


Askerlerin sitemi ve dikkati 


Tarih içinde tarih ayıbı 


Kopenhag Formula 1'i 


Noel baba mı, Nasrettin Hoca mı 


Öğrenci affı ve rektörlük seçimleri 


Bir öğrenegörsün aşkı Ağacı o vakit seyredin... 


Zorunlu tasarruf açmazı 


Melih Cevdet 


Almanya formül arıyor 1 


Arjantin’e biraz bereket gönderelim 


Başka yol yok 


Fitre ve zekat 


</TEXT>
</DOC>
