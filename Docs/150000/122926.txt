<DOC>
<DOCNO> 122926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/06/siyaset/siy04.html </URL>
<DATE> 2002/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Lisan bilmeyene dış görev yok 
</HEADLINE>
<TEXT>

Meclis Başkanlığı dört toplantı için 140 milyar lira simultane tercüman parası verilince "acilen" tasarrufa gitti 
     GÜNSELİ ÖNAL Ankara 

     21. dönemde, yurtdışında çalışan komisyonlarda görev alan milletvekillerinin büyük bölümünün yabancı dil bilmemesi nedeniyle simultane tercümanlara ödenen para, TBMM Başkanı Bülent Arınç tarafından masaya yatırıldı. 
     Sadece dört toplantı için ödenen simultane tercüme parasının 140 milyar lira olduğunu gören Arınç’ın ilk işi, AKP ve CHP gruplarına bir yazı göndererek, bu komisyonlarda yabancı dil bilmeyen vekillerin görevlendirilmemesini istemek oldu. 
     Avrupa Konvansiyonu eski üyesi Emre Kocaoğlu, dış komisyonlarda çalışacak milletvekillerinin sadece dil bilmelerinin yeterli olmayacağını, uzmanlık gerektiren komisyonlarda görevli vekillerin konuyu da bilmesi gerektiğini belirtti. Kocaoğlu, "Milletvekilleri için bu tür geziler bir eğitim. Bunları kesmemek lazım. Bir milletvekilinin, İsveç’te kraliçenin metroya bindiğini görmesi çok önemli. Eski başbakanları bisiklete binerken gördüm. Bunlar demokrasi eğitiminde önemli" dedi. 
     



 SİYASET 




















</TEXT>
</DOC>
