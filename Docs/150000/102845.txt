<DOC>
<DOCNO> 102845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/20/spor/bbas.html </URL>
<DATE> 2002/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
DENİZLERİ AŞ DA GEL 
</HEADLINE>
<TEXT>

Dünya Basketbol Şampiyonası’na katılacak 12 Dev Adamı dün uğurladık. Ay - Yıldızlı ekip için muhteşem bir tören düzenlendi, havalimanı bando ve mehter takımının çaldığı marşlarla inledi 
     Sevgi çemberi 
     12 Dev Adam’ı, Dünya Basketbol Şampiyonası için dün ABD’ye yolcu ettik. Milli basketbolcular için kamp yaptıkları otel ve uçuş öncesi Atatürk Havalimanı’nda görkemli uğurlama törenleri düzenlendi. Kafile, vatandaşların da büyük ilgi ve sevgisiyle karşılaşırken havalimanı bando ve mehter takımının çaldığı marşlarla inledi. Dış hatlar terminalindeki törende "12 Dev Adam" basketbol okulu öğrencileriyle potaya atış yapan ve fotoğraf çektiren milliler, röportajlar ve imza dağıtımı sonrası PrimeClass salonuna geçti. 
     
     Örs duygulandı 
     TEKNİK heyet ve basketbolcular, bir süre PrimeClass’da dinlendikten sonra aileleriyle vedalaşıp kendilerini ABD’ye taşıyacak ve üzeri Dünya Şampiyonası, federasyon amblemleri ve basketbol topuyla süslenen Hakkari uçağıyla umuda yolculuğa başladı. Başantrenör Aydın Örs, uğurlamanın çok güzel olduğunu ve çok duygulandığını belirterek, "Cumhurbaşkanı ve Başbakan’ı da ziyaret etmiştik. Şimdi de burada vatandaşların çok büyük desteği var. Bunlar bize daha büyük bir sorumluluk yüklüyor" diye konuştu. 
     
     Dönüş süper olacak 
     ÖRS, "Çok iyi bir hazırlık dönemi geçirdik. Günden güne daha iyi yolda olduğumuzu gördük. Herşey iyi başladı. Sakatlarımız iyileşti. İddialı gidiyoruz. Beklentileri boşa çıkarmayıp, iyi sonuçla döneceğimize inanıyoruz" dedi. Federasyon Başkanı Turgay Demirel de ilk kez Dünya Şampiyonası’na katıldığımızı hatırlatarak, "Onurlu bir sınava çıkıyoruz. Avrupa ikincisi olarak başarılı olacağımıza inanıyorum" diye konuştu. Milli basketbolcular ise dönüşte de aynı coşkuyla karşılanacak bir sonuçla döneceklerini söylediler. 
     
25 kişilik kafile      ABD’YE giden kafilede 15 basketbolcunun yanısıra 10 da idareci ve görevli yer alıyor. Başkanlığını Turgay Demirel’in yaptığı milli takım kafilesinde, milli takımlar sorumlusu Nuri Tan, başantrenör Aydın Örs, menajer Doğan Hakyemez, yardımcı antrenörler Çetin Yılmaz, Alaaddin Yakan, kondüsyoner Melih Kıranbağlı, istatistikçi Fırat Eser, masörler Hayrettin Görgülü ve Suat Kuruçay ile şu oyuncular bulunuyor Kerem Tunçeri, Ömer Onan, Hakan Köseoğlu, Tutku Açık, Harun Erdenay, İbrahim Kutluay, Hidayet Türkoğlu, Ufuk Sarıca, Haluk Yıldırım, Mirsad Türkcan, Kerem Gönlüm, Mehmet Okur, Hüseyin Beşok, Asım Pars ve Kaya Peker. 
     



 SPOR 
























</TEXT>
</DOC>
