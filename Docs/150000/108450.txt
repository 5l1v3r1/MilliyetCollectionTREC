<DOC>
<DOCNO> 108450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/19/son/sondun03.html </URL>
<DATE> 2002/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Clintonlar ve Monica devletten para istiyor... 
</HEADLINE>
<TEXT>

     ABD'nin eski Başkanı Bill Clinton, eşi New York senatörü Hillary Clinton, eski Beyaz Saray stajyeri Monica Lewinsky ile Clintonların yakın ahbabı Vernon Jordan, savcı Ken Starr ve Robert Ray'in haklarında açmış olduğu soruşturma yüzünden masrafa girdiklerini belirterek, devletten yaptıkları harcamalarla ilgili faturaları ödemesini istediler. 
     New York Post gazetesinin haberine göre, Clintonlar ve yakınlarının devletten talep ettikleri ödemenin tutarı 7.8 milyon dolara ulaşıyor. 
     Clintonlarla ilgili soruşturmaya 27 kişinin adının karıştığı belirtiliyor. Soruşturmayla ilgili olarak çıkartılan yasa, hüküm giymedikleri takdirde soruşturma kapsamına giren kişilerin savunma amacıyla yaptıkları masrafların devlet tarafından ödenmesine olanak veriyor. 
     Haberde, eski Beyaz Saray stajyeri Monica Lewinski'nin 1,2 milyon dolar, Clintonların ahbabı Jordan'ın 303 bin dolar talep ettiği kaydedildi. Clintonların talebi resmen açıklanmamakla birlikte, miktarın 1,75-6,5 milyon dolar arasında değiştiği ifade ediliyor. Bu paranın Whitewater skandalıyla ilgili olduğu kaydedildi. Bill Clinton, bağımsız savcı Robert Ray ile yaptığı anlaşma gereği, Monica Lewinsky skandalıyla ilgili olarak ödeme talebinde bulunmayacağına söz vermişti. 
     Talepte bulunanların kaçar dolar alabileceklerine, 3 kişilik bir yargıçlar heyetinin karar vereceği ifade edildi. 
     Geçmişte de eski başkanlar Ronald Reagan ve George Bush, İran-Contra skandalıyla ilgili olarak açılan soruşturmalar nedeniyle tazminata hak kazanmıştı. 
     





</TEXT>
</DOC>
