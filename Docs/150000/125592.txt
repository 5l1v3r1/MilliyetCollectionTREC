<DOC>
<DOCNO> 125592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/19/son/sondun05.html </URL>
<DATE> 2002/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Körfez'e 50 bin asker daha gönderiyor... 
</HEADLINE>
<TEXT>

     ABD Başkanı George Bush yönetimi, olası Irak operasyonunda görevlendirilmek üzere yaklaşık 50 bin askeri daha Basra Körfezi bölgesine göndermeye hazırlanıyor. 
     ABD medyasında yer alan haberlerde, birliklerin intikali konusunda ilgili kuvvetlere ön emrin verildiği, ancak askerlerin bölgeye gönderilmesiyle ilgili son talimatın henüz Bush tarafından onaylanmadığı, bu işlemin gelecek günlerde gerçekleşmesinin beklendiği bildirildi. 
     ABD'nin halen Körfez bölgesinde 60 bin askeri bulunuyor. Bunların sadece 15 bini savaş durumunda karada çarpışacak kara ve deniz piyade birliklerinden oluşurken, diğer personel deniz ve hava kuvvetlerinde görev yapıyor. Askeri gözlemciler, Bush'un olası savaş planının yaklaşık 250 bin askeri kapsadığını, söz konusu 50 bin askerin bölgeye intikalinin ardından bile savaş hazırlıklarının tam olarak bitirilemeyeceğini söylediler. 
     





</TEXT>
</DOC>
