<DOC>
<DOCNO> 143919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/20/son/soneko05.html </URL>
<DATE> 2003/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez Bankası Gerekli tedbirler alındı 
</HEADLINE>
<TEXT>

     Merkez Bankası, Irak'a yönelik olarak başlatılan askeri operasyonun piyasalara olası olumsuz yansımalarının en aza indirilmesi amacı ile alınan tedbirlerin bu sabah itibariyle yürürlüğe konulduğunu bildirdi. 
     Merkez Bankası'ndan yapılan açıklamada, Irak'a yönelik olarak başlatılan askeri operasyonun piyasalara olası olumsuz yansımalarının en aza indirilmesi, fiyat istikrarının sağlanması yönünde elde edilen kazanımların korunması ve başta bankalar olmak üzere finansal sistemin istikrarının sürdürülmesi amacı ile alınan tedbirlerin bu sabah itibariyle yürürlüğe konulduğu açıklandı. 
     Açıklamada, Türk Lirası para piyasalarının likidite seviyesinin finansal sistemin ihtiyacını karşılayabilecek düzeyde olduğu vurgulanarak, yine de piyasada ilave Türk Lirası likidite ihtiyacının ortaya çıkması halinde, gerekli likiditenin Merkez Bankası'nca sağlanacağı bildirildi. 
     Buna göre, Merkez Bankası nezdinde faaliyet gösteren Bankalararası Para Piyasası'nda saat 16 00-16 30 arasında geçerli olan ''Geç Likidite Penceresi'nden'' bankalara limitsiz olarak sağlanacak fonlamanın faiz oranı 5 puan düşürülerek yüzde 56 olarak belirlendi. 
     Ayrıca Merkez Bankası tarafından İstanbul Menkul Kıymetler Borsası İMKB Repo Pazarında da gerekli görülürse, yüzde 51 faiz oranıyla O N vadede fonlama yapılacak. 
     
     DÖVİZ PİYASALARI 

     Açıklamada, 2001 yılı Şubat ayında uygulamaya giren dalgalı döviz kuru rejiminin Merkez Bankası'nca kararlılıkla sürdürülmesi ve bankaların döviz kur riskinin yönetimine verdikleri önem sonucunda, bankacılık sisteminin döviz dengeleri ve döviz likidite seviyesi kuvvetlendiği ifade edildi. 
     İçinde bulunulan olağanüstü koşullar nedeniyle, piyasada ilave döviz talebinin ortaya çıkması halinde, gerekli likiditenin Merkez Bankası'nca sağlanmasına ve döviz piyasasının işleyişine yönelik olarak aşağıdaki düzenlemelerin yapıldığı bildirilen açıklamada, şöyle denildi 
     ''Merkez Bankası nezdinde faaliyet gösteren Döviz ve Efektif Piyasaları'nda bankalara, mevcut durumda olduğu gibi borç alabilme limitleri çerçevesinde bir hafta vadeli ABD doları döviz deposu sağlanacaktır. Söz konusu depolara uygulanacak faiz oranı, bugün itibariyle yüzde 12'den yüzde 8'e indirilmiştir.'' Açıklamaya göre, içinde bulunulan dönemde oluşabilecek olası yabancı ülke banknot efektif talebini karşılamak üzere, Merkez Bankası şubelerinde gerekli hazırlıklar yapılarak efektif mevcudu artırılırken, ihtiyacı karşılayabilecek durumda bulunuyor. 
     Bu çerçevede, Merkez Bankası nezdinde faaliyet gösteren Döviz ve Efektif Piyasaları'nda işlem yapmaya yetkili kuruluşların, efektif talepleri karşılanacak. Açıklamada, şöyle denildi 
     ''Geçtiğimiz dönemde Merkez Bankası'nın temel amacı olan fiyat istikrarı çerçevesinde önemli kazanımlar sağlanmış olup, döviz kurlarında bu kazanımları tehlikeye sokabilecek hareketlerin yaşanmaması büyük önem taşımaktadır. 
     İçinde bulunduğumuz dönemde, finansal sistemdeki oyuncuların gereken sağduyuyu göstereceğine kuşkumuz bulunmamakla birlikte, piyasa likiditesinin azalması ya da istikrarı bozucu spekülatif hareketler sonucu döviz kurlarında görülebilecek aşırı dalgalanmalar yakından takip edilecek ve kurlarda her iki yönde oluşacak aşırı dalgalanma durumunda, eskiden olduğu gibi doğrudan müdahale edilecektir.'' 
     





</TEXT>
</DOC>
