<DOC>
<DOCNO> 108648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/20/son/sondun08.html </URL>
<DATE> 2002/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
El Kaide'nin kasası, Suudi Prensin eski muhasebecisi çıktı 
</HEADLINE>
<TEXT>

     ABD'de düzenlenen 11 Eylül saldırıları hazırlıklarının, kısmen Suudi Arabistan ve İspanya'da kurulan ve iki Suudi prensin eski muhasebecisi tarafından kontrol edilen paravan şirketler üzerinden kara para aklama yoluyla finanse edildiği bildirildi. 
     Saldırılarda ölenlerin ailelerinin avukatlarından Jean-Charles Brisard, bu kişinin geçen Nisan ayında İspanya'da yakalanan Suriye kökenli İspanyol Muhammed Galib Kalaje Zuaydi olduğunu ve El Kaide'nin Avrupa'daki ''en önemli kasası'' kabul edildiğini belirtti. 
     11 Eylül saldırılarının hazırlığı için gereken paranın Suudi Arabistan'dan geldiğinini söyleyen avukat Brisard, İspanya'daki operasyonda bir El Kaide hücresinin ortaya çıkarılmasının ardından İspanyol adli yetkililerinin düzenlediği soruşturma belgelerine dayanarak bu açıklamaları yaptığını kaydetti. 
     Brisard, Zuaydi'nin El Kaide'nin Avrupa'daki şebekelerine gelir elde eden ve en az 2.5 milyon dolar tutarında olduğu sanılan kara para aklama sisteminin merkezindeki kişi olduğunu belirterek, şöyle dedi 
     ''İspanyol yetkililerin soruşturması sayesinde, Zuaydi'nin 1996-2001 yılları arasında Suudi Arabistan'da yaşadığını, burada iki Suudi prensin muhasebeciliğini yaptığını, aynı zamanda da bağış kabul eden özel şirketler kurduğunu öğrendik. Ancak, bu bağışların kimler tarafından yapıldığını henüz bilmiyoruz.'' Zuaydi'nin, kurduğu bu sistemi Suudi prenslerin haberi olmadan işletebildiğini söyleyen Brisard, yaklaşık 1 milyon dolara varan bu bağış miktarının yine Zuaydi tarafından İspanya'da kurulan ve kontrol edilen paravan şirketlere sahte sözleşmeler yoluyla aktarıldığı, paranın buradan El Kaide'nin Avrupa'daki şebekelerine dağıtıldığını kaydetti. 
     Bu şebekelerden, Almanya'nın Hamburg kentindeki şebeke, 11 Eylül saldırılarını düzenleyen Muhammed Atta ile geçen hafta Pakistan'ın Karaçi kentinde yakalanan ve 11 Eylül saldırılarına karışmakla suçlanan El Kaide üyesi Yemenli Remzi Binalşibh gibi önemli El Kaide üyelerini barındırıyordu. 
     Avukat Brisard ayrıca, Zuaydi'nin İspanya'da kurduğu bu şirketlerin ortaklarından yine Suriye kökenli İspanyol Gassub el Abrash Galyun'un 1997'de Dünya Ticaret Merkezi'nde keşif çalışması yaptığını, bu çalışma kapsamında sekiz video kasetlik film çektiğini, bu filmlerin İspanya'daki operasyonda ele geçirildiğini anlattı. 
     





</TEXT>
</DOC>
