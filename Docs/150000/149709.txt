<DOC>
<DOCNO> 149709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/14/son/sondun24.html </URL>
<DATE> 2003/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
AB, ABD'nin Suriye ile ilgili açıklamalarını "yumuşatmasını" istedi 
</HEADLINE>
<TEXT>

     Avrupa Birliği Ortak Savunma ve Dış Politika Yüksek Temsilcisi Javier Solana, Washington yönetimine, Suriye ile ilgili sert açıklamalarını ''yumuşatması'' çağrısında bulundu. 
     Lüksemburg'da AB dışişleri bakanları toplantısı öncesinde basın mensuplarına açıklamada bulunan Solana, ''Bölge zor bir süreçten geçiyor ve bölgedeki durumu yumuşatmak için yapıcı açıklamalar yapılması sanırım daha iyi olur'' dedi. 
     ABD Başkanı George Bush, Suriye'nin Iraklı yetkilileri veya kimyasal silahları barındırıyor olabileceğini kaydetmişti. ABD Savunma Bakanı Donald Rumsfeld de Şam yönetimini, devrik Saddam Hüseyin hükümetini desteklemek ve üst düzey Irak liderlerinin Suriye'ye girmesine yardımcı olmakla suçlamıştı. 
     AB üyesi ülkelerin dışişleri bakanları, toplantıda, Irak'ın yapılanması konusunda AB'nin rolünü tartışacak, ancak Solana, toplantının sonunda önemli kararların alınmasını beklemediğini kaydetti. 
     





</TEXT>
</DOC>
