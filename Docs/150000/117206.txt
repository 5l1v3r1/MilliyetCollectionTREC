<DOC>
<DOCNO> 117206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/05/son/sonspo28.html </URL>
<DATE> 2002/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski judocu Ayşe Kayhan'a yardım eli uzandı... 
</HEADLINE>
<TEXT>

     Türkiye dereceleri bulunan başarılı judocu Ayşe Kayhan'a 37 Gençlik ve Spor İl Müdürlüğü sahip çıktı. 
     Konya'da hamallık yaparak ailesini geçindiren bir babanın çocuğu olarak dünyaya gelen Ayşe Kayhan, judo sporunda büyük başarılar göstererek kilosunda Türkiye üçüncüsü oldu. Çok sayıda madalya alan Kayhan, belini incittikten sonra doktor yerine çıkıkçıya gidince, daha da kötüleşerek yatağa mahkum oldu. 
     Annesi Emine Kayhan ile birlikte babalarından kalma apartman dairesinde komşuların yaptığı yardımlarla geçimini sağlayan Ayşe Kayhan, bir yandan da kardeşlerinin açtığı miras davası yüzünden evden çıkarılma korkusu yaşıyor. 
     Yaşlı anne ve MS hastası eski sporcu kızının çektiği sıkıntıları gazetelerden öğrenen Gençlik ve Spor Genel Müdürü Kemal Mutlu, özürlü Kayhan ve annesine gerekli yardımın yapılması talimatını verdi. Ayşe Kayhan'ın yaşadığı eve gelen Konya Gençlik ve Spor İl Müdürlüğü yetkilileri, beraberinde getirdikleri ilaç, gıda ve giyecek yardımlarını teslim ederek talihsiz Ayşe'yi sağlık kontrolünden geçirdi. 
     Gençlik ve Spor İl Müdürlüğü Doktoru Nihat Uysal, Ayşe'nin çok az rastlanan ve nedeni henüz bilinmeyen Multple Skleroz MS hastalığına yakalandığını söyledi. 
     Bu hastalık nedeniyle beyindeki plakalarının zarar gördüğünü, bu nedenle de vücuttaki sinirlerin çalışmaması nedeniyle kasların hareket edemediğini belirten Uysal, Ayşe'nin yakalandığı bu hastalığın henüz tedavisinin mümkün olmadığını anlattı. 
     Kayhan'ın sağlık harcamalarının karşılanması konusunda Konya Valiliği'nin gerekli işlemleri başlattığı belirten Uysal, ''Ayşe'nin önümüzdeki 5 ay içinde kullanacağı tüm ilaçları getirip teslim ettik. Bundan sonra da Ayşe'nin sağlık kontrollerini düzenli olarak yaparak hastalığının seyrini yakından takip edeceğiz'' dedi. 
     Yapılan yardımlar nedeniyle duygulu anlar yaşayan felçli Ayşe Kayhan, kendisine eşofman hediye edilmesi üzerine, eski günlerini hatırlayarak gözyaşlarına boğuldu. 
     





</TEXT>
</DOC>
