<DOC>
<DOCNO> 112769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/14/ekonomi/eko03.html </URL>
<DATE> 2002/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Başarı, faizin düşmesine bağlı’ 
</HEADLINE>
<TEXT>

Faizlerin düşmesinin güven ve morale bağlı olduğunu söyleyen Derviş, Faiz oranlarını düşüremezsek bin bir iş yapsak, ağzımızla kuş tutsak da başarılı olamayız’ dedi 
     FEVZİ KIZILKOYUN, ALİYE ÇETİNKAYA DHA 

     CHP İstanbul Milletvekili adayı Kemal Derviş, Karaman ve Konya’da işadamlarıyla ayrı ayrı görüşmeler yaptı. Derviş, "Ekonomi takımının bir kaptanı olmalı. Bu ben olurum, başkası olur fark etmez. CHP iktidarında ekonomiyi tek elde yönetmek, ekonomi kabinesini kurmak için çaba göstereceğiz’’ dedi. 
     Türk ekonomisinin ameliyat masasından kalktığını, uçurum kenarından düz yola çıktığını belirten Derviş, "Ancak bu faiz oranlarını düşürmemiz gerekir. Eğer faiz oranlarını düşüremezsek, bin bir iş yapsak, ağzımızla kuş tutsak da başarılı olamayız. Faizlerin düşmesi de güven ve morale bağlı’’ dedi. 
     
     Banka sahiplerini kurtarmadık’ 
     Konya Hilton Otel’de Konyalı sanayici ve işadamlarıyla yemekte buluşan Derviş, devletin batık banka sahiplerini kurtarmadığını söyledi. Türkiye’nin Arjantin olmaması için bu paraları bankalara aktarmanın söz konusu olduğunu kaydeden Derviş, şunları söyledi 
     "Bankaların içleri boşaltılmış. Devlet bu bankalarda mevduat sahibi olanları korumak durumunda. IMF’den aldığımız krediler banka batıranlara gitmedi. Mevduat sahiplerine gitti. Uygun vadde ve maliyetle IMF’den kredi alındı. Keşke buna ihtiyaç duymasaydık, ancak Türkiye’nin uçuruma yuvarlanmaması için buna ihtiyaç vardı.’’ 
     
Devletçilik anlayışımızı değişime uğrattık      CHP’nin ekonomide devletçilik anlayışında değişme olduğuna değinen Derviş, "CHP, devletçilik ilkesini bırakmadı. Avrupa’daki bütün sosyal demokrat partiler gibi devletçilik anlayışında değişime gitti. Dünya değişti, Türkiye değişti. 1930’lu yıllarda devletin sanayi kurması gerekiyordu. Ancak bugün bunu özel sektör çok rahatlıkla yapabilir. Devlet düzenleyici ve denetleyici olması gerekir. Bütün bunlar göz önüne alındığında CHP’yi haksız yere eleştirmenin bir anlamı yok. CHP’de bir fikir değişikliği, bir güvensizlik ve belirsizlik ortamı yok’’ diye konuştu. 
     



 EKONOMİ 






















</TEXT>
</DOC>
