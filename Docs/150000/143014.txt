<DOC>
<DOCNO> 143014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/16/son/soneko02.html </URL>
<DATE> 2003/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
EPDK Başkanı 1 Temmuz'da elektrikte yeni tarifeye geçilecek... 
</HEADLINE>
<TEXT>

     Enerji Piyasası Düzenleme Kurumu Başkanı Yusuf Günay, 1 Temmuz itibariyle kayıp-kaçakları yansıtan bir tarifelendirmeye geçeceklerini bildirdi. 
     Günay, bölgesel tarife ile ilgili soruya karşılık, bölgesel tarife konusunun tartışma yaratmasının son derece olağan olduğunu belirtti ve reformun temel prensiplerinin yaşama geçirilmesi noktasında EPDK olarak taviz veremeyecekleri hususlar bulunduğunu söyledi. 
     Günay, elektrik enerjisinin, ikili anlaşmalarda karşılıklı taahhüt edilen miktarlara göre üretildiği zaman dilimi içerisinde tüketilmesi ve üretimden tüketime kadar her aşamada gerçek maliyetleri yansıtan bir fiyatlandırmanın yapılmasının temel prensip olduğunu ve bölgesel tarife konusuna bu prensipler yönünden yaklaşılmasının gerektiğini kaydetti. 
     Tüketicilerce satın alınan enerji içerisindeki yaklaşık ortalama yüzde 21'lik kayıp ve kaçaktan kaynaklanan 2.2 katrilyon liralık ek maliyetin, kullandığı elektriğin bedelini düzenli olarak ödeyen diğer aboneler tarafından karşılanmasına göz yumamayacaklarını ifade eden Günay, ikili anlaşmalarla serbest tüketicilere satış yapılabilmesi için maliyetlerin bölgesel bazda tarifelerle yansıtılmış olmasının gerektiğini söyledi. 
     Günay, 1 Temmuz itibariyle kayıp kaçakları yansıtan bir tarifelendirmeye geçeceklerini ancak, 1 Ocak 2004 tarihinden itibaren, sadece kayıp-kaçakların fiyatlara yansıtılması ile kalmayıp, sistem kullanıcılarının sisteme olan maliyetleri ölçüsünde de gerekli fiyatlandırmanın yapılacağını belirtti. 
     
     ELEKTRİK LİSANSLARI 
     Yusuf Günay, özel sektörden gelen 12 adet başvuru için uygun bulma kararı ve 2 adet başvuru için de lisans verme kararının alındığını bildirdi. 
     Bu kararlardan 3'ünün toptan satış lisansı için olduğunu, diğerlerinin ise kurulu güçlerinin toplamı 280 megavat mw olan üretim tesisi kurulmasına ilişkin başvurular olduğunu kaydeden Günay, önümüzdeki günlerde diğer başvurular için de süratli bir biçimde lisans verme kararlarının alınacağı bir duruma geldiklerini söyledi. 
     Elektrik Piyasası Kanunu'nun EPDK'ya rekabetçi piyasaya geçişi kolaylaştıracak hususlarda, mevcut sözleşmesi olan YİD ve Yİ şirketlerine, taraflarca değerlendirilmek üzere değişiklik önerilerinde bulunma görevi verdiğini hatırlatarak, şöyle devam etti 
     ''Bu kapsamda EPDK olarak bizim hedefimiz, söz konusu sözleşmelerde belirtilen fiyatın indirilmesinden çok, üretim tesislerinin serbest piyasada müzakereye tabi satış yapmalarının sağlanmasını teminen tadil konusunda sözleşme tarafı şirketler ile ortak bir noktada buluşmaktadır. 
     Henüz ikinci tur görüşmeler tamamlanmış olmakla beraber, önümüzdeki günlerde bazı projeler için serbest piyasaya satış yapabilme konusunda olumlu gelişmeler olmasını beklemekteyiz.'' 
     
     DOĞALGAZ 
     Günay, doğalgaz arz kontratlarının devrine ilişkin bir soruya karşılık, gaz kontratlarının devri görevinin BOTAŞ'a verildiğini hatırlatarak, buna göre BOTAŞ'ın hazırlık döneminden sonra her yıl ihale yoluyla sözleşmelerini devretmesinin gerektiğini söyledi. 
     Söz konusu hazırlık döneminin 2 Kasım 2002 tarihinde sona erdiğinden BOTAŞ'ın bu tarihten itibaren bir yıl içinde ilk ihaleyi tamamlaması gerekliliği olduğunu kaydeden Günay, öngörülen süre içinde ihalenin tamamlanması için gecikmeksizin ihaleye çıkılması gerektiğini söyledi. 
     BOTAŞ'ın ihale ile ilgili çalışmaları hakkında kendilerine ulaşmış bir talep ya da bilginin bulunmadığını belirten Günay, ''Ancak bu, çalışmaların sürdüğü şeklinde yorumlanmakta ve kanuni gereklilik olduğu için ihalelerin kanunun öngördüğü şekilde ve sürede sonuçlandırılacağı düşünülmektedir'' dedi. 
     Günay, sözleşmeleri devralanların BOTAŞ iletim hatlarını da kullanacak olması nedeni ile iletim tarifeleri ve şebekenin kullanımına ilişkin kuralları ihtiva eden şebeke işleyişi ile ilgili düzenlemelerin de yapılması gerektiğini söyledi. 
     Kurumun iletim tarifeleri ile ilgili ilk çalışmalarını tamamladığını ve iletim fiyatını ilan ettiğini kaydeden Günay, bu çalışmaların BOTAŞ'ın tarifelerle ilgili çalışmaları tamamlayıp EPDK'ya iletmesinden sonra tam olarak şekilleneceğini ve tarifeler ilan edileceğini belirtti. Günay, ayrıca kurum tarafından yayımlanan Doğal Gaz Piyasası İletim Şebekesi İşleyiş Yönetmeliği'ne göre BOTAŞ'ın şebeke işleyişi ile ilgili düzenlemelerini de 26 Nisan 2003 tarihine kadar hazırlayarak EPDK'ya iletmesi gerektiğini ve bu düzenlemenin kendilerine ulaştığında gerekli inceleme ve çalışmaların yapılarak düzenlemenin sonuçlandırılacağını söyledi. 
     
     ''1 NİSAN 2003 TARİHİNDEN İTİBAREN TÜRKİYE'DE İLETİM VE 
     DAĞITIM TARİFESİ YÜRÜRLÜĞE KONULACAK'' Günay, rekabet esasına dayalı bir elektrik piyasasının oluşturulmasının, ancak ilgili tüm kurum ve kuruluşların reform sürecine aynı özen ve titizlikle yaklaşması ile mümkün olacağından, sadece EPDK'nın çabaları ile reformun başarıya ulaşabilmesinin mümkün olmadığının tüm taraflarca net olarak takdir edilmesi gerektiğini kaydetti. 
     EPDK olarak serbest tüketici gününün anlam kazanması için üzerlerine düşen görevi tamamlamış bulunduklarını belirten Günay, 1 Nisan 2003 tarihinden itibaren Türkiye'de bir ilk olarak iletim tarifesi ve dağıtım tarifesinin yürürlüğe konulacağını bildirdi ve ''İkili anlaşma ile enerji tedarik edecek bir serbest tüketicinin varlığı için olmazsa olmaz şart budur ve bu şart yerine getirilmektedir'' dedi. 
     Ticaret A.Ş'nin üstlenmiş bulunduğu mali yükümlülüklerin karşılanması ölçüsünde, Ticaret A.Ş tarafından satın alınmayan Elektrik Üretim A.Ş EÜAŞ üretimlerinin piyasaya açılması yönünde çalışmaları sürdürdüklerini kaydeden Günay, EÜAŞ ve Ticaret A.Ş arasında Kurum tarafından onaylanacak anlaşma çerçevesinde bu konuda bir rahatlama yaratmaya çalışacaklarını belirtti. 
     Günay, 1997 yılında başlanan Elektrik Piyasası Kanunu'nun yasalaşmasındaki gecikmenin maliyetinin 10 milyarın üzerinde olduğunu ifade ederken, ''Bu itibarla, piyasanın oluşturulmasında yaşanacak ilave gecikmeler, ilave maliyetlerden başka bir anlam ifade etmediğinden, herkesin üzerine düşen sorumluluğu layıkıyla yerine getirmesi bir zorunluluktur'' dedi. 
     





</TEXT>
</DOC>
