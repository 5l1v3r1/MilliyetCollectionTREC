<DOC>
<DOCNO> 109353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/24/son/sontur03.html </URL>
<DATE> 2002/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk insanı hareketsiz... Yürümeye bile üşeniyoruz... 
</HEADLINE>
<TEXT>

     Türk insanının üçte ikisinin yürüyüş, yüzme gibi fiziksel aktivitelerden uzak bir yaşam sürdürdüğü belirtiliyor. Uzmanlar, günde 30 dakika fiziksel aktivitede bulunan insanların sağlık sorunları ile karşılaşma riskinin azaldığını bildiriyor. 
     Becel tarafından hazırlanan "Biraz Hareketlenelim" adlı broşürde, fiziksel aktivite ve yararları hakkında bilgi verildi. Yürüyüş, yüzme gibi egzersizler aktivite kapsamına giriyor. Ancak, günlük etkinliklerde örneğin asansör yerine merdiveni tercih etmek veya bahçe işleri ile uğraşmak da fiziksel aktiviteler arasında sayılıyor. Haftanın her günü en az 30 dakikalık fiziksel etkinlikte bulunulmasının yararlı olduğunu belirten uzmanlar, buna karşın Türkiye nüfusunun üçte ikisinin bu hedefe uzak bir yaşam sürdüğünü bildiriyor. Uzmanlar, Türk insanın televizyon karşısında daha fazla vakit harcadığını ve yürümek yerine araba kullanmayı tercih ettiğini belirtiyor. 
     Fiziksel aktivitede bulunmak, insanın kendini iyi hissetmesi açısından büyük önem taşıyor. Ayrıca bu aktivite kalp hastalığının yanı sıra şişmanlık, diyabet, hipertansiyon, yüksek kan kolestrolü ve kemik sağlığında bozulma gibi diğer tıbbi sorunlarla karşılaşma riskini de azaltıyor. Fiziksel aktivitenin aynı zamanda stresle mücadelede de önemli bir yeri bulunurken, insanın kendisini zinde hissetmesine yol açıyor, özsaygısını artırıyor ve iyi uyumasına yardımcı oluyor. 30 dakikalık bir fiziksel aktivitenin sağlık açısından yararlı olacağına dikkat çeken uzmanların önerilerinden bazıları şöyle sıralanıyor 
     ".Haftanın hemen her günü yaklaşık 5 gün en az 30 dakikalık fiziksel aktivitede bulunun. 
     .Aktivitelere kendinizi çok zorlamadan başlayın haftada bir ya da iki kez ve dozunu yavaş yavaş artırın. 
     .30 dakikalık aktivite size zor geliyorsa üzülmeyin önce on dakikalık üç seans yapın birkaç hafta sonra 30 dakikalık egzersizi bir seferde tamamlamaya çalışın. 
     .Fiziksel aktiviteyi aniden değil, yavaş yavaş sonlandırın. 
     .Günlük yaşamınızda daha aktif olmaya çalışın. 
     .Değişik türde, fiziksel aktivitelerde bulunmaya çalışın böylelikle farklı kas gruplarını çalıştırmış olursunuz. 
     .Düzenli olarak fiziksel aktivitede bulunun. 
     Arkadaşlarınızla birlikte spor yapın. 
     .Egzersiz yapmayı planlıyorsanız, ağır yemeklerden sonra en az 1 saat bekleyin. 
     .Vücudunuzun ısınmasını sağlayacak, biraz hızlı soluk alıp vermenize yetecek düzeyde bir egzersiz uygulayın. 
     .Ağrınız varsa durun. 
     .Bir hastalığı ya da eklemlerinde sorunları bulunanlar kısa süre önce hastalık geçirmiş olanlar ve zorlu egzersiz yapmayı planlayan 40 yaş üzerindeki erkekler ve 50 yaş üzerindeki kadınlar fiziksel aktiviteye başlamadan önce bir hekim tarafından değerlendirilmesi doğru olur." 
     





</TEXT>
</DOC>
