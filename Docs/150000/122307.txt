<DOC>
<DOCNO> 122307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/02/son/sonspo01.html </URL>
<DATE> 2002/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençlerberliği her hafta lideri değiştiriyor... 
</HEADLINE>
<TEXT>

     Beşiktaş, Gençlerbirliği beraberliğiyle hem ligdeki 5 maçlık galibiyet serisinden hem de liderlikten oldu. 
     Siyah-beyazlılar, 9. haftada Denizlispor maçıyla başlayan Malatyaspor, Elazığspor, Altay ve Adanaspor ile devam eden 5 maçlık galibiyet serilerini, 15. haftadaki Gençlerbirliği beraberliğiyle kaybetti. 
     Beşiktaş, bu beraberlikle lider olarak girdikleri 15. haftada liderliği de gelecek haftaki rakibi Galatasaray'a bıraktı. 
     
     GENÇLERBİRLİĞİ LİDER DEĞİŞTİRİYOR 

     Gençlerbirliği, son 2 haftada oynadığı 2 lig maçında liderleri değiştirdi. 
     Başkent ekibi, 14. haftada Galatasaray'ı 1-0 yenerek, sarı-kırmızılıları liderlikten ederken, bu akşam da Beşiktaş ile berabere kalarak, bu kez de siyah-beyazlı ekibi liderlikten indirdi. 
     
     4 BÜYÜKLERİN BELALISI 

     Başkent temsilcisi ''4 büyükler'' ile oynadığı maçlardaki başarısıyla da dikkatleri çekiyor. Kırmızı-siyahlılar, bu sezon 4 büyüklerle yaptıkları maçların hiçbirinde sahadan boynu bükük ayrılmazken, tüm maçlarda da gol atmayı başardı. 
     Başkent temsilcisi Gençlerbirliği, bu sezon deplasmanda yaptığı Beşiktaş ve Trabzonspor maçlarından berabere ayrılmayı başarırken, kendi sahasında oynadığı Galatasaray maçını ise kazandı. Kırmızı-siyahlılar, kendi sahasında misafir ettiği Fenerbahçe ile de yine puanları paylaştı. 
     Gençlerbirliği'nin ''4 büyükler''le bu sezon yaptığı maçların sonuçları şöyle 

5. hafta Trabzonspor-Gençlerbirliği .................1-1 
10. hafta Gençlerbirliği-Fenerbahçe .................1-1 
14. hafta Gençlerbirliği-Galatasaray ................1-0 
15. hafta Beşiktaş-Gençlerbirliği ...................1-1 

     





</TEXT>
</DOC>
