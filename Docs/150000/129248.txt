<DOC>
<DOCNO> 129248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/07/son/sondun01.html </URL>
<DATE> 2003/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Samanyolu'nun ortasında dev bir karadelik bulundu... 
</HEADLINE>
<TEXT>

     Bilim adamları, Dünya'nın da içinde bulundugu Samanyolu galaksisinin tam ortasında dev boyutta kara delik bulunduğunu saptadılar. 
     Büyüklüğüne rağmen Samanyolu'ndaki kara deliğin, öteki galaksilerdeki kara deliklere oranla ''daha az emiş gücüne sahip olduğu'' belirlendi. 
     Kara deliğin bulunuşuyla ilgili rapor, Massachussets Teknoloji Enstitüsü astronomlarından Frederick Baganoff tarafından Amerikan Astronomi Cemiyeti'ne sunuldu. 
     Gözle görülemeyen kara delikler son derece kuvvetli çekim gücüne sahipler. Bu nedenle ışık dahil hiçbir şey onların çekim alanından kurtulamıyor ve çekim alanına giren her cisim kara delikler tarafından yutuluyor. 
     Chandra adlı röntgen teleskopunu kullanan bilim adamları, Samanyolu galaksisinin ortasında bulunan kara deliği belirlemeyi başardılar. Kara delikler ışığın kaçmasına dahi izin vermediklerinden, ancak çevrelerindeki faaliyet izlenerek saptanabiliyor. 
     
     GÜNEŞ'İN 3 MİLYON KATI 
     Astronomlar, Samanyolu'ndaki kara deliğin Güneş'in hacminin 3 milyon katı büyüklüğünde olduğunu ve her gün yaklaşık 90 dakika süreyle faaliyet gösterdiğini de belirlediler. Kara deliğin yılda, Güneş'in hacminin milyarda biri kadar kitleyi yuttuğu da uzmanlar tarafından saptandı. 
     
     YAKLAŞANI YUTUYOR 
     Astronomların verdiği bilgiye göre, kara delik, çekim alanına girecek kadar yaklaşan tüm gökcisimlerini yutuyor. Bu cisimlerin, kara deliğin çekim alanına girince ışık hızına eşit hıza eriştikleri ve sıcaklıkları 2 milyon dereceye kadar yükseldikten sonra kara deliğin ortasında gözden kayboldukları belirtildi. 
     Chandra teleskopunun çektiği fotoğraflarda, kara delik tarafından sadece yakın tarihlerde değil, 10 bin yıl önce yutulan gökcisimlerin çıkardıkları ışıklar da görülüyor. 
     





</TEXT>
</DOC>
