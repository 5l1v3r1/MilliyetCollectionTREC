<DOC>
<DOCNO> 127492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/29/dunya/dun03.html </URL>
<DATE> 2002/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İntihar komandoları üniformalı’ çıktı 
</HEADLINE>
<TEXT>

     MOSKOVA Milliyet 

     Çeçenistan’ın başkenti Grozni’deki hükümet binasında önceki gün meydana gelen patlamada ölenlerin sayısı 55’e yükselirken, saldırıyı asker kıyafetli üç intihar komandosunun düzenlediği açıklandı. 
     Çeçen İçişleri Bakanlığı yetkilileri, bir tonu aşan patlayıcı bulunan iki kamyonla Grozni’ye gelen eylemcilerin üç kontrol noktasından, hükümetin mührünü taşıyan sahte izin kağıtlarını göstererek geçtiğini bildirdi. İçişleri Bakan Yardımcısı Ahmet Dakayev, son kontrol noktasından sonra kamyonların durdurularak aranmak istendiğini, ancak araçların hızla hükümet binasına yöneldiğini söyledi. Dakayev, intihar komandolarının dış görünüşlerinin Çeçen’e benzemediğini de belirtti. 
     Rusya Devlet Başkanı Vladimir Putin, Moskova yanlısı Çeçen lider Ahmet Kadirov’a gönderdiği mesajda saldırıyı "insanlık dışı bir terör eylemi" diye tanımladı. Kadirov, saldırıdan Çeçenistan Başkanı Aslan Mashadov’u sorumlu tuttu, ancak yetersiz güvenlik nedeniyle Rus askerlerini de suçladı. 
     



 DÜNYA 













</TEXT>
</DOC>
