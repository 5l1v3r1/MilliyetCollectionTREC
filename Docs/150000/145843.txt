<DOC>
<DOCNO> 145843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/28/guncel/gun11.html </URL>
<DATE> 2003/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiftehavuzlar davasında her şey sil baştan 
</HEADLINE>
<TEXT>

     İstanbul Çiftehavuzlar’da 11 yıl önce gerçekleştirilen Dev - Sol operasyonunun ardından yargısız infaz suçlamasından açılan davada beraat eden polisler, Yargıtay’ın bozma kararının ardından yeniden yargılanmaya başlandı. 
     Örgüt lideri Dursun Karataş’ın eşi Sabahat Karataş, Eda Yüksel ve Taşkın Usta’nın öldürüldüğü operasyonun ardından "Yargısız infaz yaptıkları" iddiasıyla haklarında açılan davadan beraat eden polisler, Yargıtay 1. Ceza Dairesi’nin kararının ardından Kayseri 2. Ağır Ceza Mahkemesi’nde dün yapılan duruşmaya gelmedi. Mahkeme de, bozma gerekçesi gösterilen "Sanıkların talimatla ifadeleri alınırken, duruşmalardan vareste tutulup tutulmamak isteklerinin sorulmaması eksikliğinin" giderilmesi için sanıkların talimatla ifadelerinin alınmasına karar verdi. 
     
     Susurluk sanıkları da var 
     Aralarında Susurluk davası sanıklarından İbrahim Şahin ile Ayhan Çarkın’ın da bulunduğu 22 polisin yeniden ifade vermeleri için İstanbul Ağır Ceza ve Küçükçekmece Asliye Ceza mahkemelerine talimat yazılması kararlaştırılarak duruşma ertelendi. 
     Duruşmayı izlemek için İstanbul’dan Kayseri’ye gelen ve kent merkezi girişinde üstleri aranarak otobüslerle Adliye önüne gelen yaklaşık 150 kişilik grup, alkış ve ıslıklarla "Bağımsızlık uğruna al kanlara boyandık" pankartı açarak, operasyonda ölenlerin fotoğraflarını taşıdı. Grup daha sonra olaysız dağıldı. 
     


GÜNCEL 






















</TEXT>
</DOC>
