<DOC>
<DOCNO> 106051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/06/son/sondun09.html </URL>
<DATE> 2002/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de terörist saldırı korkusu... 
</HEADLINE>
<TEXT>

     İngiltere'de terörist saldırı korkusunun mimari tarzını da etkilemeye başladığı, MI5'ın bu yöndeki ilk uyarısını iş merkezleri, alışveriş alanları gibi kamuya açık binaların mimarlarına yaptığı öne sürüldü. 
     The Times gazetesinin manşetten yayınladığı haberde, kamuya açık binaların mimarlarına, bu tip yerlerin mimarisinin belirlenmesi sırasında özellikle intihar saldırılarından korunmaya yönelik bir anlayışın benimsenmesi gerektiği yolundaki nasihatte bulunulduğu belirtildi. 
     MI5'ın, koruma önlemleri üzerinde çalışan birimi tarafından yapılan araştırmalar sonucunda, bu birimde çalışan mimarlar, inşaat mühendisleri ve benzeri uzmanların tehditleri belirleyip, bunlara uygun önlemler içeren proje önerileri ürettiklerine dikkat çeken gazete, bu proje önerilerinin hükümet aracılığıyla ilgili kurumlara da iletilmeye başlandığını bildirdi. 
     MI5 ve MI6'in elindeki delillerin dünyadaki yeni terör tehdidinin daha ziyade intihar saldırıları biçiminde olacağına işaret ettiğini de belirten Times, şunları kaydetti 
     ''Bu nedenle İngiltere'nin de bu alandaki hazırlığını yapmış olması gerektiği belirtiliyor. Daha şimdiden halkın ve turistlerin gün boyunca sık sık ziyaret ettikleri çok sayıdaki bina güvenlik önlemlerinin yeterliliği açısından kontrol edilmeye başlandı. Aynı şekilde çok önceden inşa edilmiş bu binalarda da gereği halinde bugünün tehditlerine yanıt verecek, acil çıkış kapıları gibi yeni düzenlemeler yapılması yoluna gidilmesi kararlaştırıldı.'' Gazete, yapımı planlanan alışveriş ve iş merkezleri gibi binaların projelerinin ise MI5'ın önerilerine uygunluğu kontrol edildikten sonra onaylanacağını yazdı. 
     Bu konudaki ihtiyacın, İsrail'deki intihar saldırıları ve sonuçlarının görülmesinin ardından belirlendiğini bildiren The Times, şunları kaydetti 
     ''Bunun için MI5 temsilcileri İsrail'e gidip, burada bir süre İsrailli meslektaşlarıyla birlikte çalıştılar. Bir intihar bombacısının kamuya açık bir binaya girmesinden itibaren gerek bu kişinin belirlenip etkisiz hale getirilmesi, gerekse bina içindeki kalabalığın muhtemel bir saldırıdan kurtarılması için ne gerektiğini incelediler. Örneğin yeni inşa edilen alışveriş merkezlerinde dükkan vitrinlerinin daha güçlü camlardan yapılması ve patlama halinde fırlayan parçalardan etrafta bulunan kişilerin yaralanmalarının önlenmesi gerektiği öğrenildi.'' 
     





</TEXT>
</DOC>
