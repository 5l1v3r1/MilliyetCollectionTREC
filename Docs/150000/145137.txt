<DOC>
<DOCNO> 145137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/25/guncel/gun06.html </URL>
<DATE> 2003/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
UBS İsteyin, Saddam’ın paralarını gönderelim... 
</HEADLINE>
<TEXT>

     İsviçre’nin en büyük bankalarından UBS, Iraklılara ait mevduat ve fonları bloke ettiğini, ABD’nin talebi doğrultusunda transfer etmeye hazır olduğunu açıkladı. 
     Banka sözcüsü Axel Langer, Birleşmiş Milletler’in "Terörün finansmanını önleme" yasası çerçevesinde, bünyesinde bulunan Iraklı yatırımcılara ait fonlara el konulduğunu belirtti. Langer, fonların talep edilirse ABD Hazinesi’ne "büyük bir onurla transfer edileceğini" söyledi. 
     Değerleri açıklanmadı 
     Söz konusu fonların, ABD’li petrol şirketlerinden ve Irak devletine ait petrol şirketlerinden havale edildiğini açıklayan banka, gizlilik ilkesi gereği bu şirketlerin isimlerini vermedi. Banka, fonların değerini açıklamadı, ancak yetkililer sadece UBS’de bulunan Iraklı hesaplarının en az 1 milyar dolar olduğunu tahmin ediyorlar. 
     İsviçre Dışişleri Bakanlığı, geçen cuma günü, ABD’nin İsviçre’den Irak lideri Saddam Hüseyin ve çevresine ait banka hesaplarını dondurmasını istediğini açıklamıştı. 
     
İspanya’dan 5 milyon euro’luk yardım      İspanya, Irak’a komşu 4 ülkeye toplam 20 milyon euro yardım yapacağını açıkladı. İspanya Ekonomi Bakanı Rodrigo Rato, Türkiye, İran, Ürdün ve Suriye’ye savaşla ortaya çıkacak göç sorununu çözmeleri için 5.3’er milyon euro yardım yapacaklarını belirtti. Rato, İspanya’nın 4 ülkeyle ilişkide olduğunu ve biyolojik, kimyasal silahlara karşı koruma, ulaştırma ve iletişim hizmetleri için her an yardıma hazır olduklarını söyledi. 
     


GÜNCEL 

























</TEXT>
</DOC>
