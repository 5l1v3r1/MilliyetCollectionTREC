<DOC>
<DOCNO> 132606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/23/son/sondun01.html </URL>
<DATE> 2003/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumsfeld ''Almanya ve Fransa yaşlı Avrupa'dır'' 
</HEADLINE>
<TEXT>

     ABD Savunma Bakanı Donald Rumsfeld, olası Irak harekatına karşı çıkan Almanya ve Fransa'yı ''yaşlı Avrupa'' olarak niteledi. 
     Yabancı basına demeç veren Rumsfeld, Irak'a olası Amerikan harekatına karşı çıkan iki Avrupa ülkesine sert eleştirilerde bulunarak, ''Avrupa, Fransa ve Almanya'dan oluşur diye birşey yok. Bunlar yaşlı Avrupa'dır. Eğer Avrupa'nın bütününe bakarsanız, etki alanının doğuya kaydığını görürsünüz'' dedi. 
     Polonya gibi Amerikan yanlısı olarak bilinen ve sonbaharda NATO'ya katılan 7 Doğu Avrupa ülkesine atıfta bulunan Rumsfeld, ''Evet Almanya bir sorundu, tıpkı Fransa gibi. Ama başka Avrupa ülkelerine bakarsanız, onların Fransa ve Almanya'nın değil, ABD'nin yanında yer aldıklarını göreceksiniz'' dedi. 
     Amerikan yönetimi, Irak'a güç kullanmak için giderek ''sabırsızlanırken'', Almanya ve Fransa, soruna barışçı yollardan çözüm bulmak gerektiğini ve olası harekatta ABD'nin yanında yer almayacaklarını kesin bir dille belirtiyor. 
     
</TEXT>
</DOC>
