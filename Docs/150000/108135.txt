<DOC>
<DOCNO> 108135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/17/son/sontur11.html </URL>
<DATE> 2002/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
''Öğretmenler kendini yaksın'' diyen bakan pişman oldu... 
</HEADLINE>
<TEXT>

     Milli Eğitim Bakanı Necdet Tekin, ''öğretmenlerin bordro yakma eylemlerine'' ilişkin olarak dün söylediği sözlerin ''hoş olmadığını'' belirterek, ''Dünkü açıklamam, hakaret etmek için söylenmemişti'' dedi. 
     Tekin, Florya'daki özel MEV İstanbul İlköğretim Okulu'nu ziyaretinde yaptığı konuşmada, bu tür toplantıların oturanlar için rahat, ayakta duranlar için sıkıntılı olduğunu, bunun için kısa konuşacağını belirtti. 
     Tüm memurlara olduğu gibi öğretmenlere de sendikal hak verildiğini kaydeden Necdet Tekin, ''Bu hakkı iyi kullanın. Suiistimal etmeyin, aklın dışına çıkmayın'' dedi. 
     Yapılan eylemleri saygıyla karşıladığını belirten Tekin, ''Sendika kültürünü boğmayın, akıl ve bilimle sendikal hareketinizi sürdürün'' diye konuştu. 
     Tekin, aslında gönüllerinden öğretmenlere toplusözleşmeli sendikal hakkı vermek geçtiğini, ancak anayasal nedenlerle bunun sağlanamadığını kaydetti. 
     ''Bu yıl eğitimde toplam kaliteyi tüm Türkiye'de yakalamak zorundayız'' diye konuşan Tekin, bu konuda gerek öğretmenlere, gerek Milli Eğitim yöneticilerine görev düştüğünü söyledi. 
     Okulun spor ve sosyal tesislerinin açılışını yapan Tekin, bahçeye de bir çam fidanı dikti. 
     
     ''DÜN SÜRÇÜLİSAN OLDU'' 

     Daha sonra basın mensuplarının sorularını yanıtlayan Tekin, dün söylediği sözlerin hatırlatılması üzerine, şunları söyledi 
     ''Devletin imkanları sınırlı. Bütçe imkanları sınırlı. Hükümet sendika hakkı için elinden geleni yaptı. Sendikaların tepkisini de doğal karşılıyorum ama dün sürçülisan oldu, hoş olmadı. Benim için de hoş olmadı. Türkiye bir krizden geçiyor. Onun için bu dönemde daha salim, akıllı hareket etmek gerekiyor. Yoksa dünkü açıklamam hakaret etmek için söylenmemişti. Bordro yakma eylemi yapıldı. Onlar sendikal hakkını kullanıyor. Hareket ne kadar sert olursa olsun, bütçenin dışına çıkmamız mümkün değil. Sözlerim mecazi sözlerdir. Beni tanıyanlar bilir. Böyle bir tavrım olamaz. Ben de uzun zaman sendikal harekette bulundum.'' Tekin bir başka soru üzerine de Türkiye'de öğrenci sayısının çok fazla olduğunu, bu nedenle yaşanan sıkıntıların giderilmesinin zaman aldığını belirterek, ''Bu ülkenin bir lirası, Milli Eğitim'de haksız kullanılmıyor. Ama yetişemiyoruz. Herkesin bir tarafından tutması gerekiyor'' diye konuştu. 
     
     DÜNKÜ SÖZLER 

     Milli Eğitim Bakanı Necdet Tekin, 2002-2003 eğitim ve öğretim yılı açılışı dolayısıyla Beşiktaş Lütfi Banat İlköğretim Okulu'nda düzenlenen törende, basın mensuplarının, ''öğretmenlerin bordro yakma eylemiyle'' ilgili soruları üzerine, şunları söylemişti 
     ''Eski bir plan bütçe üyesi olarak, arkadaşlarımızın aldığı ücretin yeterli olmadığını ben de biliyorum. Türkiye'de bütçe nasıl hazırlanıyor, halk da biliyor. 2003 bütçesi, Kasım, Aralık ayında başlanacak, fazlalarla bittikten sonra siz istediğiniz kadar yürüyün, isterseniz bordro yakın, isterseniz kendinizi yakın. Devletin kuralları şu anda acele maaş artırmaya bütçesel olarak mümkün değil.'' Bakan Tekin, konuşmasının ardından çevresindekilerin kendisini uyarmasıyla, ''isterseniz kendinizi yakın'' sözlerinin yanlış anlaşılmasını istemediğini ifade ederek, ''Bordroları yakabilirler. Bu bir demokratik hak. Bunu mecazi anlamda söyledim. Bunu bordronuzu yakın anlamında söyledim'' demişti. 
     
</TEXT>
</DOC>
