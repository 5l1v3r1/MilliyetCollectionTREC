<DOC>
<DOCNO> 106568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/09/son/soneko24.html </URL>
<DATE> 2002/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Yaklaşımı kapsamındaki 128 şirketten 21'i ile anlaşıldı 
</HEADLINE>
<TEXT>

     Zor durumdaki şirketlerin kurtarılmasına yönelik Finansal Yeniden Yapılandırma Programı İstanbul Yaklaşımı kapsamında, Ağustos ayı sonu itibariyle 99'u büyük ölçekli 128 firma alındı. 
     21 firma ile anlaşma yapılırken, yapılandırılan borç tutarı 268.3 milyon dolar oldu. 
     Türkiye Bankalar Birliği'nin sitesinde yayımlanan Temmuz ve Ağustos aylarının toplam verilerine göre, Finansal Yeniden Yapılandırma Programı kapsamına alınan firmaların 99'u büyük 13 grup , 29'u küçük ölçeklilerden oluşuyor. Temmuz ayı sonunda 80 firma kapsamda bulunurken, Ağustos'ta 48 firma kapsama alındı. 
     Coğrafi dağılımda, 71 firma ile Marmara bölgesi ilk sırayı aldı. Firmaların 4'ü Akdeniz, 8'i Doğu Anadolu, 22'si Ege, 6'sı Güneydoğu Anadolu, 11'i İç Anadolu ve 6'sı Karadeniz bölgesinden oluştu. 
     Sektörel açıdan, ambalaj, kağıt ve mukavva ürünlerinden 6, çimento, hazır beton üretiminden 9, diğer imalat ve yöneticilik faaliyetleri 10, dış ticaret sermaye şirketlerinden 6, elektronik ve elektrikli ev aletlerinden 2, finansal kiralamadan 4, gemi ve tekne yapımından 1, gıda ve hayvansal ürünlerden 21, holding şirketlerinin yönetim faaliyetinden 8, inşaattan 7, karayolu yük taşımacılığından 3, metal ürünleri ve işlenmiş metalden 10, motorlu araç parça ve aksamından 3, perakende ticaretten 5, plastik ürünleri üretiminden 4, seramik fayans ve karo üretiminden 1, taşımacılık, depolama ve haberleşmeden 4, tekstil ve tekstil ürünlerinden 11, toptan ticaretten 8 ve turizmden 5 firma, yeniden yapılandırma kapsamına alındı. -YAPILANDIRILAN BORÇ TUTARI 268.3 MİLYON DOLAR- Ağustos ayı içerisinde, Finansal Yeniden Yapılandırma Programı kapsamında hiçbir firma ile anlaşma yapılmadı. 
     Temmuz ve Ağustos aylarının genel sonuçları dikkate alındığında, anlaşma imzalanan 21 firmadan 10'unu 1 grup büyük ölçekli firmalar, 11'ini küçük ölçekli firmalar teşkil etti. 
     Yapılandırılan borç tutarı da 268.3 milyon dolar oldu. Bu tutarın 80.7 milyon doları büyük, 187.6 milyon doları küçük ölçekli firmaların borçlarından oluştu. Hakem Kurulu'na 1 başvuru gerçekleşti. 
     Finansal Yeniden Yapılandırma Programı'na alınan firmaların 31 Aralık 2000 tarihi itibariyle toplam istihdamı 17 bin 494, toplam ihracat hacmi 394 milyon dolar, toplam ciro hacmi 943 trilyon lira, aktif toplamı da 1 katrilyon 966 trilyon lira olarak belirlendi. 
     Söz konusu 128 firma içindeki büyük ölçekli firmaların toplam istihdamı 13 bin 294 kişi, toplam ihracat hacmi 3 milyon dolar, toplam ciro hacmi 791 trilyon lira ve aktif toplamı 1 katrilyon 864 trilyon lira olarak hesaplandı. 
     Küçük ölçekli firmaların toplam istihdamı 4 bin 200, toplam ihracat hacmi 41 milyon dolar, toplam ciro hacmi 152 trilyon lira ve aktif toplamı ise 102 trilyon lira olarak belirlendi. 
     





</TEXT>
</DOC>
