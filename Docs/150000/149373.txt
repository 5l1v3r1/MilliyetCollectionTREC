<DOC>
<DOCNO> 149373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/12/son/sonspo12.html </URL>
<DATE> 2003/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Yimpaş'ta şok istifa... Tütüneker artık yok... 
</HEADLINE>
<TEXT>

     Yimpaş Yozgatspor'da, teknik direktör Uğur Tütüneker, kulüp başkanı Tevfik Çankaya ile yaptığı 3 saat süren toplantı sonrasında istifasını verdi. Tütüneker'in, geleceğe yönelik bir ışık görmediği gerekçesiyle istifa ettiği öğrenildi. 
     Daha öncede istifadan vazgeçirilen Tütüneker, geçen hafta yapılan ve 2-0 yenilgi ile sona eren Konyaspor maçı sonrasında da istifa sinyalleri vermişti. Bir grup taraftarın maç sonrasında kendisine ve bazı futbolculara tepki gösterilmesi üzerine Tütüneker, ''Küme düşer denilen bir takımla bu noktaya geldik. Kimsenin küfür etmeye hakkı yok'' diye tepkisini dile getirmişti. 
     Salı günü Yozgat'a dönen Tütüneker, takımını Pazar günü oynanacak Antalyaspor maçına hazırladı. Bugün sabah ise kulüp Başkanı Tevfik Çankaya ile görüşme talebinde bulunan Tütüneker, istifa ettiğini açıkladı. Kulüp binasında başkan Tevfik Çankaya ile yaklaşık 3 saat süren bir görüşme yapan Tütüneker, ''Burada bir şeyler yaptık. Geleceğe yönelik bir ışık göremedim. Yozgat'ı ve kulübümü seviyorum. Ancak, gelecek konusunda herhangi bir adımın atılmaması sonucunda burada kalmamın bir anlamı kalmadığını düşünüyorum. Başkanımızla görüştük ve dostça ayrıldık'' diye konuştu. 
     Tütüneker, bugün yapacağı veda ziyaretleri sonrasında Yozgat'tan ayrılacak. Takımın pazar günü oynanacak olan Antalyaspor maçına ise antrenör Hakkı Ekici tarafından çıkartılacağı öğrenildi. 
     





</TEXT>
</DOC>
