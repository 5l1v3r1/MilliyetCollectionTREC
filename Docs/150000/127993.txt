<DOC>
<DOCNO> 127993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/31/ekonomi/eko13.html </URL>
<DATE> 2003/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
'Alacak takibi hükümleri geçmişe de uygulanabilir' 
</HEADLINE>
<TEXT>

   GÖKÇER TAHİNCİOĞLU Ankara 
   
   Ceza hukukçusu Ord. Prof. Dr. Sulhi Dönmezer, batık bankalardan kaynaklanan alacakların tahsili amacıyla çıkartılan ve kamuoyunda "hortum yasası" olarak bilinen Bankalar Kanunu ile Bazı Kanunlarda Değişiklik Yapılmasına İlişkin Kanun'un, alacaklara yönelik hükümlerinin geçmişe de uygulanabileceğini söyledi. 
   
   Gözler savcılarda 
   Yasanın yürürlüğe girmesinin ardından gözler, geniş yetkilerle donatılan savcı ve bürokratların batık 22 bankadan kaynaklanan yaklaşık 50 milyar dolarlık zararın karşılanması için neler yapacaklarına çevrildi. Yasayla batık bankalardan kazanılan para "kara para", zararlar da "Hazine alacağı" sayıldı. Dönmezer, yasaya ilişkin şunları söyledi 
   "Mali teşkilat ve yargı, önce zimmete geçirilen paranın banka kaynaklarından edinilip, edinilmediğine bakacak. Eğer paranın banka kaynaklarından olduğu anlaşılırsa, kaçırmasın diye sert tedbirler uygulayabilecek. Ceza yasaları geçmiş davalara uygulanamaz. Ancak yasadaki alacaklara ilişkin hükümler için böyle bir engel yok. Öncelikle hileli devirlere, paraların nasıl edinildiğine ilişkin tespitler önemli. Sonra eylem safhasına geçilir." 
   
   
</TEXT>
</DOC>
