<DOC>
<DOCNO> 124632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/14/son/soneko08.html </URL>
<DATE> 2002/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
MÜSİAD AB Türkiye'yi oyalamaya devam ediyor 
</HEADLINE>
<TEXT>

     Müstakil Sanayici ve İşadamları Derneği MÜSİAD Genel Başkanı Ali Bayramoğlu, Kopenhag Zirvesi'nde verilen kararla Avrupa Birliği'nin AB Türkiye'yi yine oyalamaya devam ettiğini söyledi. 
     Bayramoğlu, yaptığı yazılı açıklamada, Kopenhag Zirvesi'nden çıkan sonucun beklenmeyen bir karar olmaması nedeniyle hayal kırıklığı olarak değerlendirilmesini doğru bulmadığını belirterek, AB'nin geçmişte de Türkiye'nin üyeliğiyle ilgili olarak haksız ve oyalamaya dönük karar verdiğini hatırlattı. 
     Dış politikada Cumhuriyet tarihinde görülmediği kadar aktif bir yaklaşım izleyen yeni hükümetin ve AK Parti Lideri Recep Tayyip Erdoğan'ın olağanüstü performansıyla Avrupa'yı şaşırttığını öne üren Bayramoğlu, AB yolunda hükümetin, sivil toplum kuruluşlarının ve Cumhurbaşkanı Ahmet Necdet Sezer'in tutum ve tavırlarının toplum ve iş dünyası nezdinde takdir gördüğünü dile getirdi. 
     Bayramoğlu, 2004 yılında AB'ye dahil olacak 10 yeni üye ülkenin Türkiye ile tam üyelik müzakerelerine başlanması kararını engelleyemeyecek olmalarının Türkiye lehine bir durum olarak gözükmekle beraber, ancak bunun işleyebileceğinin şüpheli olduğunu iddia etti. 
     Ali Bayramoğlu, ''Nitekim 1979 yılında Yunanistan'ın AB'ye tam üye olmadan önce verdiği ve Türkiye'nin muhtemel üyeliğinin engellemeyeceğine ilişkin yazılı taahhüdüne maalesef uyulmamış ve Yunanistan çoğu kez veto hakkını kullanmıştır'' dedi. 
     AB'nin samimiyet sınavından geçer not alamadığını, ancak burada Türkiye'nin demokrasi yolunda hangi notu alacağının önemli olduğuna dikkat çeken Bayramoğlu, Türkiye'nin yoksulluğu, yolsuzlukları ve yasakları aşmak için girilen bu sınavı boşvermek gibi bir lüksü olmadığını kaydetti. 
     
     DUYGUSAL BOYUTA TAŞINMAMALI 
     Bayramoğlu, ''Bu noktada üzerimize düşen görevi, hemen yarından itibaren hergün 24 saatte 48 saatlik verimliliği nazarı itibara alarak bir çalışma heyecanına girmemizdir. Bu heyecanla bugüne kadar gösterilen performansın daha fazlasını Türkiye'nin ekonomik, hukuki, siyasal ve sosyal alanda, demokratikleşmede göstererek çok ciddi ve atak bir döneme geçilmesi lazımdır'' diye konuştu. 
     Uyum çalışmalarına aynı hız ve kararlılıkla devam edilmesi, hadisenin duygusal boyuta taşınmaması ve onur meselesi yapılmaması gerektiğini belirten Bayramoğlu, öfkelenmeyi ve ekonomik ambargo söylemlerini de popülist bir yaklaşım olarak gördüğünü söyledi. 
     Toplumun özlenen yaşam standartlarına kavuşması için çalışılması gerektiğini belirten Bayramoğlu, şunları kaydetti 
     ''Önümüzdeki 6 ayda Türkiye'nin göstereceği performans, Selanik zirvesi'nden önce çok ciddi ilgi görecektir. Roma Zirvesi'nde birçok şeyin yeniden ele alınmasına neden olacaktır. Hükümet AB'ye üye bir ülke gibi AB'ye ilişkin gelişme ve kararları takip etmelidir. Türkiye AB üyeliği için üzerine düşen görevleri gerçekten sonuna kadar yapıp yapmadığını, Avrupa'nın da Türkiye bütün problemleri tamamlamış olsa üyelik vereceği konusunda samimi olup olmadığını sorularını cevaplamalıdır.'' 
     
     PİYASALAR OLUMSUZ ETKİLENMEZ 
     Ekonominin ve piyasaların karardan olumsuz etkilenmesini beklemediklerini, karara rağmen reform sürecinin devam edeceğini vurgulayan Bayramoğlu, bu kararla AB'nin tarihi bir fırsatı teptiğini, Türkiye üzerinden sağlayacağı imkanları, ulaşacağı dinamikleri elinin tersiyle itmeyi göze aldığını kaydetti. 
     Bayramoğlu, Türkiye'nin bundan sonraki dönemde ekonomik ilişkilerini hızla geliştirmesi gerektiğini ve AB ile ilgili olan Gümrük Birliği anlaşmasıyla kaybettiği bazı avantajlı gümrük tarifeleri konusunu yeniden ele alması gerektiğini bildirdi. 
     
     KIBRIS İÇİN MÜZAKERELER SÜRMELİ 
     Kıbrıs sorununa da değinen Bayramoğlu, hedefin Kıbrıs'ta kalıcı bir çözüme ulaşmak olduğunu ve AB'nin Kıbrıs'ı, Kıbrıs olarak değil, Güney Kıbrıs olarak birliğe dahil etmesinin yanlış olacağını savundu. 
     Bayramoğlu, şöyle devam etti 
     ''Kıbrıs konusunda Türk tarafının görüşlerini değil de Yunan tarafının görüşlerinin esas alınacağı ortaya çıkmaktadır. Bu kararla Kıbrı konusundaki muhatabımız Yunanistan değil, AB olacaktır. Yunanistan ile Güney Kıbrıs tarafı Türkiye ili masaya oturmak ihtiyacı duymayacaktır. Ancak Kıbrıs konusunda taviz vermeyiz demek Avrupa'ya girmeyiz demektir. Her iki tarafın uzlaşmacı tutumuyla görüşmelerin sürdürülmesi, kazanılmış hakların kaybettirilmemesi ve adada geriye dönük yeni sıkıntılar doğurmayacak ve toplumun rızasını alabileceğimiz bir yapıya gidilmesi gerekmektedir.'' 
     





</TEXT>
</DOC>
