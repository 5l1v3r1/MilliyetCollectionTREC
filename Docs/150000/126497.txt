<DOC>
<DOCNO> 126497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/24/siyaset/siy08.html </URL>
<DATE> 2002/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş Ayaktayım 
</HEADLINE>
<TEXT>

Denktaş, Rum Başsavcı Alekos Markides’in, "Rauf Denktaş’la bu iş yürümez" sözlerine, "Denktaş ayaktadır, bu iş Denktaş ile yürüyecektir" karşılığını verdi 
     ANKARA Milliyet 

     KKTC Cumhurbaşkanı Rauf Denktaş, BM Genel Sekreteri Kofi Annan’ın sunduğu Kıbrıs Planı’nı görüşme yoluyla belli bir noktaya getirmeye çalışacaklarını belirterek, "Bu planı kabul etmek demek, Kıbrıs Türklerinin 5 - 10 yılda sonunu getirmek demektir" dedi. Denktaş, aylarca birlikte çalıştıkları Rum Başsavcı Alekos Markides’in, "Denktaş’la bu iş yürümez" sözlerine de "Denktaş ayaktadır, bu iş Denktaş ile yürüyecektir" karşılığını verdi. 
     
     Ada’ya döneceğim 
     İbni Sina Hastanesi’nde beş saat süren sağlık kontrolünden sonra soruları yanıtlayan Denktaş, sağlığı açısından hiçbir zorluğu olmadığını ve göğüs bölümünde biriken suyun tamamen boşaltılmasına çalışıldığını ifade ederek, "Bu hafta adaya döneceğim" diye konuştu. 
     Annan planının ekonomik ve siyasi neticelerinin Kıbrıs Türkleri için ne olduğunu teferruatlı bir biçimde yazdığını ifade eden Denktaş, şöyle konuştu 
     "Bunu birkaç güne kadar bitiririm herhalde. Çünkü Genel Sekreter’in de bunun farkında olduğunu zannetmiyorum. Toprak konusunda yapılanlar ve bizden istenenler, Kıbrıs Türklerini sefalete sürükleyecek, bir zaman içinde adadan boşalmalarını temin edecek durumdadır." 
     
     Rumlar kadar eşit 
     Annan’ın Kıbrıs Özel Temsilcisi De Sato’nun 7 Ocak’ta adaya geleceğini ve birlikte plan üzerinde çalışacaklarını kaydeden Rauf Denktaş, "Sonuçta Kıbrıs Türklerini silip süpüren bir anlaşma olmamalıdır. Neticede, Kıbrıs Türklerini, Rumlar kadar ayakta tutan, onlar kadar eşit, onlar kadar egemen ve onlara ortak, yeni bir ortaklıkta ortak bir statüye getiren bir anlaşma olması lazım" dedi. 
     



 SİYASET 














</TEXT>
</DOC>
