<DOC>
<DOCNO> 143681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/19/son/sonspo06.html </URL>
<DATE> 2003/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş, Lazio maçıyla tarihi sınavlarından birine çıkacak... 
</HEADLINE>
<TEXT>

     Beşiktaş, UEFA Kupası çeyrek finalinde yarın yapacağı SS Lazio maçıyla, tarihi sınavlarından birine çıkacak. 
     100. kuruluş yıldönümlerini kutlayan siyah-beyazlılar, yarın SS Lazio'yu elemeleri durumunda tarihlerinde ilk kez Avrupa kupalarında yarı finale çıkmış olacak. 
     ''Kara Kartallar'' ayrıca yarın turu geçmeleri durumunda tarihinde ilk kez bir İtalyan takımını Avrupa kupalarında saf dışı bırakacak. 
     
     BU SEZON HEP TARİH YAZDI 

     Beşiktaş, bu sezon Avrupa kupalarında hep tarihindeki ilklere imza attı. 
     Siyah-beyazlılar, bu sezon Avrupa kupalarında tarihinde ilk kez bir İspanyol ve Ukrayna takımını eleme başarısı gösterdi. 
     2. turda İspanya'nın CD Alaves takımıyla deplasmanda 1-1 berabere kalan siyah-beyazlılar, İstanbul'daki rövanşta rakibini 1-0 yenerek tarihinde ilk kez bir İspanyol takımını eledi. 
     ''Kara Kartallar'', 3. turda da Ukrayna'nın Dinamo Kiev takımını ilk maçta 3-1 yendikten sonra, rövanşı da 0-0 berabere tamamlayarak bir ilke daha imza attı. 
     Beşiktaş, daha önce Avrupa Şampiyon Kulüpler Kupası'nda karşılaştığı, 5-0 ve 2-0'lık yenilgiler aldığı Dinamo Kiev'i 15 yıl sonraki rövanşta UEFA Kupası'nda eleyerek bir ilki daha gerçekleştirdi. 
     ''Kara kartallar'' ayrıca UEFA Kupası'nda bu sezon ilk kez 4. tur ve çeyrek finale çıkma başarısını da gösterdi. 

     
</TEXT>
</DOC>
