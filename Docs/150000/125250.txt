<DOC>
<DOCNO> 125250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/17/son/sontur02.html </URL>
<DATE> 2002/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Yolcu otobüsü, şehir içinde direğe çarptı 1 ölü, 32 yaralı... 
</HEADLINE>
<TEXT>

     Samsun yolu İskitler Kavşağı'nda meydana gelen trafik kazasında ilk belirlemelere göre 1 kişi öldü, 32 kişi de yaralandı. 
     A.A muhabirinin aldığı bilgiye göre, Rize-Trabzon'dan Ankara'ya gelen Ulusoy firmasına ait 61 EU 403 plakalı şehirlerarası yolcu otobüsü, Büyük Sanayi önü İskitler Kavşağı'nda orta refüjdeki yön levhası direğine çarptı. 
     Kazada, kimliği henüz belirlenemeyen otobüs sürücüsü ile yardımcısı Osman Arı araç içinde sıkıştı. İtfaiye ve sağlık ekiplerinin çalışmaları sonucunda sıkıştığı yerden çıkarılan sürücü, olay yerinde öldü. Yardımcısı Arı ise Numune Hastanesi'ne kaldırılarak ameliyata alındı. Kazada, ilk belirlemelere göre 31 yolcu da yaralandı. Yaralıların sağlık durumlarının iyi olduğu öğrenildi. 
     Otobüs yolcularından bazıları, Ankara'ya girdiklerinde yoğun sisle karşılaştıklarını, sürücünün sis nedeniyle işaret levhası direğini görememiş olabileceğini belirtirlerken, bazı yolcular da sürücünün uyuduğunu iddia ettiler. 
     Kazayla ilgili soruşturma devam ediyor. 
     





</TEXT>
</DOC>
