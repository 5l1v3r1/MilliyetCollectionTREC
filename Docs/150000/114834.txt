<DOC>
<DOCNO> 114834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/24/son/sondun07.html </URL>
<DATE> 2002/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Makam otomobili yasağı başladı 
</HEADLINE>
<TEXT>

     3 Kasım seçimine ilişkin propaganda dönemi ile bu dönemde geçerli olacak yasaklar başladı. 
     Yüksek Seçim Kurulu'nun belirlediği esaslara göre, bu sabahtan oy verme gününden önceki gün saat 18.00'e kadar olan süre içerisinde yapılacak seçim propagandası dönemi içinde bazı yasaklara da uyulması gerekiyor. 
     Bu dönemde, propaganda için kullanılan el ilanları ve her türlü kağıtlar üzerinde Türk bayrağı ve dini ibareler bulundurulması yasaklandı. 
     Radyo ve televizyonda yapılacak yayınlar ile diğer seçim propagandalarında Türkçe'den başka dil ve yazı kullanılamayacak. 
     Başbakan ve bakanlarla milletvekilleri yurtiçindeki yapacakları seçim propagandası ile ilgili gezileri makam otomobilleri ve resmi hizmete tahsis edilen vasıtalarla yapamayacaklar. 
     Gezilerde, protokol gereği olan karşılama ve uğurlamalarla törenler yapılamayacak ve resmi ziyafet verilemeyecek. 
     Başbakan ve bakanlar seçimle ilgili faaliyetlerinde ve konuşmalarında ilgili kanun hükümlerine bağlı olacaklar. 
     Başbakan, bakanlar, milletvekilleri ve adayların seçim propagandası ile ilgili olarak yapacakları gezilerine hiçbir memur katılamayacak. 
     
     TEMEL ATAMAYACAKLAR 
     Bütün kamu kuruluşları, teşekkül ve müesseseler ile Bankalar Kanunu'na tabii teşekküllere ait kaynaklardan yapılan iş ve hizmetler dolayısıyla açılış ve temel atmalar dahil tören düzenlenemeyecek, demeçler verilmeyecek. Bunlar hakkında her türlü vasıtayla yayınlarda bulunulamayacak. 
     





</TEXT>
</DOC>
