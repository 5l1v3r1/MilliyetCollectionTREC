<DOC>
<DOCNO> 125850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/20/son/soneko07.html </URL>
<DATE> 2002/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomobil fiyatına müzik ve eğlence sistemi... 
</HEADLINE>
<TEXT>

     Otomobilinizde ses kalitesi yüksek müzik dinlemek, VCD, DVD ve TV seyretmek istiyorsanız en az 4 bin doları gözden çıkarmanız gerekiyor. 
     Konya'da kurulu Power Müzik Hastanesi'nin sahibi Mustafa Yıldırım yaptığı açıklamada, otomobillerinde kaliteli müzik dinlemek, DVD, VCD ve televizyon izlemek isteyen çok sayıda kişinin kendilerine başvurduğunu söyledi. 
     Müzik dinlemekle yetinmeyen aracında VCD, DVD ve Televizyon izlemek isteyen kişilerin isteklerini karşıladıklarını söyleyen Yıldırım, ''Araçlarda orjinal kaliteli teyp ve CD çaları varsa bunlara VCD veya DVD kartı ve TV kartı ilave ediliyor. Aracın kendi hoparlörleri değiştirilmeden MİT takılarak ses netleştiriliyor. Bunlara ek olarak hacmi 20 ila 70 litre arasında değişen bas, 2 veya 4 tane de hoparlör takılıyor. Bu sayede 120 desibel ses elde edilebiliyor ki bu ses insan kulağının dayanabileceği sınırdır'' dedi. 
     Yıldırım, bu sistemlerin fiyatının 4 bin dolardan başladığını, gelen talepten memnun olduklarını belirterek, televizyon, VCD, DVD olmaksızın hazırlanan müzik sistemlerinin ise 600 dolardan başladığını bildirdi. 
     Bazı müşterilerinin müzik sistemi için araçlarının değerinden çok miktarda para harcadıklarını vurgulayan Yıldırım, şunları söyledi 
     ''Fiyatı 7 bin 500 dolar olan Opel Calibra marka otomobile 8 bin 700 dolarlık müzik sistemi kuran müşterilimiz olduğu gibi, minibüs sahipleri arasında bile bize gelenler oluyor. Murat 124 gibi ucuz araçlara kurduğumuz 600 dolarlık en ucuz sistem bile bu araçların fiyatını neredeyse aşıyor.'' Konya dışındaki illerden de talep aldıklarını söyleyen Yıldırım, otomobillerine bu sistemleri taktıran vatandaşların hırsızların gözdesi haline geldiğini, bu değerli sistemi alarmla korumak isteyenlere ise 300 dolar maliyetli alarm cihazı taktıklarını ifade etti. Yıldırım, ancak, müşterilerine hırsızlara karşı mutlaka araçlarına kasko yaptırmalarını önerdiklerini sözlerine ekledi. 
     





</TEXT>
</DOC>
