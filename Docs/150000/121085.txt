<DOC>
<DOCNO> 121085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/26/son/sondun03.html </URL>
<DATE> 2002/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de büyük dolandırıcılık... Banka hesapları boşaltılmış... 
</HEADLINE>
<TEXT>

     ABD'de 3 yılda, 30 binden fazla kişiyi milyonlarca dolar dolandıran bir şebeke ortaya çıkarıldı. 
     ABD adli makamları, Amerikan tarihinin en büyük dolandırıcılık vakalarından biriyle karşı karşıya bulunduklarını belirterek, şimdiye kadar 30 binden fazla dolandırılan mudi belirlediklerini, ancak her geçen gün bunlara yenilerinin eklendiğini kaydetti. 
     Savcı James Comey, kurbanların kimlik bilgilerini elde eden dolandırıcıların, bilgisayarda birkaç tuşa basarak onbinlerce Amerikalı'nın banka ve kredi kartı hesaplarına ulaştıklarını, böylece paraları kendi hesaplarına aktardıklarını belirtti. 
     ABD'deki bankaların mudilerinin kredi özgeçmişlerini sakladıkları bilgisayar programlarını hazırlayan bir şirketin elemanı olan Philip Cummings adlı zanlının yakalandığını ve bu kişinin, şebekenin başında bulunduğunu bildiren yetkililer, bilgisayarcının, müşterilerin kredi durumlarıyla ilgili gizli bilgileri, kişi başına 60 dolara şebekenin diğer üyelerine sattığını ifade etti. 
     Amerikan tarihinin en geniş kapsamlı dolandırıcılık vakalarından birisi olduğu ifade edilen olaya karışan diğer kişilerin de yakalanmasına çalışıldığı belirtildi. 
     





</TEXT>
</DOC>
