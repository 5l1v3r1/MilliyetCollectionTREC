<DOC>
<DOCNO> 111797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/08/son/sondun18.html </URL>
<DATE> 2002/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Nobel Fizik Ödülü'nü bir Japon ve iki Amerikalı paylaştı 
</HEADLINE>
<TEXT>

     2002 Nobel fizik ödülünü, Amerikalı Raymond Davis Jr ile Riccardo Giacconi ve Japon Masatoşi Koşiba, ''evren anlayışımızı değiştiren'' astrofizik çalışmalarıyla kazandılar. 
     Ödülü veren İsveç Kraliyet Bilimler Akademisi, Davis ve Koşiba'nın ''başta kozmik nötrinoların saptanması olmak üzere astrofizik alanındaki çalışmaları dolayısıyla'' ödüllendirildiğini açıkladı. 
     Akademi, Giacconi'nin de yine ''astrofizik alanında x ışınlarının kozmik kaynaklarının keşfini sağlayan öncü çalışmaları'' için ödüle layık bulunduğunu belirtti. 
     Akademi açıklamasında, ''ödül kazanan araştırmacıların Güneş, yıldızlar, galaksiler ve süpernovalar gibi büyük cisimlere ilişkin bilgileri, en küçük parçalardan yararlanarak geliştirdikleri ve bu sayede elde edilen bilgilerin, insanoğlunun evren anlayışını değiştirdiği'' vurgulandı. 
     Raymond Davis'in, güneş ve diğer yıldızlarda nükleer füzyon soncu ortaya çıkıp evrene dağılan parçacıkları nötrino saptamak için yepyeni bir aygıt geliştirdiği ve 30 yıl boyunca 2 bin güneş nötrinosu tespit ederek güneş enerjisinin füzyondan kaynaklandığını göstermeyi başardığı belirtilen açıklamada, Koşiba'nın da Davis'in bulgularını doğrulayan çalışmalar yaptığı, bütün bunların nötrino astronomisi adı verilen yeni bir araştırma alanı yarattığı vurgulandı. 
     Açıklamaya göre, Giacconi de, Güneş sistemi dışındaki ilk x kaynağının saptanmasına olanak veren bir aygıt geliştirdi, ayrıca evrenin x ışınımıyla dolu olduğunu gözlemleyen ilk araştırmacı oldu. 
     87 yaşındaki Davis, Pennsylvania Üniversitesi'nde, 76 yaşındaki Masatoşi Koşiba Tokyo Üniversitesi'nde çalışıyor. 
     71 yaşındaki Giacconi ise Washington'daki Associated Universities Inc.'de görev yapıyor. 
     





</TEXT>
</DOC>
