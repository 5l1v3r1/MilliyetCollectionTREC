<DOC>
<DOCNO> 103170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/21/son/soneko33.html </URL>
<DATE> 2002/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarım Bakanı "Her yıl buğday manipülasyonu yapılır, bu kuraldır" 
</HEADLINE>
<TEXT>

     Tarım ve Köyişleri Bakanı Hüsnü Yusuf Gökalp, Türkiye'de buğday üretiminin yeterli olduğunu belirterek, ''Buğday üzerinde her yıl hasat döneminde bazı manipülasyonlar yapılır, bu değişmez bir kuraldır'' dedi. 
     Son dönemde ekmeklik buğday fiyatlarındaki artış üzerine, Bakan Gökalp başkanlığında, Un, Yem, Makarna sanayicileri dernekleri, Türkiye Fırıncılar Federasyonu, Ekmek İşverenleri Sendikası, bazı illerin fırıncılar odaları, Orta Anadolu İhracatçı Birlikleri, Konya, Polatlı, Adana, Edirne gibi önemli miktarda hububatın işlem gördüğü ticaret borsalarının temsilcilerinin katılımı ile Toprak Mahsulleri Ofisi'nde TMO , bir toplantı yapıldı. 
     Yaklaşık 2 saat süren toplantının ardından basına açıklamada bulunan Bakan Gökalp, bazı kesimlerin, her yıl hasat döneminden önce, ''rekolte yüksek, TMO alım yapamayacak, parası yok'' diye, hasattan sonra da ''buğdayın kalitesi çok düşük, yeterli buğday yok'' yok diye manipülasyonlar yaptığını belirterek, ''Bu değişmez bir kuraldır'' dedi. 
     Türkiye'de her yıl 21 milyon tonu buğday olmak üzere 30 milyon ton hububat üretildiğini, Haziran ayında başlayan hasatın Ağustos sonunda bittiğini ve 16-18 milyon ton ürünün bu dönemde pazarlandığını hatırlatan Bakan Gökalp, şöyle devam etti. 
     ''TMO'nun 2.5-3 milyon ton alım kapasitesi var. Bunun üzerinde alım, uzun kuyruklara ve ürün bedellerinin gecikmesine neden olur. TMO'nun, son üç yıldır uyguladığı politika sayesinde, özel sektör doğrudan üreticiden ürün almaya yöneldi. Böylece üretici, TMO'nun açıkladığı fiyatların üzerinde ürün satma imkanına kavuştu. TMO'da uzun kuyruklar oluşmadı. Bu yıl da özel sektör TMO'dan daha yüksek fiyatlarla alıma yöneldi. Temmuz-Ağustos'da bol miktarda ürün bulamayan sanayici telaşa kapıldı.'' Bazı borsalarda çok yüksek kaliteli, fakat az miktarda buğdayın 400 bin liraya satıldığına işaret eden Bakan Gökalp, bu fiyatın genele teşmil edilmesinin doğru olmadığını vurgulayarak, ekmeklik buğdayda ortalama fiyatın 268 bin-290 bin lira olduğunu söyledi. Gökalp, basında, yüksek kalitede buğdaya verilen fiyatların ön plana çıkarılmasını da eleştirirken, spekülasyonlara meydan vermemek amacıyla, bu sektör toplantını gerçekleştirdiklerini kaydetti. 
     
     TMO'NUN STOKLARINDAN SATIŞ EYLÜL'DE... 
     Türkiye'nin buğday üretiminin yeterli olduğunu ve her yıl kalitede bir iyileşme kaydedildiğini vurgulayan Bakan Gökalp, fiyat spekülasyonlarını önlenmesi için, TMO'nun Eylül ayından itibaren stoklarından satışa başlayacağını, gerekirse vadeli satış yapılacağını açıkladı. 
     AB, Romanya ve Bulgaristan ile yapılan anlaşmalar çerçevesinde TMO'nun AB'den 350 bin ton buğday ithal ederek bunu un sanayicisine satacağını belirten Bakan Gökalp, ekmeklik un ithalatı için gümrük vergileri konusun da TMO tarafından günlük olarak değerlendirileceğini bildirdi. 
     Gökalp, ''Üretici için, elinde buğday tutan tüccar için elindekini satmanın tam zamanı'' diye konuştu. 
     Ekmeğin maliyetinin içinde unun fiyatının yüzde 30-35 olduğuna işaret eden Gökalp, diğer girdilerdeki artışa rağmen enflasyona son bir yıldır zam yapmayan fırıncılara ve un sanayicilerine de teşekkür etti. 
     
     3 KASIM HESABI... 
     Kimseyi mağdur etmeden tüketiciye en kaliteli ekmeği sunmaya yönelik çalışmaların devam edeceğini vurgulayan Gökalp, şöyle devam etti 
     ''Hasat sırasında, köylünün emeği verilmiyor, ürünü elinden bedavaya çıkıyor, diye konuşanlar, şimdi buğday pahalı, ekmeğe zam geliyor, diye konuşuyor. Biz sektörle birlikte hareket ederek, regülasyonu yapmaya çalışıyoruz. TMO iki yıl önce kapatılsaydı, o zaman buğday üreticinin elinde kalacak veya yok pahasına elinden çıkacak, 220 gram ekmek 200 bin lira olacaktı. Türkiye'de tarım ürünleri pazarlama ve regülasyon kurumu kurmamız lazım. 3 Kasım için kimse milletin ekmeği ile oynamasın. Sanayiciyi unsuz, tüketiciyi ekmeksiz bırakmayız. Çözüm yeri burasıdır, TMO'dur. '' Bir soru üzerine, TMO'nun boş kalan silolarını tüccarın hizmetine verdiğini, kiraladığını belirten Bakan Gökalp, basın mensuplarının siyasi konulardaki sorularını ise ''Siyasi sorular yerine, buğdayı sorun, unu sorun. Biz halkın ekmeği ile meşgulüz, siz neyle meşgulsünüz Buğday üzerine her yıl oynanan oyunları, buradaki üreticiden, sanayiciden değil de bunları yazanlardan sormak lazım'' diyerek, yanıtlamadı. 
     Toplantıya katılan Türkiye Fırıncılar Federasyonu Halil İbrahim Balcı, un fiyatlarındaki artışın önlenmesi halinde ekmekte fiyat artışı olmayacağını söyledi. 
     Un Sanayicileri Derneği temsilcisi de un fiyatlarındaki artışın buğday fiyatları ile bağlantılı olduğunu belirtirken, buğday desteğinin sağlanması halinde, un fiyatlarında değişiklik yapılmayacağını kaydetti. 
     Toplantıya Türkiye Ziraat Odaları Birliği'nden bir katılımın olmadığı belirtiliyor. 
     Bakanın açıklamasından sonra, toplantı yaklaşık bir saat daha basına kapalı olarak devam etti. 
     





</TEXT>
</DOC>
