<DOC>
<DOCNO> 106078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/06/son/sondun36.html </URL>
<DATE> 2002/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Berlin Heiligensee Açık Cezaevi'nde "Açık Kapı Günü" 
</HEADLINE>
<TEXT>

     Almanya'nın başkenti Berlin yakınlarındaki Heiligensee Açık Cezaevi'nde bugün düzenlenen ''Açık Kapı Günü'' çerçevesinde cezaevinin kapıları halka açıldı. 
     Karşılıklı kabul, anlayış ve yardımlaşmanın geliştirilmesi amacıyla düzenlenen etkinliğe Türk mahkumlar da katıldı. 
     İsimlerinin açıklanmasını istemeyen Türk mahkumlar, genel olarak cezaevindeki yaşantılarından memnun olduklarını, dışarı çıkıp çalışarak para da kazanabildiklerini söylediler. 
     Bazı Türk mahkumlar, yabancı düşmanı mahkumların bulunmasından ve dışarıya çıkmaları için verilen izinler konusunda geç karar alınmasından şikayetçi oldu. 
     Cezaevinin Güvenlik ve Halkla İlişkiler Danışmanı Thomas Schlichting, 240 kişilik cezaevinde 237 mahkum bulunduğunu ve bunların yüzde 21'inin yabancı olduğunu belirtti. 
     Yabancı mahkumlar arasında en büyük grubu Türklerin oluşturduğunu kaydeden Schlichting, mahkumların 26'sının Türk olduğunu ve cezaevinde, çoğunlukla uyuşturucu satışından ya da trafik suçlarından dolayı 2 yılın altında hapis cezası alan mahkumların bulunduğunu söyledi. 
     Türk mahkumlarla sorunları olmadığını da vurgulayan Schlichting, ''Buraya getirilen mahkumlar hakkında 2 hafta içinde dışarıda çalışıp çalışamayacağı konusunda karar veriyoruz. İzin verdiğimiz mahkumlar dışarda çalışıp para kazanabiliyorlar. Şu anda da mahkumların yüzde 71'i dışarda'' diye konuştu. 
     





</TEXT>
</DOC>
