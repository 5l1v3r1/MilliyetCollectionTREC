<DOC>
<DOCNO> 108844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/21/son/sondun07.html </URL>
<DATE> 2002/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan kararı İngiliz basınında 
</HEADLINE>
<TEXT>

     İngiliz basını, Yüksek Seçim Kurulu'nun YSK AK Parti Genel Başkanı Recep Tayyip Erdoğan'ın milletvekilliği adaylığını reddetme kararına geniş yer verdi. 
     Financial Times gazetesi, Erdoğan'ın adaylığının reddedilmesinin daha önceki bir mahkumiyetiyle ilgili ortaya çıktığını, söz konusu suçun içeriğinin de, toplumun değişik kesimleri arasında din temeline dayalı nefret duyguları uyandırmak olduğunu yazdı. 
     Gazete, ''48 yaşındaki politikacı, Türk devlet yapısının en önemli yapı taşları tarafından Türkiye'nin laik düzeni için ciddi tehlike olarak görülüyordu'' yorumunu yaptı. 
     YSK'nın kararının, Aralık'ta Kopenhag'da üyelik görüşmeleri için takvim almaya çalışan Ankara'nın bu çabalarına zarar vereceğini öne süren Financial Times gazetesi, kararın, Türkiye'nin müttefiki ABD'de hayal kırıklığı yaratacağını savundu. 
     ''YSK kararının, seçimlerde oyların yaklaşık yüzde 25'ini alması beklenen AK Parti'nin durumunu etkilemeyeceğini'' iddia eden gazete, ''Erdoğan'ın yerine Başbakanlık koltuğunu Abdullah Gül'ün doldurması ihtimalinin güçlü olduğu'' görüşünü savundu. 
     The Daily Telegraph gazetesi de, ''Türkiye'nin son dönemdeki en popüler politikacılarından biri'' olarak tanımladığı Tayyip Erdoğan ile ilgili kararın, Türkiye'nin AB'ye girme umutlarına darbe vurduğunu öne sürdü. 
     Gazete, ''Erdoğan'ın mahkumiyetine yol açan ve milletvekilliği adaylığının önünü tıkayan şiirin aslında devlet okullarında okutulan kitaplarda da yer alan milliyetçi motifler taşıyan bir şiir olduğunu'' iddia etti. 
     





</TEXT>
</DOC>
