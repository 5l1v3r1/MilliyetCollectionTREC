<DOC>
<DOCNO> 143148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/17/son/sondun10.html </URL>
<DATE> 2003/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikan Blu-118 bombası, oksijeni yok edip canlıları öldürüyor 
</HEADLINE>
<TEXT>

     Irak'ı vurmaya hazırlanan Amerikan ordusunun elinde bulunan BLU-118 adlı bomba, en güçlü ve korkunç silahlardan birini oluşturuyor. Patladığında ateşten bir duvar oluşturan bu ''termobarik'' bomba, kapalı mekanlardaki oksijeni yok ederek, canlıların boğularak ya da şok etkisiyle ölmesine yol açıyor. 
     Amerikalılar bu korkunç bombayı, geçen yıl Afganistan'da mağaralarda Taliban ve El Kaide milislerine karşı kullandılar. 
     İki patlayıcı ve yüksek derecede yanma özelliğine sahip kimyasal bir malzeme içeren bomba, kapalı mekanlara öldürücü bir şok dalgası gönderiyor, mekana değil sadece içerdeki canlılara zarar veriyor. 
     
     MİSKET BOMBALARI 
     Amerikan ordusunun elindeki başka bir korkunç bomba da misket bombası. 
     30 kadar çeşidi bulunan bu bombalar, sivil halka çok fazla zarar verdiği için sivil toplum kuruluşları tarafından şiddetle eleştiriliyor. 
     Salkım bombası olarak da bilinen bomba, yere yakınken havada patlıyor ve çevreye yüzlerce mini bomba saçılıyor, bunlar da geniş bir alanda çarptıkları yerde infilak ediyor. 
     Uzmanlar, bu bombaların 10'da birinin ise hiç patlamadığına ve aylar, hatta yıllar sonra siviller için tehlike oluşturabildiğine dikkat çekiyorlar. 
     İnsan Hakları İzleme Örgütü, bu nedenle Pentagon'dan bu bombaları Irak'ta kullanmamasını özellikle istedi ve Afganistan'da 250 bin kadar mini bombanın patlamadan kaldığına dikkat çekti. 
     





</TEXT>
</DOC>
