<DOC>
<DOCNO> 123179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/07/son/sonspo12.html </URL>
<DATE> 2002/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
12. adamın desteği çok önemli... 
</HEADLINE>
<TEXT>

     Bir spor müsabakasında taraftar desteğine sahip oyuncunun kazanmak için daha motive olduğu bildirildi. 
     Bakırköy Ruh ve Sinir Hastalıkları Hastanesi Başhekimi Doç.Dr.Psikiyatrist Arif Verimli, bir müsabakada seyircilerin çoğunluğuna sahip takım oyuncusunun kazanmak için kendisini daha fazla motive ettiğini söyledi. 
     Verimli, deplasman veya evsahibi olmanın tamamıyla psikolojik bir süreç olduğunu belirterek, ''Özellikle boş tribünler önünde yapılan bir müsabaka sırasında motivasyon etkisi azalıyor. Seyircilerin çoğunluğuna sahip oyuncu ve teknik heyet, hem oyun taktiği açısından, hem de zihinsel anlamda biraz daha hırslı ve biraz daha kazanmaya yönelik oluyor. Dolayısıyla deplasman veya evsahibi olma meselesi zihinsel bir olaydır'' dedi. 
     Doç.Dr.Verimli, Beşiktaş, Fenerbahçe ve Galatasaray gibi takımların bu konuda daha avantajlı olduğunu kaydederek, ''Bu ekiplerin daha fazla taraftarı var. Gittikleri yerde aradıkları desteği bulabiliyorlar. Herkesin kendine göre direnci vardır. Taraftar desteği bu direnci biraz daha artırır'' dedi. 
     
     GALATASARAY-BEŞİKTAŞ MAÇI 
     Galatasaray ile Beşiktaş arasında yarın yapılacak maça da değinen Verimli, maçta zihinsel ortama sarı-kırmızılı oyuncuların egemen olacağını dile getirdi. 
     Verimli, deplasman takımı olarak siyah-beyazlı oyuncuların özellikle Galatasaraylı taraftarların tezahüratlarına kendilerini kapatmaları gerektiğini de kaydetti. 
     Galatasaraylı oyuncuların kazanmak için taraftar desteğiyle daha fazla motive olacağını belirten Verimli, şöyle konuştu 
     ''Zihinsel ortama sahip olan takımların oyuncuları, daha saldırgan bir taktik uyguluyor ve taraftar desteğinin çoğunluğuna sahip oyuncular kazanmaya dönük zihinle maçlara çıkıyor. Galatasaray, yarınki maçta bu bakımdan daha avantajlı durumda. Deplasman takımı sporcuları da bu tür saldırganlığa karşı önlem alması gerekiyor. Öncelikle konuk ekibin sporcularının tribünlere kulağını tıkaması gerekir. Bu da eğitim işidir. Sporcu dış dünyaya tepki vermeyebilir. Beşiktaşlı oyuncular, tezahürat ne olursa olsun, oyuncu dış dünyadan gelen uyarılara kulağını kapayabilir.'' 
     





</TEXT>
</DOC>
