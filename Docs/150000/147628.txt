<DOC>
<DOCNO> 147628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/05/ekonomi/eko03.html </URL>
<DATE> 2003/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Koç’ta üçüncü kuşak dönemi 
</HEADLINE>
<TEXT>

Rahmi Koç, 19 yıl önce babasından devraldığı Koç Holding Yönetim Kurulu Başkanlığı görevini "Zamanında çekilmesini bilmek fazilettir" diyerek oğlu Mustafa Koç’a devretti 
     EKONOMİ SERVİSİ 

     Rahmi Koç 19 yıldır yürüttüğü Koç Holding Yönetim Kurulu Başkanlığı’nı oğlu Mustafa Koç’a devretti. Nakkaştepe’deki holding merkezinde yapılan Koç Holding 39’uncu Genel Kurulu’ndaki veda konuşmasında Koç, "Zamanında çekilmesini bilmek mühim bir fazilettir. Arkadaşlarımızın topluluğu en iyi şekilde idare edeceklerine eminim" dedi. Koç şunları söyledi "Oldukça fırtınalı devirlerden geçtik. Allah’a çok şükür, ismimize halel getirmeden, bu seneleri bulduk. Sağlığımda, elim ayağım tutarken ve müessesenin emin ellerde olduğuna inandığım 2000 senesinde çekilme kararımı verdim. Kurucuların işi bırakması çok zordur. Bunu Vehbi Bey başarmıştı. Ben de, bugün, bayrağı benden sonrakilere teslim ediyorum. Koç Holding’in en büyük ortağı Temel Ticaret’in başkanı olarak, tabiatıyla işleri yakından takip etmeye devam edeceğim. Bütün arzum, tayin ettiğimiz hedefe, planladığımız sürede erişmektir." Koç, toplantıda alınan kararla holdingin Şeref Başkanı olurken yönetim kurulu üyeliği görevini de sürdürecek. 
     
     Mustafa Koç 43 yaşında başkan 
     Koç Holding’in Yönetim Kurulu Başkanlığı’na getirilen Mustafa Koç da yaptığı konuşmada, "Bana verilen önemli görevi ve duyulan güven için teşekkür ediyorum. Bu görev layıkıyla yerine getirmeye çalışacağım" dedi. Rahmi Koç’un değerli katkılarının devam edeceğine inandığını belirten Koç, " Topluluğun önümüzdeki dönemde yarattığı değerlerle en güvenilir topluluk olacağına inanıyorum. Güvendiğim profesyonel kadroyla bu hedefler doğrultusunda koşarak ülkemizin güçlenmesi ve gelişmesine de önemli katkılarda bulunacağız" diye konuştu. 
     
     En büyük zevki golf 
     Koç Topluluğu’nun yeni Başkanı Mustafa Vehbi Koç, 1960 yılında doğdu. İsviçre’de Lyceum Alpinum Zuoz’daki öğrenimin ardından ABD’deki George Washington Üniversitesi’nde işletme okudu. 
     1984 yılından bu yana Koç Topluluğu’nun değişik kademelerinde görev alan Koç, son bir yıldır yönetim kurulu başkan vekilliği görevini yürütüyordu. 
     
Sesi titredi      Rahmi Koç’un, başkanlık görevini oğlu Mustafa Koç’a devretmesi sırasında oldukça duygulu anlar yaşandı. Görevini bıraktığını açıkladığı konuşmasında sesi titreyen Rahmi Koç, ağlamamak için kendini zor tuttu. İş hayatına başladığı yılları anlatan Koç, o döneme ait anılarını şöyle aktardı 
     
     Yün eldivenle parça saydım’ 
     "Eylül 1958 senesinde Ankara’da Otokoç’ta, o zamanki ortak müdürümüz rahmetli Bernar Nahum’un yanında çırak olarak işe başladım. Bernar Nahum, fevkalade çalışkan, disiplinli ve herkesi kendi kadar çalıştıran bir müdürümüzdü. Bana yedek parça işini verdi. Cumartesi günü saat 4 - 5’e kadar çalışırdık. Yılbaşı günü yedek parçaları bize saydırırdı. Depolarımızda kalorifer yoktu. Yün eldiven giyerek o parçaları sayardık. O günler geçti." 
     1964’te senesinde İstanbul’a geldiğini belirten Koç, "Muhtelif kademelerden geçtikten sonra, rahmetli Vehbi Koç 30 Mart 1984 tarihinde, Koç Holding İdare Meclisi Başkanlığı’nı bana devretti" dedi. 
     O zamandan bu zamana 19 senenin geçtiğini kaydeden Koç, "Bizi bilenler, ortağımız olan sizler, topluluğumuzun nereden nereye geldiğini herhalde takip etmişsinizdir" diye konuştu. 
     
     Müzeyle ilgilenecek, spor yapacak 
     Bu arada toplantı sırasında bir hissedarın, Koç’un en büyük hayalinin tekneyle dünyayı dolaşmak olduğunu hatırlatıp "Artık tekneyle açılsın ve bu projesini gerçekleştirmeden de Nakkaştepe’ye sokmayalım" sözü üzerine Rahmi Koç, şunları söyledi "Bundan sonra meşgul olacağım birçok hobim var. Bilhassa Rahmi Koç Müzesi’ne büyük zaman ayırmayı planlıyorum ve tabii ki spora devam edeceğim." 
     19 yıl önce 54 yaşındayken Koç Holding Yönetim Kurulu Başkanlığı’nı üstlenen Rahmi Koç 1930’da yılında Ankara’da doğdu. İlköğrenimini Ankara’da, orta ve lise öğrenimini Robert Kolej, yükseköğrenimini ise Johns Hopkins University ABD B.A. Endüstriyel Sevk ve İdare Bölümü’nde yaptı. Rahmi Koç, birçok sosyal kuruluşta da üye ve başkan olarak görev yapıyor. Tam bir deniz tutkunu olan Koç, İstanbul Açık Deniz Yat Kulübü ve New York Yat Kulübü üyesi. 
     
İnan Kıraç yeniden yönetimde      Beş yıl önce Yürütme Kurulu Başkanlığı görevindeyken emekli olarak Koç Topluluğu ile yolunu ayıran İnan Kıraç, dün yapılan genel kurulda Koç Holding’in Yönetim Kurulu’na girdi. Suna Kıraç’la evli olan İnan Kıraç, Koç’tan Karsan’ı satın alarak kendi işinin başına geçmişti. Öte yandan Uni Credito’nun CEO’su Alessandro Profumo’nun da yönetime girdiği holdingin yeni yönetimi şöyle Yönetim Kurulu Başkanı Mustafa Koç, Yönetim Kurulu Başkan Vekilleri Suna Kıraç - Temel Atay, Yönetim Kurulu Üyeleri Semahat Arsel, Sevgi Gönül, Erdoğan Gönül, Hasan Subaşı, Bülend Özaydınlı, W. Wayne Booker, Helmut Oswald Maucher, John H. Mc Arthur, Prof. Dr. Yavuz Alangoya, Alessandro Profumo, İnan Kıraç. 
     
2002 cirosu yüzde 19.3 arttı      Koç Holding Yönetim Kurulu Başkanı Rahmi M. Koç, Koç Topluluğu’nun 2002 yılı kombine satışlarının yüzde 19.3 artışla 14.5 katrilyon lira 10.1 milyar euro olarak gerçekleştiğini bildirdi. 
     Topluluğun ihracatının da yüzde 40.9 artarak 2.4 milyar euroya ulaştığını belirten Koç, yurtdışında yerleşik şirketlerinin ciroları ile bu rakamın 3.2 milyar euroya çıktığını söyledi. Koç, geçen yıl yaşanan iyileşme sürecinden sonra 2003’te ekonomik büyümenin devam etmesini beklediklerini kaydetti. 
     Koç Holding CEO’su ve Yönetim Kurulu Üyesi Bülend Özaydınlı da, yılda ortalama yüzde 14 büyümeyi hedef aldıklarını açıkladı. Özaydınlı, "Önümüzdeki dönemde satışlarımızın önemli bölümünü yurtdışı faaliyetlerinden ve ihracattan sağlamak, rekabet teknolojisi ve marka gücümüz olan işlere odaklanmak, büyük çaplı işlere yoğunlaşmak, rekabet gücümüzü artırmak için bazı şirketlerimizi birleştirmek istiyoruz" dedi. 
     
     KOÇ HOLDİNG 
10.1 milyar euro ciro  2002 değeri Değişim Toplam ihracat 3.2 milyar euro 45.7 Yatırımlar 505 milyon euro 20.0 Net k r 36.3 trilyon TL - 26.0 Çalışan sayısı 50.500 18.0      


SİYASET 


















</TEXT>
</DOC>
