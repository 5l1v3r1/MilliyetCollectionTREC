<DOC>
<DOCNO> 115677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/29/dunya/dun01.html </URL>
<DATE> 2002/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Hedefleri Yeltsin’di 
</HEADLINE>
<TEXT>

Çeçen eylemcilerin bir müzikalin sahnelendiği tiyatroyu Yeltsin içerdeyken basmak üzere plan yaptığı ancak fikir değiştirdikleri öne sürüldü 
     CENK BAŞLAMIŞ Moskova 

     Moskova’daki tiyatro operasyonunda kullanılan gazın niteliği ile ilgili tartışma sürerken, Çeçen eylemcilerin asıl hedefinin Rusya eski Devlet Başkanı Boris Yeltsin olduğu iddiası ortaya atıldı. 
     Liberal Demokrat Parti liderlerinden Aleksandır Mitrafanov, yaptığı açıklamada, Çeçenlerin Yeltsin’in izlediği sırada Chicago müzikalinin sahnelendiği tiyatroyu ele geçirmek istediğini, ancak bilinmeyen bir nedenle daha sonra fikir değiştirdiğini öne sürdü. Mitrafanov, Çeçenlerin müzikalin oynadığı Gençlik Sarayı’ndan büyüklüğü ve bir kaç binadan oluşması nedeniyle vazgeçmiş olabileceğini söyledi. Tiyatroyo basan Çeçen grubundan iki kişi, Mitrafanov’un iddiasını doğrular yönde açıklamalar yapmıştı. Eylem devam ederken binaya giren Rus NTV muhabirinin "Neden özellikle burasını seçtiniz" sorusuna bir saldırgan, " Aslında başka yerleri ele geçirmek istedik, ancak başaramadık", kadın intihar komandosu ise, "Allah böyle takdir etti" yanıtlarını vermişti. 1994 - 1996 arasındaki 1. Rus - Çeçen savaşını Yeltsin başlatmıştı. Yeltsin Chicago müzikalini tiyatro baskınından iki gün önce izlemişti. 
     



 DÜNYA 











</TEXT>
</DOC>
