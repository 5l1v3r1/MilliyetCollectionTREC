<DOC>
<DOCNO> 135243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/05/son/soneko19.html </URL>
<DATE> 2003/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Veterinerlerden kurban kesimi uyarıları... 
</HEADLINE>
<TEXT>

     Türk Veteriner Hekimleri Birliği Merkez Konseyi Başkanı Dr. Cengiz Aldemir, kurban kesimi ve kesimde dikkat edilmesi gereken hususlar konusunda bilgi verdi. 
     Aldemir, düzenlediği basın toplantısında, kurban olarak kesilecek hayvanların sağlıklı, bakışları ve dış görünümünün canlı, kıllarının parlak olması gerektiğini söyledi. 
     Hayvanlarda öksürük, göz, ağız ve burun akıntısı olmaması gerektiğine dikkati çeken Aldemir, şehirlerde kurban kesimi konusunda da şunları kaydetti 
     ''Şehirlerde nüfus yoğunluğunun fazla olması ve yer sıkıntısı, kurban kesiminin sağlıklı şekilde ve ortamda yapılmasını daha da güçlendirmektedir. En başta hayvanların sağlıklı ortamda satışlarının yapılacağı hayvan park ve pazarları gerekmektedir. Satılan hayvanların kesime kadar temiz bir ortamda tutulmaları ve yine aynı şartlarda kesiminin yapılması şarttır. 
     Ayrıca hayvanların çiftlikten çıkıp sofraya gelene kadar her aşamada Veteriner Hekimleri tarafından, kontrol edilmesi gereklidir.'' Kurban kesim yerlerinin, mezbaha veya kesimhanelere yönlendirilmesi ve kesimhanelerde bol miktarda su bulundurulması gereğine işaret eden Aldemir, kesim işleminin de mümkün olduğunca askıya alınarak yapılmasının doğru olacağını anlattı. 
     Aldemir, kesimi yapacakların ise tecrübe sahibi ve kursa tabi tutulmuş kişilerden olmasına dikkat edilmesi gerektiğini sözlerine ekledi. 
     





</TEXT>
</DOC>
