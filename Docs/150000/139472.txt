<DOC>
<DOCNO> 139472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/27/son/sonspo12.html </URL>
<DATE> 2003/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol... Örs Kura çekiminde 1. torbada olmayı bekliyorduk... 
</HEADLINE>
<TEXT>

     İsveç'te düzenlenecek 33. Avrupa Erkekler Basketbol Şampiyonası finallerinde Hırvatistan, Ukrayna ve Yunanistan ile aynı grupta yer alan A Milli Takım'ın başantrenörü Aydın Örs, finaller için yapılan kura çekiminde 1. torbada olmayı beklediklerini, ancak bunun gerçekleşmediğini söyledi. 
     Aydın Örs, Basketbol Federasyonu'nun resmi internet sitesine yaptığı açıklamada, finallerin kura çekiminde 1. torbada yer almayı beklediklerini, ancak bunun gerçekleşmediğini belirterek, ''Bu bizim için sürpriz oldu'' dedi. 
     Örs, torbaların belirlenmesi sırasında Türk heyeti olarak son Avrupa Şampiyonası finallerinin ölçüt olarak alınacağını düşündüklerini vurgulayarak, şunları söyledi 
     ''Biz, 1. torbada yer almayı bekliyorduk. 32. Avrupa Şampiyonası'nda ilk 4 sırayı alan Yugoslavya, Türkiye, İspanya ve Almanya'nın seribaşı olmasını bekliyorduk. Sürpriz bir biçimde Yunanistan ve Fransa seribaşı oldu. Bunda FIBA'nın Avrupa başkanının Yunanlı olmasının ne kadar faktörü var bilemiyorum. Öğrendiğimiz kadarıyla 33. Avrupa Şampiyonası Yarı Final Eleme Gruplarında elde edilen galibiyet sayısı, ülkelerin son Dünya Şampiyonası'nda gösterdikleri başarı ve geçen Avrupa Şampiyonası'nda elde ettikleri başarı kriter olarak alınmış.'' Bu ölçütler sonrasında Yunanistan ve Fransa'nın sürpriz bir biçimde seribaşı olduklarını kaydeden Örs, ''Bu duruma Basketbol Federasyonu Başkanı Turgay Demirel ve dış ilişkiler sorumlusu Emir Turam itiraz ettiler, ama bir sonuç çıkmadı. Beni asıl hayretler içinde bırakan şey ise İspanya ve Rusya gibi ekiplerin bu duruma itiraz etmemesi oldu'' diye konuştu. 
     
     ''GRUPTA HER TAKIMIN ŞANSI VAR'' 
     Grupta yer alan Yunanistan, Hırvatistan ve Ukrayna'yı da değerlendiren Örs, ''Grupta her takım birbirini yenebilir'' dedi. 
     Örs, gruptaki rakiplerin birbirinden güçlü ekipler olduğunu vurgulayarak, şunları söyledi 
     ''Ukrayna, zaten güçlü dlan kadrosuna Potapenko ve Medvedenko gibi NBA oyuncularını da eklerse iddialı bir ekip durumuna gelebilir. Hırvatistan, yine NBA'den Giriçek, Bagariç ve Kukoç gibi yıldızları eklerse grubun en tehlikeli takımlarından biri olacak. Yunanistan da 2002 yılının en başarılı ülkelerinden biri. 2004'te Olimpiyat Oyunları'nın Atina'da düzenlenecek olması açısından bu şampiyona onlar için ayrı bir önem oluşturuyor. Genç jenerasyona yatırım yaptılar. NBA patentli oyuncuların da bu kadroya katılması onları da iddialı yapıyor.'' 
     





</TEXT>
</DOC>
