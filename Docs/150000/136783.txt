<DOC>
<DOCNO> 136783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/14/son/sonspo06.html </URL>
<DATE> 2003/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'yi zorlu bir sınav bekliyor... 
</HEADLINE>
<TEXT>

     Birinci Süper Lig'de yarın kendi sahasında Gaziantepspor ile karşılaşacak Fenerbahçe'yi zorlu bir sınav bekliyor. 
     Ligde son 4 maçında sadece 1 kez kazanan sarı-lacivertli takım, Arjantinli futbolcu Ariel Ortega'nın gidişiyle camiada oluşan olumsuz atmosferden etkilenmeden, Gaziantepspor karşısında ciddi bir sınava çıkacak. 
     İstatistiklere bakıldığında İstanbul'da yaptığı maçlarda rakibine büyük üstünlük sağladığı görülen sarı-lacivertli takım, son haftalarda elde ettiği başarısız sonuçlara son vererek yarınki maçta kazanmaya çalışacak. 
     
     FATİH VE ALİ GÜNEŞ CEZALI 
     Fenerbahçe'de, kart cezaları nedeniyle Fatih ve Ali Güneş yarınki maçta forma giyemeyecekler. 
     Teknik sorumlu Oğuz Çetin'in savunma dörtlüsünün sağ tarafında bu futbolcuların yerine Mustafa Doğan'a şans vermesi bekleniyor. 
     Sarı-lacivertli takımda, Gaziantepspor maçı öncesinde Abdullah ve Mustafa Doğan'ın üçer sarı kartı bulunuyor. Bu oyuncular, maçta birer kart daha gördükleri taktirde, 21. hafta deplasmanda oynanacak Denizlispor maçında cezalı duruma düşecek. 
     Kart cezası nedeniyle Ankaragücü maçında forma giyemeyen Johnson ise cezasını tamamladığı için yarınki karşılaşmada takımdaki yerini alabilecek. 
     
     SERHAT'IN DURUMU BELLİ DEĞİL 
     Sol dizinde sakatlığı bulunan Serhat'ın, yarınki maçta oynayıp oynamayacağının henüz belli olmadığı belirtildi. 
     Kulüp doktoru İsmail Başöz, dün antrenmana çıkardıkları Serhat'ın çalışmayı tamamlayamadığını belirterek, ''Sakatlığı henüz geçmedi. Yarınki maç için bir şey söylemek mümkün değil. Maç saatine kadar tedavisini sürdüreceğiz'' diye konuştu. 
     Sarı-lacivertli takım, yarınki maçın hazırlıklarını bu akşam basına kapalı olarak gerçekleştireceği çalışmayla tamamlayarak kampa girecek. 
     





</TEXT>
</DOC>
