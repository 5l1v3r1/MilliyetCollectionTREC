<DOC>
<DOCNO> 121151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/26/son/sonspo01.html </URL>
<DATE> 2002/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de Rüştü 2 hafta daha yok... 
</HEADLINE>
<TEXT>

     Fenerbahçe'nin milli kalecisi Rüştü Reçber, sakatlığı nedeniyle iki hafta daha dinlendirilecek. 
     Uzun süredir sakat sakat oynayan, ancak milli takımın İtalya, Fenerbahçe'nin de ligde Kocaelispor'la oynadığı maçlarda kadroya alınmayan Rüştü'nün, ligdeki iki ve Türkiye Kupası'nda yapılacak maçta da dinlendirileceği bildirildi. 
     Fenerbahçe ve milli takımın yoğun programı nedeniyle bugüne kadar dinlendirilemeyen Rüştü, İstanbulspor ve Diyarbakırspor lig maçlarının yanı sıra Konyaspor ile oynanacak Türkiye Kupası maçında görev yapmayacak. 
     
     KULÜPTEN TARAFTARA UYARI 
     Fenerbahçe Kulübü Yönetim Kurulu, İstanbul'da oynanan olaylı Panathinaikos maçından dolayı kulübe UEFA Disiplin Kurulu tarafından 65 bin İsviçre Frangı para cezası verildiğini belirterek, taraftarları bundan böyle daha dikkatli olmaya çağırdı. 
     Yönetim kurulunun, kulübün resmi internet sitesinde yaptığı açıklamada, cezanın, Fenerbahçe seyircisinin rakip seyirciye ve sahaya su şişeleri, ayran, meşale, plastik toplar, bozuk para, çakıl taşı, kağıt toplar atmaları ve İngilizce ''14'ten beri İstanbul'' yazılı pankart açarak, tahrik ve provokasyonda bulunduğu gerekçesiyle verildiği vurgulanarak, ''Bundan böyle stadımızda oynayacağımız tüm maçlarımızda, taraftarlarımızın daha duyarlı olmalarını önemle rica ederiz'' denildi. 
     
     FENERBAHÇE KREDİ KARTI SAHİPLERİNE ÖNCELİKLİ BİLET 
     Koçbank Fenerbahçe Kredi Kartı sahiplerine öncelikli bilet satışı uygalaması, İstanbulspor maçı için de sürecek. 
     6 Kasım Çarşamba günü oynanan Galatasaray maçıyla başlatılan uygulamayla Fenerbahçe'nin kendi sahasında oynayacağı maçların biletlerinin, maçtan önceki pazartesi günü ve sadece o gün için Biletix üzerinden Fenerbahçe Kredi Kartı sahiplerinin alımına sunulacağı ve adrese teslim edileceği bildirildi. 
     





</TEXT>
</DOC>
