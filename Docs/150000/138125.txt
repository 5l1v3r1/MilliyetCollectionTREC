<DOC>
<DOCNO> 138125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/21/spor/ykoksaldi.html </URL>
<DATE> 2003/02/21/ </DATE>
<TIME>  </TIME>
<AUTHOR> EBRU KÖKSALDI  </AUTHOR>
<HEADLINE>
Gözden kaçırılan futbol 
</HEADLINE>
<TEXT>

     Gaziantepspor ligin ilk yarısında özellikle iç sahada geriyi riske eden, savruk bir görüntüye sahipti. Orta saha koordinatörlerinden Kemal’i kaybettiler, ama şimdi fazla şans bulamamış Erdal var. Murat ve Erdal’ın yarı sahalarından başlayan gezginci futbolları, Cesar ve devre arasının en önemli transferlerinden Victoria ile yaptıkları ikili oyunlar Fenerbahçe’yi zorladı. Ama ilk yarı Viola’ya topları geçiremediler, başarılı Fenerbahçe kademesine gömüldüler. Kanatlar ve ceza yayı arasında topu istedikleri gibi çevirememeleri pozisyon bulmalarını zorlaştırdı. 
     Gölge adam Rebrov, ceza alanı civarında çizdiği geniş bir daire içerisinde kendini unutturup, arkadaşlarına hizmet etti. Sadece ilk 20 dakika içerisinde 4 kere kanat değiştirmesi dinamizmini anlamaya yeter. Vladimir sırtını verip kontraların ilk toplarını boş alanlara atarak akıcılığın parçası oldu. Bu ikilinin verimi, takım uyumunun yerleşmesine bağlı. Ama her hareketleri, sahip oldukları futbol kültürü ve disiplinlerinin sağlamlığını birebir gösteriyor. 
     Fenerbahçe 2’li forvete dönüp, ön liberoyu 1’e indirmedi. Hazırlık maçlarında düşünülenin aynısı vardı sahada. Bu sefer pratikte de başarılı oldular ve çakılıp kalmadılar. Vladimir şabloncu bakışla tek forvet gibiydi. Ama ona sürekli destek verip ver - kaça girmesi gerekenler, Rebrov’un fişekçiliğiyle bu sefer nispeten başarılı oldular. 
     ümit yaklaşık 3.5 aydır çok istikrarlı. ilk engeli geçen rakibin karşına topun kokusunu alıyormuşçasına dikilen Ümit, Mirkoviç ile savunmayı iyi işlettiler. Fenerbahçe’nin topu seri paslarla açarak yaptığı varyasyonlar tesadufi değil. W.Bremen maçından beri bunlar deneniyor. Bir maç işliyor, diğer maçta duruyor. Yine herşeyi değiştiren Fenerbahçe’nin üç - beş ayı aşan bekleme sürecinin doğal bir iniş - çıkışı. 
     Fenerbahçe’nin ciddi sorunları da var. Topa sahip arkadaşına destek verememek, Vladimir ve Rebrov’un pas atacağı alanlara gidememek, konsantrasyon kaybolduğunda kanat adamlarının yerlerini boşaltarak kademeyi bozması, amatörlüğe varan duran top karşılama zafiyeti gibi. 
     Gaziantepspor ise yine çok yetenekli gençlerin ve kaliteli yabancıların olduğu bir kadroya sahip. Forvette yaşadıkları sakatlık problemleri, bu sezon planlarını sekteye uğrattı. Onların da ihtiyacı olan şey süreklilik ve ideallerini kaybetmeme. 
     



 SPOR 




























</TEXT>
</DOC>
