<DOC>
<DOCNO> 147623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/05/dunya/dun01.html </URL>
<DATE> 2003/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilime alerjimiz var 
</HEADLINE>
<TEXT>

Eurobarometre’nin Avrupa Birliği’ne aday ülkeler arasında yaptığı araştırmada, bilime en az değer verenlerin Türkler olduğu ortaya çıktı 
     GÜVEN ÖZALP Brüksel 

     Avrupa Birliği AB için kamuoyu araştırmaları yapan Eurobarometre’nin hazırladığı rapor, Türkiye’nin bilim ve teknoloji alanında aday ülkelerin gerisinde kaldığını ortaya koydu. Türkiye’nin bu iki alandaki sorunu her şeyden önce ilgi’ alanında başlıyor. Araştırmaya göre 13 aday ülke arasında bilim ve teknolojiye ilgi oranı ortalaması yüzde 35 düzeyinde. En ilgili aday ülkeler ise yüzde 58’le Kıbrıs, yüzde 53’le Macaristan ve yüzde 50 ile Malta. Araştırmada, Türk vatandaşlarının bilime yönelik ilgi oranları yüzde 22 oranında kalırken, Bulgaristan dahi yüzde 34’le Türkiye’nin açık ara önünde yer aldı. 
     
     En ilgisiz yaşlı kadınlar 
     Aday ülke halkları içinde bilime en çok önem veren kesimin, Kıbrıs Rum Kesimi ve Macaristan’da yaşayan genç erkekler olduğu ortaya çıktı. Bilime en az değer verenler ise Bulgaristan ve Türkiye’deki yaşlı kadınlar. Türkiye, bilim alanında "bilgilendirme" konusunda da önemli bir sorun yaşıyor. Bilim alanında iyi biçimde bilgilendirildiğine inanan Malta vatandaşlarının oranı yüzde 39 olarak belirlenirken, bu ülkeyi yüzde 38’le Slovenya ve Kıbrıs izledi. Türkiye ise yüzde 20’lik oranla Estonya’yla birlikte son sırayı paylaştı. 
     
     En az doğru Türkiye’den 
     Bilim konusunda araştırma çatısı altında yapılan küçük bir testte de sorulara en az doğru cevap verenlerin Türkler olması dikkat çekti. Sorulara doğru yanıt verenlerin oranı Çek Cumhuriyeti’nde yüzde 36, Slovenya’da yüzde 36, Macaristan’da yüzde 35 olurken, Türkiye’de bu oran sadece yüzde 5 oldu. Türkiye’nin "bilime bakışı" da çeşitli farklılıklar içeriyor. Doğal bilimleri bilim olarak görenler yüzde 39 olarak ortaya çıkarken, aynı yaklaşım sosyal bilimler için yüzde 35, tıp için yüzde 75 olarak belirlenmiş. Türkiye, bu oranlarla da son sıralarda yer almaktan kurtulamıyor. Tüm bu olumsuz tabloya karşın bilim ve teknoloji konusunda en fazla umut taşıyan ülkenin Türkiye olması da ilginç bir sonuç olarak araştırmada yer buluyor. 
     


DÜNYA 












</TEXT>
</DOC>
