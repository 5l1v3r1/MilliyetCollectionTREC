<DOC>
<DOCNO> 117400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/06/son/sonspo12.html </URL>
<DATE> 2002/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Gigi Multescu Çok koşan, agresif bir takım olma yolundayız... 
</HEADLINE>
<TEXT>

     Gaziantepspor Teknik Direktörü Gigi Multescu, çok koşan, agresif ve çalışkan bir takım olma yoluna girdiklerini söyledi. 
     Gigi Multescu, düzenlediği basın toplantısında, Kocaelispor galibiyetiyle 23 puana ulaştıklarını ve ligin üst sıralarındaki yerlerini koruduklarını belirterek, ''İstanbulspor ile haf ta sonunda yapacağımız maçta da yenilmezlik unvanımızı koruyacağımıza inanıyorum'' dedi. 
     İstanbulspor'un, aldığı 2 yenilgiyle alt sıralara indiğini hatırlatan Multescu, ''Çalışmalarımızı 3 puan hedefiyle sürdürüyoruz. Bu karşılaşmada, hem zirvedeki yerimizi koruyarak rakiplerle aramızdaki puan farkının açılmasını önleyeceğiz hem de yenilmezlik unvanımızı koruyacağız'' diye konuştu. 
     
     YENİLMEZLİK SIKINTISI 
     Multescu, 11 maçlık lig maratonunda şu ana dek yenilmediklerini, bu unvanı da ligin sonuna dek korumayı amaçladıklarını bildirdi. 
     ''Yenilmezlik unvanını koruma çabası korkunç baskı yaratıyor. Sürekli kabuslar görüyorum, ağzımda uçuklar çıkıyor. Ama bu güzel ve tatlı bir stres'' diyen Multescu, şöyle devam etti 
     ''Genç ve deneyimsiz ekibimiz kendinden hiç beklenmeyen biçimde başarılı oldu. Şimdi başkan, yönetim kurulu ve diğer insanların da inancını kazandık. Artık bu başarıyı sürdürmek zorundayız. Benim için en önemlisi istikrar olacak. Öncelikle doğruluk ve dürüstlük bizim için çok önemli. Çok koşan, agresif, çalışkan takım yaratma hedefindeyiz. Genç kadromuz, 11 maçlık maratonda konsantrasyonu sağlayarak iyi sonuçlar aldı. Bunu sürdürmek zorundayız.'' 
     
     ''KADROYU ZORLAYANLAR VAR'' 
     Bazı genç oyuncuların, çalışmalarda iyi performans sergileyerek kadroyu zorladığını anlatan Multescu, şu değerlendirmeyi yaptı 
     ''Bu oyunculara zaman zaman takımda şans vereceğim. Başarılı kadroyu genelde bozmam, ancak altyapıdan gelen çok yetenekli oyuncular var. Onlara zaman şans vereceğim. Murat Özkan kaliteli ancak kopuk kopuk oynuyor. Ali Cemal kadroyu zorluyor. Cesar ve Viola iyi ve kaliteliler. Ancak 2'si de Brezilyalı olmasına karşın bazen sahada anlaşamadıklarını görüyorum, bu beni hayrete düşürüyor. Bu görüntüleri sahada yok etmeliyiz.'' Multescu, Kocaelispor maçında kazanılan penaltı sırasında Viola ile penaltıyı kullanmak için tartışan ve oyundan alındıktan sonra antrenmana katılmayan Mustafa Şahintürk'ü süresiz kadro dışı bıraktığını bildirdi. 
     Daha önce de Şahintürk'ü 2 kez kadro dışı bıraktığını hatırlatan Multescu, sözlerini şöyle tamamladı 
     ''Şahintürk'e çok tolerans tanıdık. Hiç gerek yokken penaltı tartışması yarattı, arkadaşının konsantrasyonunu bozarak penaltının gol olmasını engelledi. Futbolcuyu kazanmak için elimden geleni yaparım ama futbolcunun da birşeyler vermesi gerekir.'' Bu arada İstanbulspor hazırlıklarını sürdüren Gaziantepspor'da, Preko, Maxim ve Halit'in ardından Bouazizi'nin de sakatlanması, sıkıntı yarattı. 
     





</TEXT>
</DOC>
