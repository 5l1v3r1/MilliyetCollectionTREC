<DOC>
<DOCNO> 141800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/10/son/sondun23.html </URL>
<DATE> 2003/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
The Washington Post Bush Yönetimi, Türkiye dersini iyi almalı 
</HEADLINE>
<TEXT>

     The Washington Post gazetesinde yayımlanan bir köşe yazısında, ABD Başkanı George Bush yönetiminin, Irak'a muhtemel savaş hazırlıklarında Fransa ve Almanya gibi ülkelerden çok Türkiye'yi yanına alamamasından ders çıkarması gerektiği görüşü öne sürüldü. 
     Gazetede, Jackson Diehl imzasıyla yer alan köşe yazısında, Fransa ve Almanya'nın, Ortadoğu'yu, ABD'nin global gücünün yayılmasını önlemeye yönelik bir tiyatro gibi gördükleri ve buna göre politika izledikleri savunulurken, Türkiye gibi ABD'nin güçlü bir müttefikinin, asker yerleştirmeyi kabul etmeyen kararının, farklı olduğuna işaret edildi. 
     Türkiye'nin, güvenlik ve ekonomi bakımlarından ABD'yle işbirliğine ihtiyaç duyan Müslüman bir ülke olarak, Irak konusunda ABD'yle aynı yönde olmamasının önemine dikkat çekilirken, ortaya çıkan sonucun sorumluluğu, Amerikan yönetiminin baskıcı, aceleci tutumuna yoruldu. Gazetede, ''enerjik ve lafını esirgemeyen'' olarak tanımlanan Türkiye'nin Washington Büyükelçisi Faruk Loğoğlu'nun, TBMM'deki oylamada çıkan sonucun nedenlerinden biri olarak, ''Bush yönetiminin acele cevap ısrarını'' gösterdiği belirtildi. 
     Diehl'in yazısında, ''Bush yönetimi, bu kadar görünür biçimde Türkiye'nin olgunlaşan demokrasisi üzerinde sabırsız olmasaydı, muhtemelen mecliste ABD'yi destekleyecek üç oy daha olabilirdi. ABD'nin, global liderlik ve kabadayılık arasındaki farkı öğrenmesi gerek'' denildi. 
     





</TEXT>
</DOC>
