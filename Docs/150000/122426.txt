<DOC>
<DOCNO> 122426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/03/yasam/yas04.html </URL>
<DATE> 2002/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Film gibi gasp 
</HEADLINE>
<TEXT>

İki haydut’, bir genci ağabeyine ait BMW’yle birlikte gasp etti. Otomobile kelepçeledikleri gençle İstanbul’u gezip dönüşte de yolu kesen polisle çatıştılar 
     BAHAR KAYMAKÇI, EBRU DOĞAN Kocaeli DHA 

     Sakarya’da ağabeyine ait BMW otomobille gezmeye çıkan Hasan Kavakoğlu, benzerine ancak polisiye filmlerinde rastlanacak bir olay yaşadı. 
     Kavakoğlu, önceki gün ağabeyine ait 54 YD 517 plakalı otomobille kent içinde gezmeye çıktı. Bir büfe yanında durduğunda yanına gelen iki kişi, silah tehdidiyle Kavakoğlu’nu etkisiz hale getirerek aracı gasp etti. 
     Gaspçılar, Kavakoğlu’nu da aracın içinde kelepçeledi. Gaspçılarla beraber İstanbul’a kadar giden Kavakoğlu’nun başına gelenler bununla da kalmadı. 
     Gaspçılar İstanbul’da bir süre gezdikten sonra Sakarya’ya dönerken, başka bir olay için önlem alan trafik ekipleri tarafından Dilovası’nda durdurulmak istendi. 
     Bunun üzerine iki gaspçı, yolu kesen polis otosuna çarptı ve üzerine de ateş açtı. Gaspçıların silahından çıkan mermilerden biri bir yolcu otobüsüne, diğeri ise yolu kesen polis otosuna isabet etti. 
     
     Bir mermi otobüse 
     Ardından TEM’den Sakarya’ya gitmeye çalışan iki gaspçı, yakalanacaklarını anlayınca, Kocaeli’nin kuzeyinde, Gültepe mevkiinde aracı terk edip yaya olarak kaçmaya başladı. Polis gaspçılardan Hasan Ayna’yı 26 yakalarken, Alaaddin adındaki arkadaşı kaçtı. Polis daha sonra, elleri kelepçeli halde bulduğu Kavakoğlu’nu kurtarırken, olayla ilgili soruşturma başlatıldı. 
     



 YAŞAM 






















</TEXT>
</DOC>
