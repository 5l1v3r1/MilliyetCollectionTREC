<DOC>
<DOCNO> 145930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/28/son/sondun23.html </URL>
<DATE> 2003/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
El Cezire eleştirileri yanıtladı, batı medyasına çattı.. 
</HEADLINE>
<TEXT>

     Afganistan ve Irak cephelerinin medya savaşlarında yaptığı çarpıcı yayınlarla ünlenen El Cezire televizyon kanalının editörü Faysal Bodi, izleyicilerine savaşla ilgili bütün doğruları ulaştırdıklarını söyledi. 
     Bodi, The Guardian gazetesine yazdığı makalede, El Cezire'nin savaşın başından bu yana bombardımanın yarattığı dehşeti en açık ve çarpıcı biçimiyle ortaya koyduğunu ve Batı dahil her yerde çok izlendiğini belirterek, bunda en çok muhabirlerinin, Batılılar gibi askeri birliklerle hareket etmek yerine tek başlarına gezmesinin etkili olduğunu belirtti. 
     Buna örnek olarak, geçen Salı günü ortaya atılan Basra'da ayaklanma iddiasını veren Bodi, hiçbir Batılı TV kanalının Basra'da muhabiri bulunmadığını, oysa El Cezire'nin burada muhabiri olduğu için gerçeği yansıttığını yazdı ve Batı medyasını ''propagandayı gerçekmiş gibi yansıtmakla'' suçladı. 
     Bodi, El Cezire'nin internet sitesine yapılan saldırının arkasında ABD Savunma Bakanlığı'nın Pentagon bulunduğuna dair kuşkular bulunduğunu da ifade etti. 
     


     




</TEXT>
</DOC>
