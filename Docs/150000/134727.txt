<DOC>
<DOCNO> 134727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/03/spor/ygokberk.html </URL>
<DATE> 2003/02/03/ </DATE>
<TIME>  </TIME>
<AUTHOR> BİLGİN GÖKBERK  </AUTHOR>
<HEADLINE>
Ya Ali Aydın olmasaydı 
</HEADLINE>
<TEXT>

     Basının en önündeyim. Benim önümde de Z’den A’ya protokol. A dediğim, önümün önü. Protokolün en önü. İki başkan, varsa başbakan yoksa bakan, makan ve onların şoförü, koruması, arkası. Hani var mı bana yan bakan... Ve hepsinin afrası, tafrası. Saraçoğlu’nun her köşesi birbiriyle barışıktı. Her zamanki gibi bir tek protokol yine karışıktı. 
     Cordoba’ya ilk su şişesi 5.11 dakikada geldi. İlk sararan 5.12’de Pancu sonra 6.36’da Johnson’du. Fener - Beşiktaş tempolu başlamıştı. Ama Ali Aydın şov da çok erken başlamıştı. 15.51’de kızaran Fatih Akyel, kızan Fenerbahçeliler’di. Azan da Beşiktaşlı İbrahim. Ali Sami Yen’de kritik anda gol atmıştı, Saraçoğlu’nda da çok erken Fatih’i attırmıştı. 20. dakikada bir anket yapılsa, en çok nefret ettiğiniz iki kişi dense, Ali Aydın ve İbrahim çıkardı. 20.22’de yine Ali Aydın, sararan da İbrahim’di. Ne yazarsan yaz demişlerdi Milliyet’ten, yeter ki maç yazma. Tribünler keyifsiz, futbol zevksiz, kısacası Saraçoğlu, Galatasaray maçına göre renksizdi. Allah’tan Ali Aydın vardı. İlk anons 20.41’de yapıldı. Bari, su şişesinden başka birşey atmayın ... Saraçoğlu’nda yok yoktu da, mesela Ortega da yoktu. Gerçi 58’den sonra Ceyhun’un yerine vardı. Ahmet Yıldırım 70.13’te, Mustafa Doğan 81’de son sararanlardı. Bağlayalım... Ali Aydın yine maçın çok önündeydi. İbrahim, Ali Aydın’ın gerisinde, ama o da maçın önündeydi. Ve 81.50’de Saraçoğlu tribünleri patladı "Bu taraftar sizinle gurur duyuyor"... Evet, belki takımlarını hala seviyorlardı, ama evlerine Ali Aydın’dan, Federasyon’dan ve İbrahim’den nefret ederek gidiyorlardı. 
     



 SPOR 































</TEXT>
</DOC>
