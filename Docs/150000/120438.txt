<DOC>
<DOCNO> 120438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/22/son/soneko32.html </URL>
<DATE> 2002/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Çukurova Grubu'na ait hisselerin sıraları geçici kapatıldı... 
</HEADLINE>
<TEXT>

     Danıştay İdari Dava Daireleri Genel Kurulu'nun Pamukbank'ın Tasarruf Mevduatı Sigorta Fonu'na TMSF devrine ilişkin BDDK kararının yürütmesini durdurmasının ardından, Çukurova Grubu şirketlerin Borsa'daki sıraları işleme kapatıldı. 
     Borsa Başkanlığı'nın 2. seansın başlamasından 8 dakika sonra yaptığı duyuruda, Pamukbank ile ilgili olarak basında yer alan haberin değerlendirilebilmesi amacıyla Yapı Kredi Bankası, Turkcell, Yapı Kredi Sigorta, Yapı Kredi Koray Gayri Menkul Yatırım Ortaklığı, Yapı Kredi Yatırım Ortaklığı ve Yapı Kredi Finansal Kiralama hisselerinin sıralarının geçici olarak işleme kapatıldığı bildirildi. 
     Borsa Başkanlığı, saat 14.17'de 2. bir duyuruda bulunarak, adı geçen hisselerin sıralarının, BDDK tarafından konuyla ilgili açıklama yapılıncaya kadar işleme kapalı kalacağını açıkladı. 
     İlk duyuruda, söz konusu hisse senetlerinin sıralarının saat 14 20'den itibaren yeniden işleme açılacağı kaydedilmişti. 

     
</TEXT>
</DOC>
