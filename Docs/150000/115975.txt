<DOC>
<DOCNO> 115975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/30/son/sonspo03.html </URL>
<DATE> 2002/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş, Avrupa kupalarında deplasmanda başarısız... 
</HEADLINE>
<TEXT>

     UEFA Kupası 2. tur rövanşında, yarın İspanya'da CD Alaves takımıyla karşılaşacak Beşiktaş, Avrupa kupalarında deplasmanda başarısız sonuçlar aldı. 
     Siyah-beyazlılar, 1959 yılında başladıkları Avrupa kupaları serüveninde, özellikle deplasman maçlarında kötü bir grafik çizdi. 
     Avrupa'da deplasmanlarda yüzde 10'luk düşük bir galibiyet oranına ulaşan siyah-beyazlılar, yaptıkları 40 maçın yalnızca 4'ünü kazanabildi. 31 karşılaşmada sahadan yenilgiyle ayrılan Beşiktaş, 5 maçta ise berabere kaldı. 
     Siyah-beyazlılar, deplasman maçlarında attıkları 31 gole karşılık, kalelerinde toplam 92 gol gördü. 
     
     4 GALİBİYET 

     Avrupa kupalarında deplasmanların en başarısız Türk takımı unvanını elinde bulunduran Beşiktaş, 1986-87 sezonunda Avrupa Şampiyon Kulüpler Kupası 1. turunda, Arnavutluk'un Dinamo Tiran takımını deplasmanda Metin Tekin'in golüyle 1-0 yenerek, ilk galibiyetini almıştı. 
     Siyah-beyazlılar, Avrupa'da deplasmandaki 2. galibiyetlerini ise 27 Ağustos 1997'de Avrupa Şampiyonlar Ligi 2. ön eleme turunda Slovenya'nın NK Teatanic Maribor Branik takımı karşısında elde ettikleri 3-1'lik skorla aldılar. 
     Beşiktaş'ın 2000-01 sezonunda ise Avrupa Şampiyonlar Ligi 3. ön eleme turunda Lokomotiv Moskova karşısında 3-1'lik skorla elde etti. 
     Siyah-beyazlılar deplasmandaki son galibiyetini ise bu sezon 5-0'lık skorla Bosna Hersek'in FK Sarajevo takımı karşısında aldı. 
     
     BEŞİKTAŞ'IN İSPANYOL TAKIMLARINA ŞANSI TUTMUYOR 

     UEFA Kupası 2. tur ilk maçında yarın deplasmanda İspanya'nın Deportivo Alaves takımıyla karşılaşacak olan Beşiktaş'ın İspanyol takımlarına karşı şansı tutmuyor. 
     Siyah-beyazlılar bugün kadar Avrupa kupalarında 4 kez eşleştikleri İspanyol takımları karşısında turu geçmeyi başaramadı. Beşiktaş, İspanyollarla bugüne dek oynadığı 8 maçın sadece 1'ini kazanırken, 5 kez yenildi, 2 karşılaşmada ise berabere kaldı. Bu karşılaşmalarda kalesinde toplam 18 gol gören ''Kara kartallar'', rakip fileleri 8 kez havalandırdı. 
     Beşiktaş, İspanyol takımları karşısındaki tek galibiyetini 2000-01 sezonunda, İstanbul'daki Avrupa Şampiyonlar Ligi H Grubu maçında 3-0'lık skorla dünyaca ünlü FC Barcelona takımına karşı aldı. 
     
     DEPLASMANDAKİ TÜM MAÇLARINI KAYBETTİ 

     Beşiktaş, İspanyol takımları karşısında deplasmanlarda yaptığı tüm maçları kaybetti. 
     İspanya'da 4 kez mücadele eden siyah-beyazlılar, bu 4 karşılaşmayı da kaybederek, beraberlik dahi alamadı. Deplasmanlarda toplam 14 gol yiyen Beşiktaş, sadece 2 gol atabildi. 

     
</TEXT>
</DOC>
