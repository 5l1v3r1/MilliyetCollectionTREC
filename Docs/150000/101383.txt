<DOC>
<DOCNO> 101383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/12/yasam/ayas.html </URL>
<DATE> 2002/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyada yılın en iyi derecesi 3.58.79 
</HEADLINE>
<TEXT>
Süreyya efsanesi 
Münih’teki atletizm finallerinde 1500 metrenin efsane ismi Szabo’yu, yılın en iyi derecesiyle geçen Süreyya Ayhan, Avrupa Şampiyonu oldu 
     Türkiye, atletizmde yıllardır özlemini duyduğu Avrupa şampiyonluğuna sonunda Süreyya Ayhan ile ulaştı. Pistteki başarılarıyla olduğu kadar son dönemde antrenörü Yücel Kop ile yaşadığı aşkla da gündeme gelen Ayhan, Almanya’nın Münih kentindeki şampiyonada 1500 metreyi 3 58.79’luk muhteşem bir dereceyle kazanırken, bu başarıya ulaşan ilk Türk bayan atleti olarak tarihe geçti. Yarım asır önce sadece Ruhi Sarıalp, üç adımda Avrupa bronzu kazanabilmişti. Milli sporcumuz aynı zamanda bu derecesiyle, hem 4.03.02 ile kendisine ait Türkiye rekorunu 4.23 saniye geliştirdi, hem de dünyada bu yılın en iyi derecesini koştu. 
     
Taktik savaşı      Seçmelerde cuma günü 32 atlet içinde en iyi dereceyi koşarak finali kalan Ayhan, final yarışında da kendisine has taktiğiyle mücadele etti. Start ile birlikte öne fırlayan Süreyya Ayhan, 800 metreyi 2 06.55, 1200’ü de 3 12.84 ile önde geçti. Son 150 metrede dünya şampiyonu ve rekortmeni Rumen Gabriela Szabo ile kıyasıya bir müdadeleye giren milli atletimiz, rakibinin ataklarına başarıyla karşılık verip, baştan sona önde götürdüğü yarışı kılpayı farkla kazanmayı başardı. Szabo’nun 3 58.81 ile ikinci olduğu yarışta, bronz madalya ise 4 01.28 ile kendi en iyi zamanını koşan Rus Tatyana Tomashova’nın oldu. 
     
Sezer’den mesaj      Cumhurbaşkanı Ahmet Necdet Sezer ve ANAP Genel Başkanı Mesut Yılmaz, 18.Avrupa Atletizm Şampiyonası’nda bayanlar 1500 metrede altın madalya kazanan Süreyya Ayhan’ı kutladı. Cumhurbaşkanlığı Basın Merkezi’nden yapılan yazılı açıklamada, Cumhurbaşkanı Sezer’in, 18. Avrupa Atletizm Şampiyonası’nda bayanlar 1500 metre finalinde altın madalya kazanan Ayhan’a bir telgraf göndererek, sporcuyu başarısından dolayı kutladığı bildirildi. 
     Sağlık Bakanı Osman Durmuş da bir kutlama mesajı yayınladı. 
     
Aşktan şampiyonluğa      MÜNİH’te Avrupa şampiyonluğunu kazanan Süreyya Ayhan, en büyük moral motivasyonu, hiç şüphe yok ki şık olduğu antrenörü Yücel Kop’tan aldı. Süreyya, kendisini keşfedip yıllarca birlikte çalıştığı beden eğitimi öğretmeni olan Kop’a sonunda şık olmuştu. Ancak bu bir "yasak aşkötı. Çünkü Kop evli ve çocukluydu. Uzun süre gizli kalan bu aşk, sonunda Kop’un eşiyle arasının bozulması ve medyaya sızan fotoğraflarla gün yüzüne çıktı. Tepkilerin de bundan sonra ardı arkası kesilmedi. Kop, eşinden ayrılacak ve Ayhan ile evlenecekti ama antrenörün eşi öfkeliydi. Bu arada Gençlik ve Spor Genel Müdürlüğü de devreye girdi, "Ya evlen, ya antrenörünü değiştir" şartını koydu. Hatta çift için bir gözetmen bile görevlendirdi. Spor Bakanı Fikret Ünlü de, "Bu devlet dairesinde olsa ikisi de kovulmuştu" dedi. İşin içine milletvekillerinden feminist yazarlara kadar herkes girdi. Meclis’e soru önergesi bile verildi. Bu baskılara ve yaşadığı bunalımlı döneme rağmen Ayhan, "yasak aşkı" ve hocası Kop’tan vazgeçmedi. Yücel Kop, boşanma davası açınca ortalık biraz yatıştı ve ikili, Ayhan’ın tedavisi için birlikte Almanya’ya gitti. Dönüşte de Avrupa Şampiyonası’na hazırlık için Konya, Antalya ve Erzurum’da gözlerden uzak çalışmalarını sürdürdü. 
     
Ailesi Gurur duyuyoruz      Süreyya Ayhan’ın altın madalya kazanması, Çankırı’da yaşayan ailesini sevinç gözyaşlarına boğdu. Baba Yaşar Ayhan, "Kızımın, Türk Bayrağı’nı Avrupa’da dalgalandırması beni çok duygulandırdı. Türk Bayrağı’nı dalgalandıran kızıma sonsuz teşekkür ediyorum, onunla gurur duyuyorum" dedi. Süreyya’nın koşusunu, Çankırı’nın Korgun İlçesi’nde çiftçilikle uğraşan baba Yaşar, annesi Semiha, kardeşi Hüseyin, gelinleri Emine ile çok sayıda akraba ve komşularıyla birlikte izledi. Anne Semiha Ayhan ise, yarışı izlerken, "Kızımla ne kadar gurur duysak azdır" dedi. Ortaokullararası atletizm yarışmasında ilk birinciliğini alan Süreyya Ayhan’a ilk hediyesini de şu anda hayatta olmayan babaanne Hacer Ayhan, reşat altını vererek ödüllendirmiş. n ÇANKIRI DHA 
     
Dünyalara değişmem      Süreyya Ayhan’nın ağzından müthiş final sonrası şu sözler döküldü "Bana tüm dünyayı teklif etseniz, bu altın madalyaya değişmem"... Ayhan, bu madalyayı çoktan hak ettiğini söyledi. Milli atletimiz, "Şimdi sırada Dünya şampiyonası ve olimpiyat var. Çok daha iyi dereceler koşabilirim" diye konuştu. 
     
     Geçmişi başarılarla dolu 
     Ayhan, 1978’de Çankırı’da doğdu. Atletizme 1992’de başladı. 2000 Sidney Olimpiyatları’nda 1500 metrede yarı finale kalarak dikkatleri üzerine çekti ve sakatlığına rağmen olimpiyat 14’üncüsü oldu. Geçen yıl Edmunton’da Dünya Atletizm Şampiyonası’nda 8’inci, Çin’deki Dünya Üniversite Yaz Spor Oyunları’nda birinci, eylül ayında da Tunus’taki Akdeniz Oyunları’nda ikinci oldu. 
     



 YAŞAM 

















</TEXT>
</DOC>
