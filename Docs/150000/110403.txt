<DOC>
<DOCNO> 110403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/30/son/sontur13.html </URL>
<DATE> 2002/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Açıköğretim sorularını çalanlar için 12 yıl hapis cezası istendi... 
</HEADLINE>
<TEXT>

     Malatya'da Açık Öğretim Fakültesi AÖF Bütünleme Sınav Sorularını çalan ve satan 7 sanık hakkındaki iddianame tamamlandı. İddianamede, 4 sanık için 12'şer yıl, 3 sanık içinde 5 yıla kadar hapis cezası isteniyor. 
     Malatya Cumhuriyet Başsavcılığı tarafından hazırlanan iddianamede, sanıkların ''Cürüm İşlemek İçin Teşekkül Oluşturmak-Hırsızlık- Hırsızlık Malı Bilerek Kabul Etmek ve Bu Suçlara İştirak'' suçu işledikleri belirtildi. 
     Sanıklardan Mehmet Perçin, Ahmet Tan, Yüksel Önder ve Ebubekir Işık'ın önceden Açık Öğretim Fakültesi sorularını çalmak konusunda anlaştıkları ifade edilen iddianamede, şöyle denildi 
     ''Hazırlık evrakının incelenmesi sırasında Siirt ilinde sınava giren Turgut Gündebahar adlı bir polis memurunun sınav soru ve cevaplarını 100 milyon lira karşılığında sattığının tespit edildiği ve soru cevaplarının çalıntı olmasının anlaşılmasından sonra sınavların iptal edildiği tespit edilmiştir. 
     Sanıkların beyanları, tanıkların ifadesi ile dosyadaki belgelerden, AÖF sınavları ile ilgili hiçbir görev ve yetkileri bulunmayan sanıkların, 5 Eylül tarihinde, Mehmet Perçin'in yanında Ahmet Tan ve Ebubekir Işık olduğu halde soru sandıklarının taşınması sırasında, soruların bulunduğu bir sandığı merdiven altına götürüp, mühürü tırnak makası ile kestiği, sandığı açıp soru kitapçıklarını aldığı, soru kitapçıklarını bir poşete koyarak Ahmet Tan'a verdiği, Tan'ın da bunları Perçin'in fakültedeki odasına bıraktığı, Perçin'in bunları daha sonra evine götürerek fotokopi ile çoğalttığı ve diğer sanıklar Tan, Önder ve Işık'a verdiği, soruların bunlar vasıtasıyla yayıldığı belirlenmiştir.'' İddianamede, Yüksel Önder ve Ebubekir Işık'ın evinde bulunan soru kitapçığının fotokopilerinin, AÖF'nin 2002 Haziran ayına ait soru kitapçıklarına ait olması nedeniyle sanıkların aynı şekilde 2002 Haziran ayında da soruları çaldıkları, bu şekilde suç işlemek için teşekkül oluşturduklarının anlaşıldığı belirtilerek, diğer sanıklardan Gökhan Mızıkacı, Erkan Bulguru ve Mehmet Tankız'ın da çalıntı olduğunu bildikleri halde soruları alıp kullandıkları belirtildi. 
     Çete kurmakla suçlanan tutuklu sanıklar Mehmet Perçin, Ahmet tan, Ebubekir Işık ve Yüksel Önder hakkında eylemlerine uyan TCK'nın ilgili maddeleri gereğince 12'şer yıl ağır hapis cezası istenirken, tutuksuz sanıklar hakkında da suça iştirakten 5'er yıla kadar hapis cezası isteniyor. 
     Dava ile ilgili duruşmaya önümüzdeki günlerde başlanacağı bildirildi. 
     Soru kitapçığının çalınması nedeniyle 7-8 Eylül tarihlerinde yapılan AÖF bütünleme sınavları iptal edilmişti. 
     





</TEXT>
</DOC>
