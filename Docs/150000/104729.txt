<DOC>
<DOCNO> 104729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/30/guncel/gun02.html </URL>
<DATE> 2002/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Yine bir pasaport vakası 
</HEADLINE>
<TEXT>

İlik kanseri olan eski DYP milletvekili Abdülmelik Fırat, tedavi olmak için yurtdışına gidemiyor. Çünkü, güvenlik gerekçesiyle pasaport alamıyor 
     GÖKÇER TAHİNCİOĞLU Ankara 

     Hak ve Özgürlükler Partisi HAKPAR lideri ve eski DYP milletvekili Abdülmelik Fırat’ın ilik kanseri tedavisi için yurtdışına gitme isteği "pasaport" engeline takıldı. İçişleri Bakanlığı, Fırat’a "ülkenin genel güvenliği"ni gerekçe göstererek pasaport vermedi. Israrlı başvuruları üzerine bakanlık, avukatlara, "Tam teşekküllü devlet hastanesinden Türkiye’de tedavi edilemediğine dair rapor alın" yanıtını verdi.Uzun zamandır ilik kanseriyle boğuşan Fırat, hastalığının ABD veya İngiltere’de daha iyi tedavi edileceği inancıyla bu iki ülkelerden birine gitmeye karar verdi, ancak hiç beklemediği bir problemle karşılaştı. Emniyet Genel Müdürlüğü’nün, Fırat’ın pasaportuna "tahdit" koyduğunun anlaşılması üzerine avukatlar, tahdidin kaldırılması için yaptıkları başvuruya, Fırat’ın yurtdışına çıkmasının "genel güvenlik bakımından sakıncalı olduğu" yanıtını aldı. Avukatların, yapılacak seyahatin tedavi amaçlı olduğunu belirtmeleri de sonucu değiştirmedi. Fırat’ın avukatlarından Mevlüt Şener, "Tahdidin neden dolayı konulduğunu bile bilmiyoruz. Tüm iç hukuk yollarını tükettik, AİHM’ye gitmekten başka çaremiz kalmadı" dedi. İstanbul Barosu Başkanı Orhan Apaydın ve sanatçı Ruhi Su da, hasta olmalarına rağmen pasaport tahdidine takılmışlardı. 
     



 GÜNCEL 

















</TEXT>
</DOC>
