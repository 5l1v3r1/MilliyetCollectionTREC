<DOC>
<DOCNO> 141255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/07/son/soneko21.html </URL>
<DATE> 2003/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
"Çocuklar Duymasın"ın "Fıs fıs İsmail"i pekmez satışlarını artırdı 
</HEADLINE>
<TEXT>

p    Özel bir televizyonda yayınlanan Çocuklar Duymasın dizisinde rol alan Süleyman Yağcı'nın fıs fıs İsmail , tahin pekmez karışımı reklam filmlerinde yer alması satışları artırdı. 
     Kent merkezinde bal ve süt ürünleri satışı bayiliği yapan Muammer Avcı, televizyon kanallarında yayınlanmaya başlanan reklamdan önce ayda 50- 60 koli tahin pekmez karışımı satarken, son bir ay içinde bu rakamın 1200 koliye yükseldiğini söyledi. 
     Zonguldak, Bartın ve Karabük'ü kapsayan sorumluluk bölgelerindeki marketlerden gelen tahin pekmez karışımı taleplerini karşılamakta zorlandıklarını anlatan Avcı, şöyle dedi 
     ''Pekmez bir kültürdür, yeni nesil ise tahin veya pekmezi fazla bilmiyor. Aslında gençlerimize bunu sevdirmek gerekir. Çünkü, insan vücudunda kan yapıcı, kemik besleyici ve kuvvetlendirici özelliğe sahip. Ayrıca, reklamı yapılan tahin, pekmez karışımı naturel ve katkı maddesi içermeyen ölçülü bir karışım. Kış mevsiminde enerji veren bir gıda maddesi olduğundan satışlarımız azda olsa vardı. Ancak, Çocuklar Duymasın dizisindeki sempatik tavırlarıyla halkın beğenisini kazanan Süleyman Yağcı, yani fıs fıs İsmail'in televizyonda ürünün reklamını yapmasıyla satışlarda patlama oldu. Daha önceleri de reklamı yapılan ürünlerin satışında artış olmuştu, ancak bunun kadar yaşamadık. Şu anda bu durumun şaşkınlığı içindeyiz.'' Kentte market sahibi Mustafa Gülay da reklamı yapılan karışımın satışının çok fazla olduğunu belirterek, ''Alışveriş yapmak için markete gelen ailelerin çocukları bu ürünü gördüklerinde anne İsmail alalım diyorlar. Ayrıca gençler de ürünü satın almaya başladı. Daha önceleri günlerce tezgahta kalan tahin pekmez karışımlar, 1-2 gün içinde tükeniyor'' dedi. 
     





</TEXT>
</DOC>
