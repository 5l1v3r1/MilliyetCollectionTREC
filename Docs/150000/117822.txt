<DOC>
<DOCNO> 117822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/08/son/sonspo14.html </URL>
<DATE> 2002/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Ülkerspor'un zaferi, İtalyan basınında... 
</HEADLINE>
<TEXT>

     Ülkerspor'un dün gece Erkekler Avrupa Ligi'nde İstanbul'da İtalyan ekibi Virtus Bologna'ya karşı aldığı 105-78'lik farklı skorlu galibiyet sonrasında İtalyan basını Virtus Bologna ile adeta dalga geçti. 
     Corriere dello Sport Gazetesi, ''Booker ve Blair, Tanjeviç'i küçük düşürüyorlar'' başlığını atarken, ''Virtus, Türk hücresinden morluklarla çıkıyor. Tolga Öngören'in Ülkerspor'u canavarımsı oynadı'' biçiminde yorumda bulundu. 
     Ülkerspor'un, Virtus Bologna maçına dek ligdeki en kötü hücuma sahip olduğunu savunan gazete, bu kez İtalyan ekibinin her türlü eksikliğinin en iyi biçimde İstanbul ekibi tarafından değerlendirildiğini kaydetti. 
     La Gazetta dello Sport da Virtus Bologna'nın Ülkerspor'a karşı hafife alınamayacak bir yenilgi aldığını belirterek, ''Virtus, kötü dönüyor'' ifadesini başlığına çıkardı. 
     Haberde, Virtus Bologna'nın savunmada hiçbir varlık gösteremediğinin altı çizildi. Ülkerspor'un en iyileri arasında gösterilen geçen yıl İtalya'da Scavolini Pesaro'da oynayan Melvin Booker'ın gülerek, ''İtalya'dan bizi izlediklerini biliyorduk bu yüzden güzel birşeyler yapalım dedik'' dediğini yazan gazete, ''Booker ve Blair ikilisinin bir cerrah ustalığı ve az görülen bir lanetle Bologna'yı çökerttiklerini'' dile getirdi. 
     Tutto Sport Gazetesi ise, Ülkerspor'un galibiyetiyle ilgili yaptığı yorumunda, ''Virtus, İstanbul'da akbaba sürüsünün çarptığı bir zeplinin patlaması gibi söndü'' diye yazdı. 
     





</TEXT>
</DOC>
