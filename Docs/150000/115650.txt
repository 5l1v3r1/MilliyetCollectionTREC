<DOC>
<DOCNO> 115650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/28/son/sontur07.html </URL>
<DATE> 2002/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'dan Atatürk vurgusu 
</HEADLINE>
<TEXT>

     AKP Genel Başkanı Recep Tayyip Erdoğan, Cumhuriyetin, umutsuzlukları umuda dönüştüren millet iradesinin bir sembolü olarak yoluna büyük bir güvenle devam ettiğini belirtti. 
     Erdoğan, Cumhuriyet'in 79. kuruluş yıldönümü nedeniyle yayınladığı mesajda, mazisi insanlık tarihi kadar köklü büyük Türk milletinin, dünya milletleri arasındaki şerefli yerinin bir sembolü olan Cumhuriyetin 79. yıldönümünü kutlamanın büyük mutluluğunu yaşadığını belirtti. 
     "Gözümüz gibi koruduğumuz Türkiye Cumhuriyeti Devleti, zor şartlar altında kuruldu" diyen Erdoğan, şunları kaydetti 
     "Gazi Mustafa Kemal Atatürk ve arkadaşlarının en olumsuz koşulları aşarak yükselttikleri bağımsızlık ruhu ve ülkeyi çağdaş medeniyetin imkanlarına kavuşturma azmi ile kurdukları Cumhuriyetimiz, umutsuzlukları umuda dönüştüren millet iradesinin bir sembolü olarak yoluna büyük bir güvenle devam etmektedir. 
     Zorluk ve yoksulluk içinde kurulan devletimizi Mustafa Kemal Atatürk'ün gösterdiği 'Türkiye'yi muasır medeniyetler seviyesi üzerine çıkartmak' hedefine ulaştırdığımızı söylemek ise mümkün değildir. Ama millet olarak mücadelemiz Cumhuriyetin ilk kurulduğu günkü şuurla devam edecektir. Büyük milletimiz, tarihin en zorlu anlarında, umutsuzluklarını aşıp yeni umutlara kavuşma iradesini göstermiş ve göstermeye devam edecektir." Bütün dünyanın şahit olduğu, tarihin derinliklerinden gelen büyük bir irade ile yoluna devam eden Türk milletinin, şu anda içinde bulunduğu krizleri ve sıkıntıları aşacağına ve yeniden müreffeh günlere kavuşacağına olan inançlarının sonsuz olduğunu belirten Erdoğan, "Laik, demokratik ve sosyal hukuk devleti şemsiyesi altında, milletimizin arzu ve özlemlerine cevap veren günlerin gelmesi için var gücümüzle çalışmaya devam ediyoruz" dedi. 
     Erdoğan, mesajını "Cumhuriyetimizin yeni bir yaşını daha idrak etmenin mutluluğu içinde, büyük önder Atatürk'e şükranlarımızı ve büyük milletimize bir kere daha tebriklerimizi ve esenlik dileklerimizi arz ederiz" diyerek tamamladı. 
     





</TEXT>
</DOC>
