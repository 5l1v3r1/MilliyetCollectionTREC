<DOC>
<DOCNO> 147361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/04/ekonomi/aeko.html </URL>
<DATE> 2003/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Nisan ayında nemanın anapara ödemesi şüpheli 
</HEADLINE>
<TEXT>

Hazineden sorumlu Devlet Bakanı Babacan, hükümetin nisanda ödemek için önceden söz verdiği, nemanın anapara ödemesiyle ilgili konunun yüzde yüz çözülemediğini söyledi 
     EKONOMİ SERVİSİ 

     Devlet Bakanı Ali Babacan, hükümetin nisan ayında ödemek için önceden söz verdiği nemanın anapara ödemelerinin, Irak’ta yaşanan savaş dolayısıyla oluşan belirsizlik ve finans koşulları nedeniyle ertelenebileceğini belirtti. 
     Dün gece Kanal D’de yayımlanan Arena programında Uğur Dündar’ın ekonomiyle ilgili sorularını yanıtlayan Babacan, nema ödemeleri ile ilgili soru üzerine, "Nema ödemelerini nisanda yerine getirebilmek için çalışıyoruz. Ancak savaştaki belirsizlik ve finansman koşulları, bu konuyu yüzde yüz nisanda çözüyoruz dememizin önüne geçiyor" dedi. 
     Babacan, ekonomiye kaynak konusunda şu an itibariyle ne yapacaklarına tam olarak karar vermediklerini ancak, gelir ortaklığı konusuna sıcak bakdıklarını söyledi. Halkın gönüllü katılımıyla gerçekleştirilmesi mümkün olan hibe konusuna ise şu an pek sıcak bakmadıklarını belirten Babacan, şunları söyledi 
     "Bu konuda tereddütlerimiz var, yapalım mı yapmayalım mı diye. Ancak bu gerçekleşirse bütün hesaplar internet üzerinden halkın takibine sunup, şeffaf olacağız." 
     
     Batık bankaların peşindeyiz’ 
     Babacan, ayrıca, batık bankaların sebep olduğu zararın 39 milyar dolara ulaştığının hatırlatılması üzerine, bu zararların peşini bırakmayacaklarını söyledi. Babacan, "Bu kadar sıkıntı çektiğimiz dönemde milyarlarca dolarlık borca yol açan kişi ve kuruluşların peşi bırakılmayacak" dedi. 
     Kamu bankalarına yapılan atamaları da değerlendiren Babacan, "Bu operasyon ani bir operasyon değil. Göreve getirilenlerin hepsi eğitimli, sektörün içinden. Atamalar konusunda farklı beklentiye girmemek gerek. Bu bankaların aktif hale gelip, kredi verir duruma gelmesini istiyoruz. Öncelikle Halkbank’ı özelleştirmeyi düşünüyoruz. Avrupa örneklerini inceliyoruz" şeklinde konuştu. 
     Babacan, ABD’nin Türkiye’ye destek amacıyla Kongre’ye önerdiği 1 milyar dolarlık hibe ya da 8.5 milyar dolarlık kredi için ABD’den kendilerine herhangi bir talep ya da şart iletilmediğini söyledi. Babacan, ayrıca, öğretmenlerin ek ders ücretlerinin kesilmesinin söz konusu olmadığını kaydetti. 
     
Mektup bu hafta gidiyor      Bakan Babacan, IMF’ye gönderilmesi gereken ek niyet mektubunun önümüzdeki hafta tamamlanacağını da söyledi. Babacan, şöyle konuştu 
     "Washington’da oturarak Türkiye gerçeklerini görmek mümkün değil. Biz sadece IMF istiyor diye hiç bir maddeyi mektuba koymadık. Şu an mektupta anlaşamadığımız tek bir konu kaldı. Bu da ek bir tablonunu bir sütununda yaşanan anlaşmazlık. Bir sütundaki rakamların aylar üzerinde dağıtılması konusunu tartışıyoruz." 
     IMF Dış İlişkiler Direktörü Tom Dawson, IMF destekli programın dördüncü gözden geçirme dönemine ilişkin ek niyet mektubunun, bu hafta içinde Türk yetkililerce imzalanmasını beklediklerini söyledi. Dawson ayrıca, "İşler genel olarak yolunda" dedi. 
     


SİYASET 





















</TEXT>
</DOC>
