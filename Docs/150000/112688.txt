<DOC>
<DOCNO> 112688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/13/yasam/ayas.html </URL>
<DATE> 2002/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere’deki gibi sağa bakınca öldü 
</HEADLINE>
<TEXT>

James ailesi, Bodrum’da karşı otele giderken İngiltere’deki alışkanlıklarıyla yolun soluna hiç bakmadı. Dört yaşındaki oğulları Wilson yola atladı ve kamyonun altında can verdi 
     YAŞAR ANTER Muğla 

     Bodrum’da tatil yapan İngiliz ailenin 4 yaşındaki oğlu Wilson Ross James, ülkelerindeki trafik düzeni gibi yolun sağına bakarak boş gördüğü yola fırlayınca belediyenin çöp kamyonunun altında can verdi. 
     Bodrum’a iki haftalık tatil için gelerek Eskiçeşme Mahallesi’ndeki Hadi Apart Otel’e yerleşen baba Johann James, anne Sementha ve dört çocuğu, tatillerinin bitimine iki gün kala büyük acı yaşadı... 
     
     Engel olamadılar 
     Aile, önceki akşam otelden çıkıp, yolun karşısındaki Piramit Otel’de kalan arkadaşlarını ziyaret etmek istedi. Trafiğin tek yönlü olduğu Caferpaşa Caddesi’nde, İngiltere’deki trafik düzenine göre yolun sağına bakan aile, araç gelmediğini zannetti. Bu sırada iki ağabeyinin elinden kurtulup yola fırlayan küçük Wilson, soldan gelen Murat Öztürk yönetimindeki çöp kamyonunun altında kaldı. Çamurlukla tekerlekler arasında sıkışarak 10 metre sürüklenen küçük çocuk, boynu kırılarak ailesinin gözleri önünde can verdi. 
     
     Şik yetçi olmadı 
     Otele kapanan aile sinir krizleri geçirdi. İngiltere’ye dönme hazırlığı yaparken feci kazayla küçük çocuğunu yitiren anne Sementha James, polise verdiği ifadede, şik yetçi olmadığını söyledi. James, yolun karşısına geçerken, bir an nereye bakacaklarını şaşırdıklarını ifade eden gözüyaşlı anne "Sağa baktığımızda araç gelmediğini gördük. Bir anlık dalgınlık sonucu oğlum ağabeylerinin elinden kurtulup yola fırladı. Kamyonun altında kaldığını gördüm. Başka bir şey hatırlamıyorum" dedi. 
     Gözaltına alınan kamyon şoförü Öztürk de kaza yerinden 50 metre önce çöp aldığını ve 20 - 25 kilometre süratle gittiğini belirterek "Aynadan baktığımda küçük çocuğun araca çarptığını gördüm ve hemen durdum. Ancak yapacak bir şey yoktu. Çok üzgünüm" diye konuştu. 
     



 YAŞAM 















</TEXT>
</DOC>
