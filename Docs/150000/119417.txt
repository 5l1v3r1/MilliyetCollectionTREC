<DOC>
<DOCNO> 119417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/17/son/sontur15.html </URL>
<DATE> 2002/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Abdullah Gül Fazla vakit geçirmeye tahammülümüz yok 
</HEADLINE>
<TEXT>

     Cumhurbaşkanı Ahmet Necdet Sezer tarafından 58. Hükümet'i kurmakla görevlendirilen AK Parti Kayseri Milletvekili Abdullah Gül, Bakanlar Kurulu listesini geciktirmeden Cumhurbaşkanı'nın onayına sunacağını belirterek, ''Fazla da vakit geçirmeye tahammülümüz yok'' dedi. 
     Gül, partisinin Merkez Yönetim Kurulu MYK Toplantısı'na katılmak üzere genel merkeze gelişinde gazetecilerin sorularını yanıtladı. Abdullah Gül, yeni kabinenin belirlenip belirlenmediğine ilişkin bir soru üzerine, ''Çalışıyoruz'' dedi. 
     MYK toplantısında hangi konuların görüşüleceğine ilişkin soruyu yanıtlarken de Gül, ''Dün de açıkladığım gibi arkadaşlarımızla Merkez Yönetim Kurulu üyesi arkadaşlarımızla da görüşeceğiz. Onların da tabii fikrini alacağız. Genel Başkanımızla da görüşeceğiz. Bir istişare çerçevesi içerisinde kabineyi tespit edeceğiz, inşallah. Fazla da vakit geçirmeye tahammülümüz yok'' diye konuştu. 
     Gül, Meclis Başkanlığı konusunda bir sıkıntı olup olmadığı sorusuna da ''Hayır, bunların hepsini konuşarak tabii yapacağız arkadaşlarımız arasında... Bunların hepsini rahat bir şekilde çözeriz'' yanıtını verdi. 
     Yeni hükümet listesini Cumhurbaşkanı'na ne zaman sunacağının sorulması üzerine de Gül, ''Kesin bir şey söyleyemem, geciktirmeden inşallah bitirmeye çalışacağız'' dedi. 
     





</TEXT>
</DOC>
