<DOC>
<DOCNO> 147953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/06/son/sontur18.html </URL>
<DATE> 2003/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Evlenmek için belediyeye başvurdu, 4 yıllık evli çıktı... 
</HEADLINE>
<TEXT>

     Konya'nın Karapınar İlçesi'nde Gülsen Dölek, sevdiği erkek ile evlenme hazırlığı yaparken, 4 yıl önce başka biri ile evlendirildiğini öğrenerek, şaşkına döndü. 
     Karaman'ın Akçaşehir Beldesi'nden Karapınar'a gelen 25 yaşındaki Gülsen Dölek, Mevlüt Sönmez ile evlenmeye karar verdi. 
     Önce bir imama dini nikah yaptıran çift, daha sonra resmi nikah için hazırlık yaparken şok eden gerçekle karşılaştı. 
     Nikah için Gülsen Dölek'in nüfus kaydını çıkaran Sönmez, kayıtlarda Dölek'in zaten evli olduğunu görünce neye uğradığını şaşırdı. Dölek'in de evlendiğinden haberi olmadığını öğrenince olayın aslını araştırmaya çalışan Sönmez, 4 aylık hamile müstakbel eşinin Fethullah Yıldız isminde bir kişi ile 26 Mart 1999 yılında evlendirildiğini belirledi. 
     Dölek'in kendisinin de haberinin olmadığı bu nikahın, Karaman'a bağlı Ayrancı İlçe Nüfus Müdürlüğü'nde kıyıldığını öğrenen Sönmez, Nüfus Müdürlüğü yetkililerinden, nikahı emekli olan eski müdürün kıydığını öğrendiğini söyledi. 
     Gelişmeler karşısında şaşkına döndüklerini belirten Mevlüt Sönmez, Ayrancı Nüfus Müdürlüğü hakkında Cumhuriyet Savcılığı'na suç duyurusunda bulunduğunu, yasal olarak haklarını sonuna kadar arayacağını ve gerçeği ortaya çıkaracağını kaydetti. 
     Bu sorunun en kısa zamanda çözülmesini istediğini belirten Sönmez, ''5 ay sonra çocuğumuz dünyaya gelecek. Çocuğumu nüfusuma aldırabilmem için arap saçına dönen bu sorunun çözülmesi ve Gülsen Dölek ile resmen evlenmem gerekiyor'' diye konuştu. 
     Sönmez, sahte evliliğin bir çetenin işi olmasından şüphe ettiğini söylerken, evlenmeyi beklerken evli çıkmanın şokunu atlatamayan Dölek ise nikah kayıtlarındaki imzanın kendisine ait olmadığını kaydetti. 
     





</TEXT>
</DOC>
