<DOC>
<DOCNO> 140950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/06/yazar/altan.html </URL>
<DATE> 2003/03/06/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Kakavanlıklar valsi ve orkestrasız bir pasadoble... 
</HEADLINE>
<TEXT>

     TV kanallarının sunucuları haber saatlerinde, diledikleri an bir Washington’a bağlanıyorlar, bir Erbil’e, bir Bağdat’a, bir Brüksel’e vs. 
     Yüz yıl önce kimbilir kaç haftada gidilen yerlerin siyasal horozları, sanki evlerimizin içine girmişler gibi... 
     Bir anda, dünyanın belirli bir bölgesinde, yönetilen halk yığınlarının, bir sefalet rezaleti olan durumunu da görüyoruz yönetenlerinin afur tafurlu babalanmalarını da... 
     
     Siyasal horozlar ekrana geldiğinde selama duran polisler, kırmızı halı, resmi siyah araba... 
     Yönettikleri halk yığınları ekrana geldiğinde boynu bükük çocuklar, ağlamaklı kadınlar, ekmek ve yiyecek kuyrukları... 
     Bazen oturduğum yerden bağırasım geliyor siyasal horozlara 
     - Ulan utanmıyor musunuz, böyle bir insan çöplüğünün tepesinde kanat çırpa çırpa kıçınızdan ötüp durmaya .. 
     
     Tarihin elektrikli süpürgesi, bütün bu siyasal horozları takımı, taklavatı, silahı, saltanatıyla silip süpürse de yerine evrensel ve saydam bir belediyeler konfederasyonu kurulsa... 
     Tek para, dünyanın her yerinde geçerli "nümerote" bir kimlik, yerel dillerin yanında, ortak bir dil bütünleşmesi olsa... 
     Silahlara harcanan paralar da, ayakkabı boyasına harcanan paralar düzeyine inse... 
     
     Şimdi siz 
     - Asla böyle bir şey olamaz mı, diyorsunuz. 
     Canınız sağ olsun. 
     Kimbilir belki de olma yolundadır ekranlara çıkan siyasal horozların, yüzde doksanı da İngilizce konuştuğuna göre... 
     Ve ekonomik hesaplar, "dolar" yahut "euro" üstünden yapıldığına göre... 
     
     Alışık değiliz değişim süreçlerinin kimlere nelere mal olacağını ve geleceğin açılarını konuşmaya... 
     Madem alışık değiliz, öyleyse gelin dalgamızı geçelim ve demagoglar saltanatının hitabet örneklerinden ilham almaya çalışalım 
     "Kimse kendini Kayışdağı’nın, Uludağ’dan daha yüksek olduğunu söyleyerek kandırmasın. Erciyes’i, Çamlıca’yla kıyaslamak, demokratik bir fikir özgürlüğü olsa bile, Ağrı’yı görmezlikten gelemeyiz. Biz her zaman Kazdağları’nın önemini benimsemiş ve Toroslar’a gereken ilgiyi göstermişizdir. 
     Kimse kalkıp da, bize Çukurbostan’ı anlatmaya kalkmasın. Biz Çukurbostan’ından, Çukurovası’na Çukurhisar’ından, Çukurkaya’sına kadar, ülkemizdeki her çukuru kendi sinesine nakşetmiş insanlarız. 
     Gavurdağları’nı kayak merkezi yapmak için sürdürdüğümüz çabalar, Ölemez Dağı’nı ihmal ettiğimiz anlamına gelmez. 
     Bize akıl öğretmeye kalkanlar, önce gidip kendi siyasal yalanlarının dağlarına diksinler bayraklarını ve sonra da birbirlerinin beyinlerindeki kanalizasyon çukurlarına saklansınlar." 
     
     "Arkadaşlar bu vatan hepimizin. 
     Demokrasinin altına dinamit koyarsak, hepimiz birden kalırız altında. 
     Buradan siyasal kundakçılara sesleniyorum 
     Siyasal hırslarınıza hızlı bir asansör aranırken, sigortaları attırmayınız. Unutmayınız ki, sorumsuzluğun varacağı son nokta, ananızın ipliğine pazar aramak olur." 
     
     "Şanlı tarihimizin büyük milleti, ülkesinin tüm dağlarını çukura tüm çukurlarını dağa dönüştürebilecek bir güçte ve yüceliktedir. 
     Evlerimizdeki havuzlarda değil, denizlerimizle göllerimizdeki balıklar ne kadar çok olursa karnımız da o kadar çok doyar... 
     Denizlerimizle, göllerimizdeki balıkları çoğaltalım arkadaşlar. Bu ülkeyi alıklar değil, balıklar kurtaracak... 
     Alıklara hayır, balıklara evet 
     Hepinizi sevgi ve saygıyla selamlarım." 
     
     Ha sahih, bir de Kuzey Irak’la, Kuzey Kıbrıs sorunu var... 
     Mart ayının sonuna kadar, kimbilir ne sürprizler olacak, hele hazirana kadar... Allah Allah... 
     2003 yılı, ne yapacağı hiç belli olmayan bir sevgilinin, orkestrasız bir pasadoble’si gibi başladı... 
     Şaşırtıcı ama kaygılandırıcı da hele yeni çağa ayak uydurmasını beceremeyenler için... 
     
     







Asker konuştu 


Kakavanlıklar valsi ve orkestrasız bir pasadoble... 


Moda cinayeti... 


Orgeneral Özkök’ün açıklaması 


Orgeneral Özkök’le ikinci tezkere hattı... 


Yürekli lider aranıyor 


Siirt’ten savaşa... 


Müslüman saati 


Tuvalet k ğıdı kalmadı zımpara k ğıdı verelim 


Amaca açıklık getirmek gerek... 


"Denge oyunu" ve elmalarla armutlar... 


Özkök Paşa ve tezkere 


Neden kalkınmış tek Müslüman ülke yok 6 


Borsamız, "savaş" istiyor 


Reyhan Gürtuna ile kadın sorunu 


</TEXT>
</DOC>
