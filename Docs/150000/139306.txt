<DOC>
<DOCNO> 139306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/27/guncel/gun10.html </URL>
<DATE> 2003/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
8 yıl sonra müebbet 
</HEADLINE>
<TEXT>

1994’te yazar Onat Kutlar ile arkeolog Yasemin Cebenoyan’ın yaşamlarını yitirdikleri bombalama eylemini yapan 3 PKK’lı, müebbet hapis cezası aldı 
     BERİL ÖZCAN İstanbul 

     Yazar Onat Kutlar ile arkeolog Yasemin Cebenoyan’ın da yaşamlarını yitirdikleri çok sayıda bombalama eylemini, terör örgütü PKK adına yaptıkları iddiasıyla yargılanan 20 sanık hakkında 8 yıldır süren dava sonuçlandı. Sanıklardan 3’ü, müebbet ağır hapis cezasına çarptırıldı. 
     30 Aralık 1994’te The Marmara Oteli’nin girişinde bulunan kafeteryaya bırakılan bomba sonucu Kutlar ile Cebenoyan’ın ölümüne neden olan eylem ile 16 ayrı bombalama ve öldürme suçlamasıyla yargılanan sanıkların karar duruşması, İstanbul 3 No’lu DGM’de dün yapıldı. Duruşmaya, tutuklu sanıklar Deniz Demir, Hicran Kaçmaz, Abdülcelil Kaçmaz ve Hasan Kızılkaya katıldı. 
     Duruşmada son sözleri sorulan sanıklardan Hicran Kaçmaz, "Kırsalda propaganda amaçlı çalıştım. Sonra ayrılmak istediğimi söyledim. Sürekli eleştirilerde bulunuyordum. Bana bir sorumluluk verilmesi, soru sormam bile söz konusu değildi. Hiçbir bilgim yoktu" dedi. Daha sonra kararını açıklayan mahkeme heyeti, Hicran Kaçmaz ve Deniz Demir’in Pişmanlık Yasası’ndan yararlanma taleplerini "örgütün dağılmasına yeterince yardımcı olmadığı" gerekçesiyle reddetti. 
     Mahkeme heyeti, sanık Deniz Demir’i ömür boyu uygulanmak suretiyle müebbet ağır hapis, duruşmalardaki iyi hallerini göz önüne alarak Hicran Kaçmaz ve Abdülcelil Kaçmaz’ı da infazları 36 yıl üzerinden hesaplanmak suretiyle yine aynı cezaya çarptırdı. Mahkeme heyeti, üç sanık hakkında da beraat kararı verdi. 
     
     
     



 GÜNCEL 
















</TEXT>
</DOC>
