<DOC>
<DOCNO> 141679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/09/son/sontur17.html </URL>
<DATE> 2003/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Turizm Bakanı "Rezervasyon iptali yok" 
</HEADLINE>
<TEXT>

     Turizm Bakanı Güldal Akşit, rezervasyon iptali olmadığını kaydederek, bu yıl turizmde hedeflerin tutturulacağını bildirdi. 
     Turizm Bakanlığı'ndan yapılan açıklamaya göre, Akşit, ''turizm sektörünün, son zamanlarda kritik süreçten geçen Türkiye ekonomisine yeniden umut kapısı olduğunu'' ifade etti. 
     ''Bazı sektör temsilcilerinin rezervasyon iptalleri olduğu yönündeki açıklamalarını doğru bulmadığını'' belirten Akşit, ''rezervasyonlarda duraklama olduğunu, ancak bunun iptal anlamına gelmediğini'' kaydetti. Akşit, ''Aksilik yaşanmazsa, 2003 yılı hedefi olan 15 milyon turist ve 13 milyar dolar geliri tutturacağımızı düşünüyoruz'' dedi. 
     Açıklamada, turist sayısına ilişkin veriler de yer aldı. 
     Buna göre, Türkiye'ye 2003 yılının ilk iki ayında geçen yıla göre yüzde 14.7'lik artışla 840 bin 852 turist geldi. OECD ülkelerinden gelen ziyaretçi sayısı yüzde 28.7, Doğu Avrupa'dan gelen ziyaretçi sayısı da yüzde 4.63 arttı. 
     Türkiye'ye en fazla turist gönderen ülke 210 bin 811 kişi ile Almanya olurken, Almanya'yı 109 bin 989 kişi ile Bulgaristan, 43 bin 347 kişi ile Rusya Federasyonu izledi. 
     





</TEXT>
</DOC>
