<DOC>
<DOCNO> 125618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/19/son/soneko09.html </URL>
<DATE> 2002/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabah'ın yayın hakkı 5 yıl için Ciner'in... 
</HEADLINE>
<TEXT>

     Bilgin Yayıncılık'ın, Sabah Gazetesi'nin yayıncılık hakkı başta olmak üzere reklam, satış ve yayınlama haklarını 5 yıl için münhasıran Turgay Ciner'e ait Merkez Gazete Dergi Basım Yayıncılık Sanayi ve Ticaret A.Ş'ye devrettiği bildirildi. 
     Sabah Yayıncılık A.Ş., Sermaye Piyasası Kurulu'nun SPK talebi doğrultusunda Bilgin Yayıncılık'ın SPK'ya gönderdiği hak devrine ilişkin yazı konusunda Borsa'yı bilgilendirdi. 
     Bilgin Yayıncılık A.Ş. tarafından SPK'ya gönderilen yazıda, Sabah Gazetesi'nin sahibi Bilgin Yayıncılık A.Ş. ve Merkez Gazete Dergi Basım Yayıncılık Sanayi ve Ticaret A.Ş. arasında ''Münhasır Yayıncılık ve Marka Lisans Sözleşmesi'' imzalandığı bildirildi. 
     Yazıya göre, sözleşmenin 4.1 maddesinde, Bilgin Yayıncılık A.Ş''nin sahibi bulunduğu Sabah Gazetesi'nin yayıncılık hakkı başta olmak üzere reklam, satış ve yayınlama haklarının 5 yıl için münhasıran Merkez Gazete A.Ş'ye devredildiği yer alıyor. Bu hakları Merkez Gazete A.Ş. dışında Bilgin Yayıncılık dahil hiçbir kişi ve veya kuruluş kısmen veya tamamen kullanamayacak. 
     
     MAAŞ VE DİĞER ÖDEMELERİ MERKEZ GAZETE TAAHHÜT ETTİ 
     Ayrıca, sözleşmenin 4.2 maddesinde, sözleşmenin imza tarihinden sonraki döneme ilişkin ve faaliyetlerden doğacak kamu kurum ve kuruluşları ile özel şahıs ve kuruluşlara yapılması gerekecek her türlü ödeme ile Merkez Gazete A.Ş'nin kendi takdirine göre istihdam edeceği tüm personele ödenmesi gereken her türlü maaş, sosyal hak ve her ne nam altında olursa olsun tüm giderleri Merkez Gazete A.Ş'nin taahhüt ettiği kaydedildi. 
     Yazıda, Marka Lisan ve Yayıncılık Sözleşmesi'ne ilişkin mali hak ve yükümlülüklerin mahiyetinin Tasarruf Mevduatı Sigorta Fonu TMSF ile yürütülen görüşmelerin sonucuna göre belirleneceğinin anlaşıldığı belirtildi. 
     Sabah Yayıncılık Borsa'ya gönderdiği yazıda, TMSF'nin Sabah Yayıncılık A.Ş'nin tüm malvarlığı ile üçüncü kişilerdeki hak ve alacaklarına 452 trilyon liralık haciz uyguladığı ve bu hacizler sebebiyle Sabah Yayıncılık A.Ş'nin ticari faaliyetlerinden doğacak gelirlerini doğrudan tahsilinin mümkün olmadığı anımsatıldı. 
     Yazıda, ''Sabah Yayıncılık'ın sahibi bulunduğu matbaalara yönelik olarak çeşitli bankalar, gerek ipoteğin paraya çevrilmesi yolu ile ve gerekse haciz yolu ile icrai işlemlerinin devam ettiği bilinmektedir'' ifadesi kullanıldı. 
     Sabah Gazetesi'nin künyesinde, ''İmtiyaz Sahibi'' Bilgin Yayıncılık adına Dinç Bilgin olarak gözükürken, ''Yayınlayan ve Marka Lisans Sahibi'' olarak Merkez Gazete Dergi Basım Yayıncılık San. ve Tic. A.Ş. adına Turgay Ciner ismi yer aldı. 
     





</TEXT>
</DOC>
