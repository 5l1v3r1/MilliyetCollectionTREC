<DOC>
<DOCNO> 112197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/10/son/sondun08.html </URL>
<DATE> 2002/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika basını "Türklerin hüznü" 
</HEADLINE>
<TEXT>

     AB Komisyonu'nun dün açıkladığı ilerleme raporlarına ve AB'nin genişlemesi konusuna bugünkü baskılarında geniş yer veren Belçika basını, ''Türklerin Hüznü'', ''Türkiye'de Hayal Kırıklığı'' gibi başlıklar kullandı. 
     Le Soir gazetesi, komisyonun raporunun ardından, Türkiye'nin resmi tepkisini gösterdiğini ancak umutsuzluğa sürüklenmediğini belirterek, Türk basınındaki yorumları ve ''çifte standart'' eleştirilerini yansıttı. Gazete, ''Komisyon raporunun olumlu olduğunu, artık Türkiye'nin er geç AB üyesi olacağının kabul edildiğini'' savunanların görüşüne de yer verdi. 
     La Libre Belgique gazetesi, ''Türkiye'de Hayal Kırıklığı'' başlıklı yazısında, AB Komisyonu'nun ''temkinli'' davrandığını ve Türkiye'ye tam üyelik müzakerelerinin başlangıç tarihinin belirlenmesini önermediğini yazdı. 
     Ankara'daki koalisyon hükümetinin AB'ye giriş konusuna öncelik verdiğini ve başarısızlığın, 3 Kasım seçimlerinde koalisyon partilerini olumsuz etkileyebileceğini yazan gazete, Türkiye'nin AB'ye yürüyüşünün yavaş olduğunu belirtti. 
     La Libre Belgique, AB Komisyonu'nun müzakere tarihine hiç değinmediğini, bu konuda kararı Kopenhag zirvesine bıraktığını yazdı. 
     Gazete, ayrı bir haberinde, Kıbrıs konusunda sorunlar olduğu üzerinde de durdu ve ''Müzakereler sadece Rum tarafıyla yapıldı. Bu karar, 1997'de, Lüksemburg'da alınmıştı ve bazı AB ülkeleri şimdi çok pişman. AB, eski Almanya gibi bölünmüş bir üye almanın büyük riskine giriyor. Türkiye, Rum kesiminin alınması halinde çözüm şansı kalmayacağını, Yunanistan, Kıbrıs'ın alınmaması halinde diğer adayları veto edeceğini söylüyor. Bu dosya, henüz kapanmaktan çok uzak'' ifadelerine yer verdi. 
     La Derniere Heure gazetesi, Türklerin AB'den bir işaret beklediklerini, ancak bu işaretin bir türlü gelmediğini yazarak, AB'den ''minimum bir ciddiyet'' beklentisi olduğunu, Ankara hükümetinin, bu beklentiyle büyük adımlar attığını yazdı. 
     AB raporunun, Türkiye'de kapsamlı reformlar yapmak cesaretini gösteren siyasetçileri zor duruma düşürdüğünü savunan gazete, atılan adımların karşılığını vermeyen AB'nin yeni adımlar istemesini eleştirdi ve ''Müzakereleri çıkmaz ayın son çarşambasına havale eden bu tavır, Türkiye'de aşırı milliyetçilerin ve AB karşıtlarının ekmeğine yağ sürüyor'' dedi. 
     La Derniere Heure, AB'nin bu yeni ''hayır''ını Türkiye'ye hazmettirmek için, yılda 350 milyon euroluk maddi yardım önerdiğini yazdı. 
     





</TEXT>
</DOC>
