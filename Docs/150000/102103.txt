<DOC>
<DOCNO> 102103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/15/son/sontur09.html </URL>
<DATE> 2002/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Meslek liselerinden genel liselere geçiş yasağı kalktı 
</HEADLINE>
<TEXT>

     Milli Eğitim Bakanlığı MEB , mesleki ve teknik ortaöğretim kurumlarından genel liselere geçiş yasağını tamamen kaldırdı. 
     Milli Eğitim Bakanlığı, yaklaşık iki ay önce aldığı kararla her türdeki mesleki ve teknik ortaöğretim kurumlarının hazırlık sınıflarında bulunanların başarı durumuna bakılmaksızın ve 9. sınıfı tekrarlamak zorunda kalan öğrencilere, sadece Açıköğretim Lisesi'nin genel lise bölümüne kayıt yaptırma hakkı tanımıştı. 
     Ortaöğretim Kurumları Öğrenci Nakil ve Geçiş Yönergesi'nin değiştiren Bakanlık, söz konusu durumdaki öğrencilere sadece Açıköğretim Lisesi'ne değil, örgün öğretim yapan genel liselere geçiş yapabilmeleri hakkı tanıdı. 
     Ortaöğretim Kurumları Öğrenci Nakil ve Geçiş Yönergesi'nin, mesleki ve teknik ortaöğretim kurumlarından genel liselere geçişi yasaklayan hükmü şu şekilde değiştirilerek, yürürlüğe girdi 
     ''Mesleki ve teknik ortaöğretim kurumlarından ya da programlarından genel liselere öğrenci nakil ve geçişi, hazırlık sınıflarında başarılı veya başarısız olunması ile 9. sınıflarda sınıf tekrarına kalınması durumlarında, kayıt-kabul süresi içinde isteğe bağlı olarak yapılır.'' 
     
     ALANLAR ARASI GEÇİŞLER 
     Yönergeyle, ortaöğretim kurumlarında alanlar arasında geçiş de yeniden düzenlendi. 
     Buna göre, 3 yıllık genel lise türü okullarda 10. sınıfın, 4 yıllık genel lise türü okullarda ise 11. sınıfın sonunda, isteyen öğrenci, not şartına bakılmaksızın, ders yılının başladığı tarihten itibaren bir ay içinde alan değiştirebilecek. 
     Ancak alanını değiştiren öğrenci, yeni alana ait alt sınıfın veya sınıfların görmediği alan dersleri ile gördüğü halde bir ders saatinden fazla fark olan alan derslerinden sorumlu tutulacak. 
     Nakil geldiği okulda alanı bulunmayan öğrenciler de istedikleri başka bir alana geçebilecekler. Bu öğrencilerin alan değiştirmesinde bir aylık süre aranmayacak. 
     
     NAKİL YASAĞI 
     MEB, Eylül 1998'de yayımladığı Ortaöğretim Kurumları Öğrenci Nakil ve Geçiş Yönergesi ile meslek liselerinden genel liselere doğrudan nakil yapılmasını yasaklamıştı. 
     Söz konusu yönerge, üniversiteye giriş sınavında yapılan düzenlemelerden dolayı, özellikle meslek ve imam hatip lisesi öğrencilerinin, okudukları alan dışında bir bölümü tercih etmeleri halinde ÖSS puanları düşeceği için genel liselere geçmek istemeleri nedeniyle hazırlanmıştı. 
     2000-2001 öğretim yılında, mesleki ve teknik liselerden genel liselere doğrudan nakil yaptırılmasının yasak olmasına karşın birçok okul müdürünün usulsüz olarak kayıt yaptırdığı ortaya çıkmış ve geniş çaplı bir soruşturma başlatılarak, sorumlu bulunan yöneticilere cezalar verilmişti. 
     Bu olaydan sonra yayımlanan genelgede, ''İlgili yönetmelik, yönerge ve genelgeler gereğince mesleki ve teknik ortaöğretim kurumlarından her ne sebeple olursa olsun, resmi ve özel genel liselere öğrenci nakili yapılmayacağı'' bildirilmişti. 
     





</TEXT>
</DOC>
