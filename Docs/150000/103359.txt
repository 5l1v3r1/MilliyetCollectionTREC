<DOC>
<DOCNO> 103359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/22/son/soneko15.html </URL>
<DATE> 2002/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
HSBC, Meksika'nın beşinci büyük bankasını alıyor... 
</HEADLINE>
<TEXT>

     Türkiye'de Demirbank'ı devralmış olan İngiliz sermayeli HSBC Holding Bank, yabancı bankaların şimdi de Meksika mali sektörüne yöneliş kervanına katıldı. 
     Banka'nın açıklamasına göre, HSBC Holdings, Meksika'nın beşinci büyük bankası Grupo Financiero Bital'i Bital Bank 1.14 milyar dolara satın almak üzere anlaşma imzaladı. Hollanda sermayeli bankacılık ve sigortacılık grubu ING ise Bital'in yüzde 19.2 hissesini 200 milyon dolara almak üzere Temmuz'da imzalanan anlaşmayı bozdu. 
     
     MEKSİKA KRİZİ, BANKALAR, PİYASALAR VE EKONOMİ... 
     Meksika'nın ''1995'deki peso devalüasyonundan sonra güçlendi'' denilen bankacılık sektörü sisteminin tamamı artık güçlü yabancı sermayeli bankalarla dolu. Bu durumda, ''bölgedeki kriz Meksika'yı artık o denli etkileyemeyebilir'' deniliyor. 
     Bu ülkede o dönemdeki krizden ötürü faiz oranları yüzde 100'ü aşmış, hükümet 100 milyar dolarlık banka ve şirket kurtarma operasyonunu fonlamak zorunda kalmıştı. Meksikalıların ekonomiye, bankalara, şirketlere, devlete ve sisteme güvenleri kalmayınca, tasarruflar, eldeki paralar bankalara yatırılmayıp, toprak tencere ve kazanlarda, yastık altlarında saklanır olmuştu. Ekonominin düzelmesiyle, tasarruflar yeniden bankalara dönmeye başladı. 
     
     BANKALARIN MEKSİKA'YA İLGİSİ 
     Citigroup Meksika'nın ikinci büyük bankası Banamex'i geçen yıl satın almış, bu ülkenin en büyük bankası Bancomer de İspanyol sermayeli Banco Bilbao Vizcaya Argentaria'ya geçmişti. 
     ABD'de yaşayan Meksikalı göçmenlerin her yıl 9 milyar doları aşkın işçi dövizini anavatanlarına aktarmaları ve Meksika-ABD ticaret hacminin milyarlarca dolara ulaşması Amerikan bankalarının Meksika bankacılık sektörüne ilgisini artırıyor. 
     Net aktif değerleri toplamı 746 milyar dolara varan, 81 ülke ve toprak parçasındaki 7 bin ofisi bulunan HSBC Kuzey, Orta ve Güney Amerika'da varlığını daha da büyütmeyi hedefliyor 
     





</TEXT>
</DOC>
