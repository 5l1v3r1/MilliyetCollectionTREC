<DOC>
<DOCNO> 104551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/29/spor/ykoksaldi.html </URL>
<DATE> 2002/08/29/ </DATE>
<TIME>  </TIME>
<AUTHOR> EBRU KÖKSALDI  </AUTHOR>
<HEADLINE>
Sahadan locaya 
</HEADLINE>
<TEXT>

     Lorant’ın her iki maçtaki geç hamleleri taktiksel, hücum hattının işlevsizliği de uygulama yönünden mağlubiyetleri hazırlayan sebepler oldu. Bosvelt ve Ono önderliğinde kanatlarını da kontratağa hızla süren Feyenoord’a karşı orta sahayı ilave bir adamla güçlendirmek yerine Johnson’ı yedeğe çekti. Planlar iyi işledi, Fenerbahçe sürekli rakip ceza sahasına sızdı, ön direğe ortalarla heba etse de seri kornerlerle boğdu. Serhat ve Revivo takviyeli forvetin bireysel olarak kötü performansı, iyi başlayan tüm pozisyonları şans ataklarına çevirdi. İlk yarım saat sonunda istediğini alamayınca takım yavaşladı. Tüm açıkları nefis bir futbol içgüdüsüyle kapatmaya çalışan Stevic’in yorulması ve Revivo’nun savunmaya katkı sağlayamamasıyla Johnson’un eksikliği iyice belirginleşti. Fenerbahçe’nin Feyenoord gibi ezbere paslaşan ve maçın gidişine göre oyununu değiştirebilen bir takıma karşı geriye yardım etmeyen 2 oyuncuyla mücadele etmesi zordu. 
     28. dakikadaki ilk ciddi pozisyon Johnson’ın oyuna alınması için bir uyarıydı. Lorant, etkisiz forvet hattını kalabalık tutmayı, orta sahada diri kalmaya tercih edince Ono’nun golü ilk maçtaki gibi sürpriz olmaktan çıkmıştı. 
     İlk yarıda kara listedeki Ogün ve Abdullah da başarılıydı. Zaman zaman Abdullah’ı geriye yakın tutarak savunmayı 4’leme anlayışı vardı. Mustafa’nın insanüstü mücadelesi, V. Hooijdonk ile asla çirkefleşmeyen küçük - dev adam savaşı bu maçın en seyre değer anlarıydı. Mustafa, sol kanada düşen toplara da basarak hiperaktif bir disiplin abidesi olduğunu ispatladı. 
     48. dakikadan sonrası ise yorumları adaletsiz kılacak bir moral çöküştü. Ama teknik detaylar, herkesin konuşup üzerinde hak iddia ettiği ve medya kontrolünün karar mekanizmasında yer bulduğu Fenerbahçe’de başarısızlığı izahta hep 2. planda kalıyor. Tavizkar ve etki altında kalıp fevri hareket eden idari yapısı direnci kırıyor. 
     Elenmenin doğal olduğu maçların yarattığı infialle Fenerbahçe, Şampiyonlar ligi gitti, neyleyeyim dünyayı’ diyerek suçlayacak adam ararken, yarım saati 90 dakikaya taşıdığında UEFA’da ilerleyecek kapasitesi olduğunu göremiyor. 
     80’li yılların düşünce yapısı ve futbol bakışı yazıktır bu millete’ olan yorumcularla 2000’li yılların takımı olmak zor. Hele hele onların sözlerini duymaktan öteye gidip, onları akıl hocası yaparak daha da zor. 
     



 SPOR 
























</TEXT>
</DOC>
