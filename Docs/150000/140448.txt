<DOC>
<DOCNO> 140448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/04/siyaset/siy99.html </URL>
<DATE> 2003/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

Köprünün bir ayağı da Hagi      Romanya ve Bulgaristan üzerinden Kuzey Irak’a köprü kurmaya hazırlanan ABD, Romanya’nın Köstence bölgesinde 5 bin özel kuvvet personelini konuşlandırmak için, George Hagi’nin sahibi olduğu İaki Oteli’nin de aralarında olduğu 5 otel kiraladı. Kuzey Irak’a havadan indirilmesi öngörülen personel, Köstence’deki otellere yerleştirildi. Kiralanan otellerin, modernizasyon çalışmaları yapılan askeri bölgelere yakın olduğu belirtildi. Bu arada ABD yönetimi, Balkanlar’daki hazırlıklarını sürdürürken, yabancı asker konuşlandırmaya ilişkin tezkerenin TBMM’de kabul edilmemesi nedeniyle Türkiye’deki modernizasyon projelerini askıda bıraktı. n BARKIN ŞIK Ankara 
     
Kıbrıs konusu da gündemde Geçiş süreci en az 9 yıl olsun’      Önümüzdeki bir iki gün için Ankara’nın gündeminde Irak’la birlikte Kıbrıs’da olacak. KKTC Cumhurbaşkanı’nın Ankara temasları, 10 Mart’ta Lahey’de vereceği yanıtı ve izleyeceği politikayı da büyük ölçüde belirleyecek. Ankara, Kıbrıs konusunda BM üzerinden ilettiği taleplere yanıt bekliyor. Türk tarafı açısından Annan Planı’nda egemenliğin genişletilmesi ve güçlendirilmesinin yanı sıra, göçmen durumuna gelecek Türkler için tanınacak geçiş sürecinin uzatılması talepleri var. Planda 4 yıldan 6 yıla çıkarılan bu sürecin en az 9 yıl olması Türk tarafının talebi. Bu taleplere gelecek yanıtlara göre Ankara bir iki gün içinde Lahey öncesi politikasını da belirlemiş olacak. Bu hafta Irak ve Kıbrıs’la ilgili yoğun bir süreç yaşanacak. Bu arada hükümetin bir gözü hep ekonomide olacak. 
     
Üstü çöl, altı ordu      BÜLENT ÖZDEMİR Bağdat 

     Savaşı durdurmak için Irak’a gelen canlı kalkanlar, Irak hükümetinin "petrol rafinerilerine, elektrik tesislerine yerleşin" diretmesiyle karşılaşınca, gruplar halinde ülkelerine dönmeye başladı. Geri dönüşe geçen ekiple birlikte Irak’ın Suriye ve Türkiye sınırına yakın olan kuzeybatı bölgesinden geçerken, savaş için yapılan hazırlıklara da tanık olduk. Uzaktan bakıldığında geçtiğimiz yer sıradan bir çöldü. Ancak dikkatli bakıldığında hiç de öyle olmadığı görülüyordu. Iraklılar, çöle dev çukurlar kazmış ya da yüksek kum bariyerleri yaparak tanklarını bu yerlere gizlemişlerdi. Irak ordusunun hedefi hiç kuşkusuz düşmanını gafil avlamaktı. 



 SİYASET 















</TEXT>
</DOC>
