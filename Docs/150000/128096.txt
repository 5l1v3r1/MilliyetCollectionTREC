<DOC>
<DOCNO> 128096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/31/son/soneko15.html </URL>
<DATE> 2003/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkan Kilci Tüpraş'a düşük teklif gelirse ihaleyi iptal ederiz 
</HEADLINE>
<TEXT>

     Özelleştirme İdaresi Başkanı ÖİB Metin Kilci, bu yıl yaklaşık 900 milyon dolarlık özelleştirme gerçekleştirdiklerini açıklarken, iptal edilen 605 milyon dolarlık Petkim ve 110 milyon dolarlık SEKA Akdeniz İşletmesi ihaleleri ile birlikte toplam 1.6 milyar dolarlık ihale yapıldığını bildirdi. 
     Kilci, özelleştirmenin başarısının neye göre değerlendirildiğinin önemli olduğunu vurgularken, ''Biz ancak özelleştirme yapacağız deyip de yapmamışsak suçlu olabiliriz'' diye konuştu. 
     Özelleştirme programına bire bir uyduklarını, öngörülen zamanlarda ihaleye de çıktıklarını anlatan Kilci, ancak bu yıl ekonominin bu denli bir özelleştirmeye hazır olmadığını vurguladı. 
     
     TEKEL İHALESİ 
     TEKEL ihalesindeki ilginin neden teklife yansımadığının sorulması üzerine Kilci, teklif veren firmaların farklı değerlendirmeleri olabileceğini belirtirken, örneğin tütün stoklarının yüksek oluşu ile fabrikaların hukuki alt yapısının eksikliklerinin gündeme getirildiğini belirtti. 
     İlk ihaledeki bu eksiklikleri tek tek incelediklerini belirten Kilci, ''Kararlılıktan geri dönüş yok'' dedi. 
     
     TEKEL'DE TEKLİF VEREN FİRMALAR SAMİMİ 
     TEKEL ihalesinde teklif veren firmalar bir samimiyetsizlik görüp görmediğinin sorulması üzerine de Kilci, ''Sanmıyorum. Bunlar uluslararası firmalar. Bunların bu tür basit hesaplar içine gireceğini düşünmüyorum'' diye konuştu. 
     İkinci ihalede de aynı firmaların teklif verebileceğini ifade eden Kilci, TEKEL ölçeğindeki bir firmanın özelleştirmesinde müşteri profilinin belli olduğunu söyledi. 
     
     TEKEL ÜRÜNLERİNDE ÖTV ARTIŞI 
     TEKEL ürünler üzerinde zaman zaman yapılan ÖTV artışlarının yabancı teklif sahiplerini ''ürkütüp ürkütmediğinin'' sorulması üzerine de Kilci, kendilerin çok sık sorulan sorulardan birinin özelleştirme sonrası vergi yüklerinin değişip değişmeyeceği olduğunu belirtti. 
     Verginin zaman zaman değişeceğini kaydeden Kilci, ''Ancak şöyle bir niyetin olmadığını anlattık. Olağan üstü vergi artışı ya da azalışı olmayabilir. ÖTV'de bir takım ayarlamalar olabilir'' diye konuştu. 
     
     TEKEL NASIL SATILACAK 
     TEKEL'de uygulanacak satış yöntemi konusunda da ÖİB Başkanı, parça parça satış, blok satış ya da grup satış gibi alternatifler olabileceğini belirtirken, tüm bunların olumlu ya da olumsuz yanları üzerinde durduklarını açıkladı. 
     2004 yılı içinde TEKEL özelleştirilmesini tamamlamayı hedeflediklerini söyleyen Metin Kilci, TEKEL'de etkinliği artırmaya yönelik yeniden yapılanma programını uygulandığını, yeniden ihale sürecinde bu çalışmalarda mesafe alınmış olacağını vurguladı. 
     
     TÜPRAŞ'A DÜŞÜK TEKLİF GELİRSE... 
     Tüpraş'a TEKEL gibi düşük teklif gelmesi durumunda tavırlarının ne olacağının sorulması üzerine de Kilci, bütün ihalelerde kabul edebilecekleri minimum bir değer söz konusu olduğunu vurguladı. 
     ''Fiyatın TEKEL'deki gibi düşük gelmesi durumunda iptal eder misiniz '' sorusuna karşılık da Kilci, ''Evet, tabi'' cevabını verdi. 
     
     ''ÖZELLEŞTİRMEDE CİDDİYİZ'' 
     Son dönemde ihalelere olan ilginin arttığını, özelleştirmedeki ciddiyetlerinin kamuoyunca anlaşıldığını söyleyen Kilci, ''Aynı kuruluşun yıl içinde ikinci kez satışı nadir görülen olaylardır'' değerlendirmesinde bulundu. 
     Metin Kilci, bunu özelleştirmenin görünmeyen başarısı olarak niteledi ve artık Türkiye'de özelleştirmenin geri dönülmez yol haline geldiğini ifade etti. 
     
     KAMU İHALE YASASI VE DANIŞMAN SEÇİMİ 
     Danışmanlık hizmeti ihtiyacı olan özelleştirilecek kuruluşlarda İhale Yasası'ndan kaynaklanan sıkıntı bulunduğunu ve prosedürün uzun olduğunu belirten Kilci, bunun aşılması için Kamu İhale Kurumu ile yakın işbirliği içinde olduklarını kaydetti. 
     Yasadan bütünüyle istisna talepleri olmadığını da kaydeden Kilci, ''Kanun, özelleştirmedeki danışmanlık hizmetlerine uygun hale getirilmeli'' dedi. 
     
</TEXT>
</DOC>
