<DOC>
<DOCNO> 115335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/26/son/sontur41.html </URL>
<DATE> 2002/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Abbasoğlu İktidara gelirsek işsiz insan kalmayacak... 
</HEADLINE>
<TEXT>

     Demokratik Halk Partisi DEHAP Genel Başkanı Mehmet Abbasoğlu, iktidara geldiklerinde, işsiz insan kalmayacağını söyledi. 
     Mardin Cumhuriyet Meydanı'nda partisince düzenlenen mitingde konuşan Abbasoğlu, miting ve aday tanıtımı için birçok il gezdiklerini ve DEHAP'a olan ilginin kendilerini çok mutlu ettiğini belirtti. Türkiye'de demokrasi olmadığını ve özgürlüklerin kısıtlandığını iddia eden Abbasoğlu, şöyle dedi 
     ''Demokrasinin olmadığı yerde insan hakları da olmaz. İktidara gelirsek, işsiz insan kalmayacaktır. 3 Kasım seçimlerine müdahale etmek isteyenler Türkiye'de demokrasiyi istemeyenlerdir. Türkiye özgürlük, barış ve kardeşlik istiyor. Savaş olursa bölgedeki barış ve kardeşlik zedelenir.'' DEHAP Mardin milletvekili adayı Ahmet Türk de Medya TV'nin izlenmemesi için bölgede yapılan uydu anten toplama girişimini eleştirerek, insanların özgür iletişiminin engellenmesinin doğru olmadığını söyledi. Miting sonunda şarkıcı Ferhat Tunç, sazsız Kürtçe ve Türkçe bir konser vererek, DEHAP'a destek çağrısında bulundu. 
     Bu arada mitingi izlemeye gelen Veysi Kırmızıoğlu 12 , duvara tırmanmak isterken, düşerek yaralandı. Kırmızıoğlu, Mardin Devlet Hastanesi'nde tedavi altına alındı. 
     





</TEXT>
</DOC>
