<DOC>
<DOCNO> 105049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/01/guncel/gun04a.html </URL>
<DATE> 2002/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD polisine Türk eğitimci 
</HEADLINE>
<TEXT>

     CAN KAMİLOĞLU NEW YORK DHA 

     ABD’de polise kriminoloji eğitiminin verildiği en önemli kuruluşlardan John Jay College’da öğrenim gören Amerikan güvenlik görevlilerine Doç. Dr. İbrahim Cerrah, "Polis Etiği" dersi veriyor. Cerrah’ın dersine FBI ve CIA elemanları da katılıyor. John Jay College ile Türk Polis Akademileri arasındaki işbirliği anlaşması gereği 1.5 yıl önce New York’a gelen Ankara Polis Akademisi öğretim üyesi Cerrah, New York Polis Teşkilatı’nda görevli 300 amir ve rütbeli polise de ders veriyor. 
     
     Yolsuzluk için önlem 
     Dersin amacının güvenlik teşkilatlarında yolsuzlukları önlemek olduğunu belirten Cerrah, "Bedava içilen çay, kahve veya bir duble viskiyle başlayan alışkanlık, ileride yapılacak diğer teklifleri de kabul etmeyle, bir yolsuzluğa dönüşebilir" dedi. Cerrah, New York Polis Teşkilatı’nda yolsuzluk ve rüşvet olayının her 10 - 12 yılda bir yeniden ortaya çıktığını söyledi. 
     
Çevik Kuvvet’e ders verdi      1986’da Polis Akademisi’nden mezun olan Cerrah, 4 yıl Sınıf Komiseri olarak çalıştı. Polis Akademisi’nde "Polis Meslek" alanında araştırma görevlisi olan Cerrah, İngiltere’de, "Polis Teçhizatı" konusunda master yaptı. Cerrah, 1995’ten itibaren Çevik Kuvvet Birimleri’ne ders veriyor. 
     



 GÜNCEL 
























</TEXT>
</DOC>
