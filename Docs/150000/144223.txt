<DOC>
<DOCNO> 144223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/21/son/sondun71.html </URL>
<DATE> 2003/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışişleri Bakanı Gül, Brüksel'de... 
</HEADLINE>
<TEXT>

     AB zirvesi için geldiği Belçika'nın başkenti Brüksel'de temaslarını tamamlayan Başbakan Yardımcısı ve Dışişleri Bakanı Abdullah Gül, ''Tezkere konusunu tüm Avrupalı ülkeler biliyor. Demokratik bir süreç içinde bu konunun değerlendirildiğinin farkındalar. Tezkere süreci Türkiye'de demokrasinin ispatlandığı dönem olmuştur'' dedi. 
     Dışişleri Bakanı Gül, düzenlediği basın toplantısında, şu hususları belirtti 
     ''Kuzey Irak konusunda, Avrupalı dostlarımız kuzey Irak ile ilgili görüşlerimizi bilmek istiyorlardı. 1991 deneyimlerimiz nedeniyle tedbirli olduğumuzu kendilerine anlattım. Irak'ın toprak bütünlüğünden yanayız. Kuzey Irak'ta gözümüz, niyetimiz yoktur. Sadece bu bölgenin boşluktan istifade edip terör yuvası olmamasına dikkat ediyoruz.'' ABD ile ilişkiler konusunda ise Gül, şunları söyledi 
     ''ABD ile koalisyon içindeyiz. İşbirliği yapıyoruz. Bu işbirliğinin sınırları çok daha geniş olabilirdi. Ama bugünkü gibi de olabilir. Karşıt bir durumumuz yok. Uçuş izni önemli bir katkıdır. ABD ile ilişkilere çok önem veriyoruz ve bu ilişkilerin zedelenmesini istemeyiz. Buna kesinlikle fırsat vermeyiz.'' Gül, bir soru üzerine, ''Türk Silahlı Kuvvetleri'nin Türkiye'deki demokratik sürece katkısını hepimiz görmeliyiz'' dedi. 
     Gül ayrıca, Kıbrıs konusunda 3. Annan Planı'na iki tarafın da itirazları olduğunu hatırlatarak, ''Bu kapı tamamen kapanmadı. Çalışmalara devam ediyoruz'' diye konuştu. Gül, Yunanistan ile müsteşarlar düzeyinde buluşularak, nasıl mesafe alınacağının konuşulacağını bildirdi. 
     Abdullah Gül, basın toplantısından sonra Devlet Bakanı Ali Babacan ile birlikte Ankara'ya hareket etmek üzere Brüksel'den ayrıldı. 
     





</TEXT>
</DOC>
