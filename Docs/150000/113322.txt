<DOC>
<DOCNO> 113322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/16/son/sontur09.html </URL>
<DATE> 2002/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Manisa Baro Başkanı Dava henüz bitmedi 
</HEADLINE>
<TEXT>

     Manisa Baro Başkanı Serhan Özbek, işkenceyle suçlanan 10n polisin yargılandığı davada, mahkeme heyetinin yeniden "cezalandırma kararı" verdiğine dikkat çekerek "Ancak dava henüz bitmemiştir. Karar tebliği aşaması ve temyiz sürecinin bu davada alışılagelen güvensiz uygulamalara muhatap edilmemesi gereklidir" dedi. 
     Özbek, Manisa dava dosyasının "işkence ve kötü muamelenin belirlenmesi ve yargılanması" konusunda bir ders kitabı niteliği taşıdığını, aynı zamanda "sosyolojik bir araştırma konusu" oluşturduğunu belirtti. 
     İşlenen bir suçun yargılanarak ceza görmesi gerekliliği hakkındaki evrensel gerçekliğin, yurttaşların ve toplumun en temel gereksinimi olduğunu vurgulayan Özbek şunları kaydetti 
     "Bu gereksinme bugün oldukça tartışmalı ve gecikmeli de olsa adalet tarafından yanıtlanmaya çalışılmıştır. Bu hukukun üstünlüğünün yaşama aktarılması konusunda aslında ulusumuzda zaten varolan istek ve iradenin yanıtlanması anlamına gelmektedir. Ancak dava henüz bitmemiştir. Karar tebliği aşaması ve temyiz sürecinin bu davada alışılagelen güvensiz uygulamalara muhatap edilmemesi gereklidir. Yargının bu konuda etkin bir yol izlemesi gerektiğini vurguluyoruz." Manisa Davası'nın, "AB İlerleme Raporu"na da yansıdığını anımsatan Özbek, sözlerini şöyle sürdürdü 
     "Bu yansımayla ilgili olarak idari ve yargısal olgular, gerek Türkiye Cumhuriyeti gerekse de Avrupa Birliği tarafından objektif olarak ele alınmalıdır. Sorunların varolduğu inkar edilemez, ancak bunlar çözülmesi olanaksız sorunlar değildir. Hukukun üstünlüğünün yaşama aktarılmasında, yargının sorumluluğu açıktır. Bu sorumluluk yasama ve yürütme erkleri tarafından içtenlikle desteklenmelidir." 
     





</TEXT>
</DOC>
