<DOC>
<DOCNO> 105580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/04/ekonomi/eko04.html </URL>
<DATE> 2002/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilişim Fuarı’nı Başbakan Ecevit açtı 
</HEADLINE>
<TEXT>
e - devlette inecek var 
Fuarı kendisi için özel olarak hazırlanan akülü araba ile gezen Başbakan Ecevit’in ilk durağı e - devlet standı oldu 
     Teknonet ŞÜKRÜ ANDAÇ 

     Avrasya’nın en büyük teknoloji etkinliği Cebit Bilişim Eurasia, dün Başbakan Bülent Ecevit tarafından açıldı. Ecevit, eşi Rahşan Ecevit’le birlikte kendisi için özel olarak hazırlanan akülü araca binerek fuarı dolaştı. Ecevit’in bindiği akülü aracı Fuar Genel Müdürü Erdem Özel kullanırken, muavinliği ise DSP Grup Başkan Vekili Emrehan Halıcı yaptı. Başbakan bunun ardından yine bu araçla fuar içerisinde kurulan e - devlet bölümüne ulaştı. 
     e - devlet içerisindeki başbakanlık özel standını gezen Ecevit, bilgisayarın başına geçerek, www.basbakanlik.gov.tr sitesine girdi. Daha sonra DSP standının bulunduğu bölüme geçen Ecevit, partisinin bilişim teknolojileriyle ilgili gelişmeler hakkında bilgi aldı. Ecevit, düzenlediği basın toplantısında fuardan çok etkilendiğini belirterek, "Türkiye’nin çağın önünde olduğunu gördüm. Türkiye’nin AB’ye girmesine bir engel yok" dedi. 
     
     Yeni rüyası e’ 
     Başbakanlık Müsteşarı Füsun Koroğlu e - devlet projesinin Başbakan Ecevit’in hayali olan köy - kent ve hatta GAP’tan bile büyük olduğunu söyledi. Başbakan Ecevit’in bu projeye çok önem verdiğini ve desteklediğini söyleyen Koroğlu, "Ülke olarak dışarıya lanse edeceğimiz çok büyük projelerimiz yok. Elimizdeki bir tek enstrüman bu. Başbakan Ecevit de bunun farkında" diye konuştu. 
     
Yalçındağ Bilişim bakanlığı kurulsun      Avrupa’ya verilen e-Türkiye sözünün yerine getirilmesi gerektiğini belirten Doğan Medya Grup DMG Başkanı Mehmet Ali Yalçındağ, bir bilişim bakanlığı kurulması gerektiğini söyledi. DMG ve Türkiye Bilişim Vakfı ile ortaklaşa düzenlenen "e - Avrupa’ya doğru Türkiye" konferansında konuşan Yalçındağ, bilişim alanındaki gecikmenin uygar ülkelerle olan uçurumu artırdığına dikkat çekti. Yalçındağ, "Bunu sağlama sürecimiz de maksimum beş yıl. Bu kısa sürede ya bu şansı değerlendirecek ya da bir başka baharı beklemek zorunda kalacağız" dedi. Yalçındağ, İtalya, İngiltere ve Danimarka gibi Türkiye’de acilen bir bilişim bakanlığının kurulması gerektiğini belirtti. Yalçındağ, şöyle konuştu 
     "Bu teknolojik ortamda verilerin korunması, fikir ve telif hakları gibi konularda da çağdaş düzenlemelere ihtiyaç var. Geniş kitleler için ucuz ve kolay internet sağlanması, DMG’nin en önemli ilgi alanı haline geldi. Avrupa ile aramızdaki uçurumun azaltılması için vatandaşlara ucuz ve kolay erişilebilir internet hizmeti sunulmalı." 
     
Palm, kalp atışını ölçecek      Artık her an yanınızda taşıyabileceğiniz el bilgisayarına takabileceğiniz mobil EKG cihazı ile kalp elektronuzu çekip internetten e - posta ya da cep telefonundan SMS yoluyla doktorunuza gönderebileceksiniz. Fuarda tanıtılan ve Türkiye’de ilk kez piyasaya sürülecek olan Active EKG cihazı Palm markalı avuçiçi cihazları ile uyumlu çalışıyor. Bu ürün sayesinde bundan böyle hem hastalar, hem de doktorlar EKG raporlarını istedikleri yerden birbirlerine gönderebilecekler. 
     
Üçüncü kuşak sex satacak      Bilişim Zirvesi’nde gerçekleştirilen Telekom Forumu’nda üçüncü nesil mobil teknolojiler masaya yatırıldı. Gelecekte tüketicinin ihtiyaçlarının ne olacağı konusunun tartışıldığı forumda konuşan reklamcı Serdar Erener, gelecekte sektör oyuncularının eğlence satacağını ifade etti. Erener, sex, kumar, müzik, oyun, dedikodu ve dikizciliğin cep telefonu ile satılabileceği belirterek "Sosyal ihtiyaç ile ruhun kiri para kazandıracak" dedi. 
     
Koreliler bu kez bilişime geldi      Geçtiğimiz yıllarda fuara hiç katılmayan Güney Kore bu yıl tek çatı altında dokuz teknoloji firmasıyla bilişimde yer alıyor. Toplam dokuz şirketin bulunduğu özel bölümde Güney Koreli şirketler özellikle donanım ürünlerini sergiliyorlar. Bu şirketlerin tanıttığı ürünler arasında mobil, mavidiş 10 metre kare içerisinde cihazların kablosuz olarak uyumlu çalışması ile kablosuz iletişim çözümleri, ultrasonik sensörler, optik iletişim ürünleri var. Bu bölümde ayrıca www.itbizkorea.com adlı web sitesi de tanıtılıyor. 
     
Ali Koç Siyasilerle motive oluyoruz      Bugüne kadar GSM operatörlüğü konusunda fazla muhafazakar olmakla suçlandıklarını söyleyen Koç Bilgi Grubu Başkanı Ali Koç "Şimdi neden bu kararı verdiğimiz ortada. Kimin ayakta kalıp kalmadığını görüyoruz" dedi. 
     Devletin fuarda olmasını çok önemli bulduğunu ve bilişimin siyasilerin söylemi haline geldiğini belirten Koç, "Bu sektör için motive edici" dedi. 
     e - yaşam’ın gerçekleşmesi için telekom altyapısının süratli bir şekilde yapılanmasının gerektiğini kaydeden Koç, "Programında bilişim ve telekomu öncelikli konu olarak belirleyen partilerin hükümet kurmasını istiyoruz" diye konuştu. Bilişim sektöründe yavaş da olsa yaşanan gelişmelerden mutluluk duyduklarını belirten Koç, Koç Bilgi Grubu’nda yer alan 12 şirketin bundan böyle birlikte çalışacaklarını, bu birliktelikle de yüzde 30 oranında maliyet tasarrufu sağlamayı hedeflediklerini dile getirdi. 
     
Dur, yoksa mail atarım      Emniyet Genel Müdürlüğü, bilgisayarlı oto ve bilgisayarlı motosiklet kullanan, tam teşekküllü teknolojik polis’ uygulamasını fuarda tanıttı. ATOY Araç Takip Olay Yönetim Projesi adlı uygulama ile, emniyet ekipleri mobil olarak her türlü olaya hızlı olarak müdahale edebilecekler. Ankara Emniyet Müdürlüğü, bu projeyle birlikte 20 aracının içine taşınabilir bilgisayarlar koydu. Bu bilgisayarlar ile, telsiz sistemi üzerinden plaka ve şahıs sorgusu yapılabiliyor, GPS konum belirleme sistemi ile konumlar belirlenebiliyor. GPS sistemi sayesinde Emniyet Merkezi de dijital bir harita üzerinden araçları istedikleri yere kolaylıkla yönlendiriyor. 
     



 EKONOMİ 

















</TEXT>
</DOC>
