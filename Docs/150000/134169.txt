<DOC>
<DOCNO> 134169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/30/son/sontur28.html </URL>
<DATE> 2003/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Ressam Bedri Baykam'ın yazar Engin Ardıç'a açtığı dava başladı 
</HEADLINE>
<TEXT>

     Ressam Bedri Baykam'ın, bir yazısında kendisine ve sanatına hakaret ettiği iddiasıyla Star Gazetesi yazarı Engin Ardıç, Ulusal Basın Gazetecilik Matbaacılık ve Yayıncılık A.Ş Başkanı Hakan Uzan ve gazetenin Sorumlu Müdürü Serdar Akbıyık hakkında açtığı 25 milyar liralık tazminat davasının görülmesine başlandı. 
     Kadıköy 1. Asliye Hukuk Mahkemesi'ndeki duruşmaya, davacı Bedri Baykam ile avukatı Esin Gence katıldı. 
     Duruşmada Bedri Baykam, Ardıç'ın yazısının kendisini rencide ettiğini ifade ederek, çok üzüldüğünü söyledi. Baykam, sanatında uluslararası kariyer sahibi olduğunu gösteren belgeleri de mahkemeye sundu. 
     Baykam'ın avukatı Esin Gence tarafından Kadıköy Nöbetçi l. Asliye Hukuk Mahkemesi'ne sunulan dava dilekçesinde, Ulusal Basın Gazetecilik Matbaacılık ve Yayıncılık A.Ş'ye bağlı Star Gazetesi'nin 19 Ağustos 2002 tarihli sayısındaki ''Girme oğlum Fazıl'' başlıklı yazıda, Engin Ardıç'ın Bedri Baykam'a hakaret ettiği belirtilmişti. 
     Dilekçede, hakaret içerdiği belirtilen yazıdan örnekler verilerek, ''Aslı olmayan ithamlarla kişilik haklarına, sanatına saldırı mahiyeti taşıyan, müvekkilimi son derece tezyif edici, hakaret teşkil eden, kamuoyunda küçük düşürücü, Basın Yasası ve etiğiyle bağdaşmayan köşe yazısı yayımlanmıştır. Bu nedenlerden dolayı duyulan elem ve ızdırap karşılığı olarak 25 milyar lira tazminatın yasal faiziyle birlikte davalılardan müştereken tahsil edilmesini talep ederim'' denilmişti. 
     Duruşma çıkışında açıklama yapan Bedri Baykam, Ardıç'ın, yazısında kendisine hakaret ettiğini savunarak, ''40 yıldır Türkiye'de ve bütün dünyada açtığım sergiler belli, kim olduğum belli, uluslararası hangi performansları yaptığım, hangi övgüleri aldığım belli. Bunlardan çok küçük bir kesit sundum mahkemeye. Ayrıca kendi patronu da eserlerimi aldı'' dedi. 
     





</TEXT>
</DOC>
