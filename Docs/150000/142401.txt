<DOC>
<DOCNO> 142401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/13/yazar/altan.html </URL>
<DATE> 2003/03/13/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Hamaset edebiyatı ve tuvalet standardı 
</HEADLINE>
<TEXT>

     Biliyorsunuz, Türkiye de geçen yüzyıldan uzantılı oligarşik yapısını, kendi iç dinamikleriyle değiştirme olanağından yoksun. 
     O nedenle de, 20 - 30 yıl boyunca, hızla su yüzüne vuran olmadık fiyaskolar yaşanacak sakın şaşırmayın ve enseyi karartmayın bu böyle... 
     
     Silopi’ye Amerikan askerlerinin kullanımı için gönderilen tuvaletlerin fiyatı ne kadarmış biliyor musunuz 
     600 milyon lira... 
     Bizim Kızılay’ın, Türkiye’ye sığınacaklar için, Silopili marangozlara ısmarladığı bin tuvaletten, her birine ise ne kadar para verilmiş biliyor musunuz 
     1.5 milyon lira... 
     
     TV ekranlarından Amerikan askerlerinin tuvaletleriyle, Silopi marangozlarının yaptığı tuvaletlerin, yan yana kamuoyuna gösterilmesi 21. yüzyılın "oligarşik yönetimler fiyaskosu" için, çarpıcı bir başyapıt niteliğinde... 
     Egemenler saltanatının kullanımındaki 370 bin resmi lojmanın tuvaleti, elbette Amerikan standardında... 
     Tuvalet düzeyleri, bir çağdaşlık barometresidir. 
     Falih Rıfkı da, vaktiyle çok yazılar yazmıştı, "Cumhuriyet inkılab - ı mukaddesi"yle, tuvalet düzeylerinin mutlaka bütünleşmesi gerektiği konusunda... 
     
     Hasan Cemal dünkü yazısında, Kuzey Kıbrıs’ta sürüp giden Ankara inadına, Tayyip Bey’in de katılmasına üzülmüş gibiydi ve şöyle diyordu 
     "...Kıbrıs’ın çözümsüz kalması, hem Kıbrıs Türklerinin, hem Türkiye’nin çıkarlarına aykırıdır. Çözümsüz Kıbrıs, Türkiye’nin Avrupa yolunda büyük engeldir. Türkiye’nin Avrupa’dan uzaklaşması, Amerika’ya karşı manevra alanını daraltır." 
     
     Türkiye’de "egemenler saltanatı"nın çıkarlarıyla, halk yığınlarının çıkarları birbiriyle çatışıyor. 
     O nedenle de, Türkiye’nin oligarşik yapısının sürmesinde büyük çıkarları olanlar Avrupa Birliği’nin "kriterleri"ni benimseyip uygulamaya yanaşmıyorlar. 
     Tayyip Bey, önce pek özendi Avrupa Birliği üyeliğine ama... 
     Herhalde gördü ki, kazın ayağı pek öyle değil... 
     Türkiye’yi, kendi siyasal ve bürokratik kurumları, değiştirip çağdaşlaştıramıyor. Ancak 1. Dünya Savaşı yenilgisi gibi, büyük ve acılı fiyaskolar değiştirebiliyor. 
     
     Dünkü Radikal’de İsmet Berkan da, "Kabus başladı ABD’nin kucağına tam oturacağız" başlıklı yazısında aynı konuya değiniyordu. 
     Hasan Cemal gibi, İsmet Berkan da, yüreği kopa kopa yazmış yazısını. 
     Ne yapmalı ki, bu hep böyleydi... 
     Türkiye hiçbir zaman kendi gerçekleriyle yüz yüze gelmeyi göze alamadı. 
     Hamaset nutuklarıyla "ekonomi bilincinin, hukuk bilincinin, tarih bilincinin" gelişmesi iğdiş edildi. Ve bu tür bilinçleri geliştirmek isteyenler, ezildi, bitirildi, yok edildi. 
     
     1566’da II. Selim tahta çıkarken, "cülus akçesi" dağıtacak durumda olmadığı için, yeniçeri kendisini Topkapı Sarayı’na sokmamıştı. Sadrazam Sokollu Mehmet Paşa cebinden dağıtmıştı cülus akçesini... 
     1597’de III. Mehmet, idam ettirdiği kişilerin elbiselerini satarak para bulmaya çalışıyordu. 
     1839’dan sonra ilk kez Abdülmecid borçlandı dışarıya. O borçları 1946’ya kadar ödemek zorunda kaldık. 
     1914’te Enver Paşa, II. Wilhelm’den 5 milyon altın alma karşılığında girdi 1. Dünya Savaşı’na... 
     Mustafa Kemal’e ilk yardım, altın olarak Hindistan Müslümanlarından geldi. İngiliz istihbaratının bundan ne kadar haberi oldu, bilmiyoruz. 
     Bugün de 200 milyar dolar borcu var Ankara’nın... 
     
     Türkiye’ye de, yılda 20 milyar dolarlık global sermaye yatırımı gelinceye kadar 21. yüzyılın hemen su yüzüne çıkaracağı kimbilir ne fiyaskolar yaşanacak... 
     Türkiye’nin oligarşik yapısı da, eski olanakları sağlayamayınca, değişmeye başlayacak. 20 - 30 yıl daha alabilir bu... 
     
     Bizim gönlümüz Türkiye’nin de, 21. yüzyıl globalleşmesiyle bir sentez içinde buluşmasını isterdi tıpkı Yunanistan gibi... 
     Görünen o ki, bir füzyona doğru gidiliyor hele bir de bir İstanbul depremi olursa... 
     Herhalde şu sırada en talihli Iraklı, Saddam için ölmek yerine bir Avrupa Birliği vatandaşıyla evlenerek, Avrupa vatandaşı olmuş bulunan Iraklı... 
     
     







Kötü senaryo 


Hamaset edebiyatı ve tuvalet standardı 


Şarkılı mesaj.. 


Teker teker gelin 


Tayyip Erdoğan’ı bekleyen sınav... 


Peki, ya Çankaya’da ne olacak 


İşgal 


Faiz - dışı fazla bu yıl da tutmayabilir 


Bu bakanlık hiç olmadı, ama şimdi kurulmalı 


Başka yol yok mu 


Denktaş Türkiye’nin yolunu tıkadı 


Halimize gülenler... 


Gül’den sonra Erdoğan 


Neden kalkınmış tek Müslüman ülke yok 8 


İlk iş günü kurtarmak olacak 


ABD merkezde yeni isim stokluyor 


</TEXT>
</DOC>
