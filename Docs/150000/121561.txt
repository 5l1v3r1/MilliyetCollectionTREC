<DOC>
<DOCNO> 121561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/28/son/sondun18.html </URL>
<DATE> 2002/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
AP Başkanı Cox "D'estaing görev sınırlarını aşıyor" 
</HEADLINE>
<TEXT>

     Avrupa Parlamentosu Başkanı Pat Cox, Avrupa Konvansiyonu Başkanı Valery Giscard d'Estaing'i, Türkiye ile ilgili açıklamaları nedeniyle, Avrupa Konvansiyonu Başkanı olarak görev sınırlarını aştığını söyledi. 
     Europe 1 radyosunun sorularını yanıtlayan Cox, Avrupa'nın coğrafi sınırlarını tartışmanın Giscard d'Estaing işi ve görevi olmadığını belirtti. Cox, Giscard d'Estaing'in adeta Türkiye'nin AB'ye üyeliğine karşı kampanya yürüttüğünü ifade etti. 
     Eski Fransa Cumhurbaşkanı Giscard d'Estaing'in Türkiye ile ilgili ''açık ve sert'' bir biçimde görüşünü açıkladığını belirten Cox, Avrupa Konvansiyonu Başkanı'nın Türkiye'nin AB üyeliğine karşı görüşünü yinelemesinden sonra, ''Acaba Giscard d'Estaing Türkiye karşıtı kampanya mı yürütüyor '' sorusunu yöneltti. Cox, ''Türkiye'nin insan hakları ve anayasal reformlar konusunda ilerlediğini kabul etmek gerekir. Ancak, insan hakları konusunda hala atılacak adımlar var. Mahkumlara yönelik kötü muameleye son verilmesi ve siyasi mahkumların affedilmesi gerekiyor'' şeklinde konuştu. 
     Giscard d'Estaing'in, ''Türkiye'nin üyeliğinin AB'nin sonu olacağı'' şeklinde, Le Monde gazetesinde yayımlanan açıklaması, Türkiye'de ve bazı AB yetkilileri tarafından eleştirilmişti. Eski Cumhurbaşkanı, bu görüşünü, dün Fransa Meclisi Dış İlişkiler Komisyonu'nda yinelemişti. 
     





</TEXT>
</DOC>
