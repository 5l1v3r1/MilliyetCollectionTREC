<DOC>
<DOCNO> 142629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/14/yazar/guclu.html </URL>
<DATE> 2003/03/14/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Hacettepe, Arınç ve gençler 
</HEADLINE>
<TEXT>

     Önceki gece, Hacettepe Üniversitesi’nde konuğumuzdu. Gençler sordu. O yanıtladı. Programın bütününe bakıldığında çok keyifliydi. Arada bardağı taşıran damlalar olmadı mı, elbette oldu. Hatta bir ara kendimizi miting alanında sandık. Gençlerin bitmez tükenmez enerjileri ve olaya hep muhalefet açısından bakmaları, zaman zaman tansiyonu çok yükseltti ama Türkiye’de artık konuşulmayan hiçbir konunun kalmadığı da net bir şekilde ortaya çıktı. 
     Gençler son 20 yılın suskunluğunu üzerlerinden atıyorlar. Konuştukça açılıyor, açıldıkça da hırçınlaşıyorlar. Olası bir savaş kendi temel sorunlarını bile unutturmuş. 
     YÖK yasasının değiştirilmeye çalışıldığı, üniversite bütçesinin Meclis’te görüşüldüğü, savaş bütçesi nedeniyle araştırma fonlarının bile makaslandığı bir ortamda, sorulan her on sorudan ancak bir tanesi kendilerine yönelikti. 
     Ankara’da şu günlerde politikacı olmak gerçekten çok zor. Hele hele bir de önemli bir görevdeyseniz. Arınç profili bu açıdan çok önemli... 
     Bugüne kadar gerçekleştirdiğimiz Genç Bakış programları içerisinde en büyük kalabalığı Arınç topladı. Hacettepe’nin 800 kişilik M salonuna girenler kadar, dışarıda kalanlar oldu. Ama dayanışma müthişti. Dışarıdakiler içeri girmeden programa başlayamazsınız diye tempo tuttular. Sonuç olarak sahne, koridorlar, duvar dipleri dahil iğne atılsa yere düşmeyecek kadar bir doluluk oranına ulaşarak programa başlayabildik. Saat gece yarısını çoktan geçmesine karşın, bin 500’ü aşkın öğrenci, Arınç’ı dinlemek için sabırsızlıkla bekliyordu. 
     Bu ilginin nedenini hemen hepimiz merak ettik. Geldiğimiz nokta, Arınç’ın son haftalarda sergilediği muhalif tavır oldu. Demek ki gençler kendisini iyi algılamış. Ona destek olmak, ondan da destek görmek için oradaydılar. 
     Programın büyük bir bölümü bu karşılıklı övücü sözler ve destek ile geçti. Ama sonlara doğru, Arınç’ın TBMM Başkanı olarak tarafsız kalması gerekçesiyle bazı sorulara yanıt vermek istememesi tansiyonu yükseltti. Bu kez de cevap isteriz diye tempo tuttular. Sonuçta sordukları her sorunun cevabını aldılar. Ama bu kez de Arınç’a olan güvenleri sarsılmaya başladı. Oysa onu alkışlamaya gelmişlerdi. 
     Genç Bakış’ta, saygı sınırlarını aşmadan konuyla ve konukla ilgili her türlü soruyu sorabilirsiniz diye sadece tek kuralımız var. İstiyoruz ki gençlerimiz artık ülke sorunları konusunda fikir üretebilsinler ve sahip oldukları bu görüşlerini Türkiye’yi yönetenler ile paylaşsınlar. Bilmediklerini, kafalarına takılanları onlara sorsunlar. Öğrencilerin geneli bu konuda müthiş duyarlı. Hiç akla gelmeyecek ya da gelse bile cesaret edilip sorulamayacak soruları, çok büyük bir rahatlıkla dile getirebiliyorlar. 
     Ha içlerinde oyun bozanlık yapanlar yok mu Elbette var. Ama onlara en büyük tepkiyi, yine öğrencilerin kendileri gösteriyor. Sessiz çoğunluk, artık konuşmaya başladı. Bu çok önemli bir gelişme. Konuşa konuşa doğru yol bulunacaktır. Tehlikeli olan suskunluktur... 
     Özetin özeti Reyting raporları geldiğinde de gördük ki Arınç’a olan ilgi sadece Hacettepe Üniversitesi’yle sınırlı değil. O saatte ekran başında olanların açık ara en çoğu da yine Arınç’a kilitlenmiş. Bu konuda hemen herkesin çıkartacağı bir ders olmalı. Muhalefet yapmaktan kaçanlar değil, yapanlar ilgi görüyor. Arınç buna en güzel örnek. Muhalefetin dozunu artırdıkça alkışlandı. 
     
     







AKP ve kriz yönetimi 


Lütfen biraz daha sıkışınız, sıkışınız, sıkışınız... 


Moda otoyolu... 


Aşağısı sakal, yukarısı bıyık 


İşte kapı, işte sapı 


Hacettepe, Arınç ve gençler 


100 günün bilançosu 


Akademi’de güvenlik tartışması 


Saddam canlı kalkan’ değil robot’ ister 


Yeni vergi var ama, salan nerede 


Körfez Savaşı tutanakları 


Neden kalkınmış tek Müslüman ülke yok 9 


Yeryüzünün kalbi 


Bağa gel, bostana gel’ 


</TEXT>
</DOC>
