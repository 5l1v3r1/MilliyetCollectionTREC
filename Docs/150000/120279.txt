<DOC>
<DOCNO> 120279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/21/son/sontur28.html </URL>
<DATE> 2002/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Arınç "Eşimin türbanı için koparılan fırtınayı yadırgıyorum" 
</HEADLINE>
<TEXT>

     Cumhurbaşkanı Vekili ve TBMM Başkanı Bülent Arınç, eşinin kıyafeti konusunda ''fırtına koparıldığını'' bildirerek, bunu çok yadırgadığını ve yersiz bulduğunu söyledi. Arınç, ''Eşimin içinde bulunduğu kıyafetin, yasalara ve protokol kurallarına aykırı olmadığına inanıyorum'' dedi. 
     Arınç, Türk Parlamenterler Birliği yöneticilerini kabulü sırasında gazetecilere yaptığı açıklamada, şunları söyledi 
     ''Ben artık Meclis Başkanıyım. Aktif siyasetçi olsaydım nerede ne konuşacağımı iyi bilirim, ama Meclis Başkanı olarak Anayasa gereğince artık siyasi çalışmalardan uzak olduğumu biliyorum. 
     Dün bir vesileyle ortaya çıkan görünüm, basında ve medyada çokça tartışılıyor. Buna bir takım siyasetçiler de katıldılar. Kendi kendime söz verdim. Bu konularda artık konuşmayacağım, ama sizlere bir kaç cümleyle söylemek istiyorum 
     Sayın Cumhurbaşkanımız yurtdışına seyahat ettiler. Kendilerini uğurlamak üzere havaalanına gittim. Protokola sordum, dediler ki Sayın Cumhurbaşkanımız eşleriyle birlikte yurtdışına seyahate giderken Meclis Başkanımızın da eşleriyle birlikte onları uğulamaları çok doğrudur, çok doğaldır ve çok yerindedir. Cumhurbaşkanımıza nezaketsizlik olmasın ve bu görevimi yerine getireyim düşüncesiyle eşimle birlikte Sayın Cumhurbaşkanımızı uğurladık. Sağlık ve selametler diledik.'' 
     
     ''NE BİR GRAM FAZLA, NE BİR GRAM EKSİK'' 
     Eşinin kıyafeti konusunda ''fırtına koparıldığını'' bildiren Arınç, bunu çok yadırgadığını ve yersiz bulduğunu ifade eden Arınç, ''Sayın Cumhurbaşkanımı, ben, eşim olmadan uğurlamış olsaydım büyük bir nezaketsizlik yapmış olurdum'' diye konuştu. 
     Arınç, eşinin kıyafetinin yasalara ve protokol kurallarına aykırı olmadığına inandığını belirterek, şöyle devam etti 
     ''Görevimi Anayasa, hukuk ve İçtüzük içinde yapacağım. Bundan hiç kimsenin kuşkusu olmasın. 
     Ama bir uğurlama ziyaretinde eşimin kıyafetinin hala sözkonusu edilmesi hem beni üzmektedir bir noktada, hem de bunu çok yersiz bulduğumu söylemek istiyorum. 
     Görevimi bihakkın yapacağım. Sayın Cumhurbaşkanı'na vekalet görevim de dahil olmak üzere... Ne bir gram fazla ne bir gram eksik. Gidilecek yerleri biliyorum, gidilmeyecek yerleri biliyorum. Görevi iyi biliyorum, dersime iyi çalıştım. Hiç kimseden nasihat almaya ihtiyacım yok. Ders almaya ihtiyacım yok. 
     Sayın Cumhurbaşkanımıza vekalet ederken de görevimi bihakkın yapmaya çalışacağım. Bugün ABD Temsilciler Meclisi Başkanı ve heyetini bu amaçla kabul ettim. Sayın Cumhurbaşkanı ve eşleri nezaket gösterdiler, samiyet gösterdiler, bizleri tebrik ettiler. 
     Ben ve eşim devletimin bana yüklediği görevin bilinci içindeyiz. Bunun böyle bilinmesini istiyorum. Bunların bir iç politika malzemesi yapılması beni üzer. Sabırlı olmaya çalışacağım. Çünkü, üzerimdeki görevin ağırlığını ve sorumluluğunu biliyorum.'' 
     





</TEXT>
</DOC>
