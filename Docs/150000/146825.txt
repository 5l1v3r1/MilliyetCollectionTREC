<DOC>
<DOCNO> 146825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/01/son/soneko46.html </URL>
<DATE> 2003/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Zorunlu tasarruf hesabında, 14.4 katrilyon lira birikti... 
</HEADLINE>
<TEXT>

     Kamuoyunda ''Zorunlu Tasarruf'' olarak bilinen Çalışanların Tasarruflarını Teşvik Hesabı'nda, 28 Şubat 2003 itibarıyla 1 katrilyon 698,3 trilyon lira anapara ve bunun nemalandırılması sonucu 14 katrilyon 406,7 trilyon lira kümülatif nema gelirine ulaşıldı. 
     Hazine Müsteşarlığı'ndan yapılan açıklamaya göre, hesaba giren paradan 3 katrilyon 578,3 trilyon lirası anapara, şahıs kesintisi ve nema olarak hak sahiplerine ödenirken, 9 trilyon lirası ilgili kurumlara iade edildi. Hesaptan, Ziraat Bankası'na da yatırım harcamaları ve komisyon olarak 17 trilyon lira verildi. 
     Hesapta kalan paranın 12 katrilyon 494,3 trilyon lirası çeşitli tahvil ve devlet iç borçlanma senetleri alımı suretiyle nemalandırılırken, 6.4 trilyon lirası 3417 sayılı kanunun 7. maddesi uyarınca gecikme zammı ile tahsil edilerek, 1 Mart 2003'te Ziraat Bankası Ankara Merkez Şubesi'ndeki Çalışanların Tasarruflarını Teşvik Hesabı'na anapara girişi olarak aktarılacak meblağ ile Ziraat Bankası şubelerinin Tasarrufu Teşvik Hesabı bakiyesini oluşturuyor. 
     Açıklamada, 3417 sayılı kanunun yürürlüğe girdiği Nisan 1988'den Şubat 2003 sonuna kadar olan kümülatif nema oranının yüzde 907.32'ye ulaştığı da bildirildi. 
     





</TEXT>
</DOC>
