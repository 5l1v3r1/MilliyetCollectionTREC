<DOC>
<DOCNO> 146525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/31/son/sondun22.html </URL>
<DATE> 2003/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa'dan da gönüllü Araplar Irak'a gidiyor... 
</HEADLINE>
<TEXT>

     İtalya'da yayımlanan Corriere della Sera gazetesi, çeşitli Avrupa ülkelerinde yaşayan yüzlerce Arabın gönüllü olarak Irak'a gitmeye başladığını yazdı. 
     Gazetenin haberinde, ''Gizli servisler, Avrupa'dan da gönüllü Arapların Irak'a gitmeye başladıklarının işaretlerini alıyor'' denildi. 
     Irak'a gidemeyen Avrupa'daki Arapların ve diğer Müslümanların da Iraklılara yardım etmeye çalıştıkları kaydedilen haberde, ''Avrupa'daki camilerde, Iraklı kardeşlerine yardım için büyük bir seferberlik var'' ifadesi kullanıldı. 
     Gazete, Amerikan ve İngiliz askerleriyle savaşmak için Irak'ın çevresindeki ülkelerden de gönüllü akını olduğunu belirterek, ''Binlerce değiller, ama yüzlerce varlar. En kararlıları Lübnan'ın güneyindeki mülteci kamplarından gelenler. Bunlar Lübnan'daki Hizbullah örgütü ve Arafat'ın özel 17. Gücü olan Münir Makdah'a bağlı Filistinliler. Lübnan'dan Suriye topraklarına geçtikten sonra Irak'a giriyorlar. Diğerleri de Şam'dan ve Ürdün'den hareket ediyorlar'' diye yazdı. 
     





</TEXT>
</DOC>
