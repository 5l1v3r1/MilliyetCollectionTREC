<DOC>
<DOCNO> 117695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/08/siyaset/siy05.html </URL>
<DATE> 2002/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Taban "kurultay" diyor, yönetim ciddiye almıyor 
</HEADLINE>
<TEXT>
DSP’nin çıkmazı 
Temizel ve Büyükerşen’in isimleri ön plana çıkarken, teşkilatın kurultay talebi yönetimden döndü 
     GÜNSELİ ÖNAL Ankara 

     Başbakan Bülent Ecevit’in genel başkanlık koltuğunu bir yıl içinde bırakacağını açıklaması ve bu sürede eşi Rahşan Ecevit’in örgütleri yenileyecek olması, seçim yenilgisinin şokunu üzerinden atamayan parti tabanını isyan ettirdi. Eski Maliye Bakanı Zekeriya Temizel ve Eskişehir Büyükşehir Belediye Başkanı Yılmaz Büyükerşen’in isimleri ön plana çıkarken, parti yöneticileri, olağanüstü kurultay taleplerini "ciddiye almadıklarını" açıkladı. 
     Görev değişim süresinin uzaması durumunda koltuğa, Rahşan Ecevit’in "prensleri" Tayfun İçli, Zeki Sezer, Mecit Şekercioğlu ve Emrehan Halıcı’nın yanı sıra, son dönemde Ecevit’in sağ kolu olan Başbakan Yardımcısı ve Dışişleri Bakanı Şükrü Sina Gürel’in oturmasından endişe eden teşkilat, Ankara’ya çıkarma yaptı. Teşkilat üyeleri, Genel Merkez’e gelerek, "Kurultayı hemen toplayalım. Zekeriya Temizel veya Yılmaz Büyükerşen’i Genel Başkan yapalım" talebini dile getirmeye başladı. 
     DSP Genel Sekreteri Süleyman Yağız, Genel Başkan yardımcıları Tayfun İçli ve Zeki Sezer ile Genel Sayman Mecit Şekercioğlu da, ortak açıklamayla, olağanüstü kurultay taleplerinin ciddiye alınmadığını belirtti. 3 Kasım seçimlerinin DSP aleyhine sonuçlandığı, bunun nedenleri üzerinde halen çalışıldığı kaydedilen açıklamada, Ecevit’e yönelik "takdir ve sevgi halkasının gelecek süreçte daha da büyüyeceği ve DSP’nin tekrar aranan bir parti olacağı vurgulandı. DSP’li yöneticiler ayrıca, olağan kurultayın altyapısıyla ilgili hazırlıkların sürdüğünü de kaydetti. 
     



 SİYASET 

















</TEXT>
</DOC>
