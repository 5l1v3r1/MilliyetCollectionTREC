<DOC>
<DOCNO> 123714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/10/son/sondun10.html </URL>
<DATE> 2002/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Fischer ''AB, Türkiye'ye 2005'i benimsiyor..'' 
</HEADLINE>
<TEXT>

     Almanya Dışişleri Bakanı Joschka Fischer, AB'nin büyük çoğunlukla, Türkiye'nin birliğe üyeliği konusunda Fransız-Alman ortak önerisini desteklediğini bildirdi. 
     Alman-Fransız ortak önerisi, Türkiye ile tam üyelik müzakerelerinin, 2004 sonunda AB Komisyonu tarafından yayımlanacak İlerleme Raporu'nun ışığında ve koşulların yerine getirildiğinin görülmesi halinde, 1 Temmuz 2005'te başlatılmasını içeriyor. 
     Ancak diplomatik kaynaklar tarihin biraz daha öne çekilebileceğini belirtiyor. Bunun koşulunun ise Kıbrıs olduğu belirtiliyor. 
     Kıbrıs'ta çözüme ulaşılması halinde Türkiye ile müzakere tarihinin 2005'ten önce başlayabileceği belirtiliyor. 
     Rauf Denktaş'ın Kophenag'a davet edilmesi de bu çerçevede anlamlı bulunuyor. 
     Fischer, Brüksel'de gazetecilere yaptığı açıklamada, 15 üyeli birliğin bu öneriyi nasıl karşıladığı şeklindeki soruyu, ''Büyük çoğunlukla olumlu karşıladı. Bu öneriyi kabul edecek büyük çoğunluk bulunuyor'' diye cevapladı. 
     Joschka Fischer, AB dönem başkanlığının, bu öneriyi kararlarda dikkate alacağını açıkladığını belirterek, Türk tarafının da bu önerinin Türkiye'nin çıkarları lehinde kapıyı açacağını görmesini umduğunu belirtti. 
     
</TEXT>
</DOC>
