<DOC>
<DOCNO> 125486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/18/son/sontur15.html </URL>
<DATE> 2002/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Askeri lojmandan hırsızlık yaparken vurulup öldü... 
</HEADLINE>
<TEXT>

     İzmir'in Güzelyalı Semti'nde, hırsızlık amacıyla askeri lojmana giren bir kişi, ev sahibinin uyanarak arkasından silahla ateş etmesi üzerine balkondan düşerek öldü. 
     Alınan bilgiye göre, iki hırsız, Güney Deniz Saha Komutanlığı'nda görevli astsubay Ş.B'nin, Mimkent-2 Sitesi'nde ikinci katta bulunan evine girdi. Hırsızlardan biri gözcülük yaparken, diğeri ise salonda eşyaları kurcalamaya başladı. 
     Evdeki sesler üzerine uyanan ve bir anda hırsızla karşılaşan Ş.B, beylik tabancasını alarak bir el ateş etti. Kaçmak isteyen hırsızlardan Fırat Mamuk, balkondan atlamak isterken başının üzerine beton zemine düştü. 
     Olay yerinde ölen Fırat Mamuk'un 8 ayrı hırsızlık olayından sabıkasının bulunduğu tespit edildi. Arkadaşı ise kaçarak izini kaybettirdi. 
     Mamuk'un üzerinde, kapıyı açmak için kullandıkları tornovida ve anahtarlar ile daha önce soyduğu bir daireden aldığı para ve mücevherler ele geçirildi. Kolunda ise kurşun veya tornovidanın yol açmış olabileceği belirtilen bir yara tespit edildi. 
     Ceset, otopsi yapılmak üzere Adli Tıp Kurumu Morgu'na kaldırıldı. 
     Astsubay Ş.B 32 de, ''askeri kimliği nedeniyle'' olay yerine gelen İnzibat Komutanlığı ekiplerince ifadesine başvurulmak üzere götürüldü. Astsubayın adliyeye sevk edileceği bildirildi. 
     





</TEXT>
</DOC>
