<DOC>
<DOCNO> 102852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/20/spor/spo05.html </URL>
<DATE> 2002/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Revizyon kapıda 
</HEADLINE>
<TEXT>

Şenol Güneş, Avrupa Şampiyonası eleme grubu maçları için start veren Ay -Yıldızlı ekipte Slovakya sınavından sonra köklü değişiklik yapacak 
     DÜNYA Kupası’nda üçüncü olarak büyük bir başarıya imza atan Milli Takım’da büyük bir revizyona gidilecek. Şenol Güneş’in, 2004 Avrupa Şampiyonası eleme grubu maçları için işbaşı yapan Ay - Yıldızlı ekipte Slovakya maçından sonra köklü revizyon için düğmeye basılacak. Güneş, "Bu işin yaşla, başla ilgisi yok. Formda olan, takımı ciddiye alanlarla yola devam ederim" diye konuştu. 
     MİLLİ Takım’ın çalıştırıcısı’nın takımdan 7 ismi değiştirmeyi düşündüğü öğrenildi. Polat Otel’deki basın toplantısında Hakan Şükür’ün boşta kalmasıyla ilgili soruya Güneş, "Biz her oyuncumuzu kazanmak istiyoruz. Parayı her zaman bulabilirsiniz, ama önemli olan oynayacak takım bulmak. Oktay, transferdeki yanlış seçimleri nedeniyle öne çıkamadı. Bu Hakan için de geçerli" dedi. 
     
İlk prova Ümitler’den      ÜMİT Milli Futbol Takımımız, 2004 Avrupa Şampiyonası’na hazırlık programı çerçevesinde ilk maçını bugün Gürcistan’la yapacaklar. Rize Atatürk Stadı’ndaki mücadele saat 18.00’de başlayacak. Karşılaşmayı TRT 1 naklen yayınlayacak. Teknik Direktör Raşit Çetiner, "Hazırlık maçlarına büyük önem veriyoruz. Dünya Kupası’nda üçüncü olan Milli Takımımız’a oyuncu yetiştirmek en büyük hedefimiz. Avrupa Şampiyonası finallerinde de yer alacağımıza inanıyorum" dedi. 
     
Güneş yeniden doğmalı A Milli Takım’ın hocası Şenol Güneş, Dünya Kupası’nın geride kaldığını, yeni hedeflere koşacaklarını açıkladı 
     AY - Yıldızlı ekibimizin teknik patronu Şenol Güneş, artık çalışma vaktinin geldiğini söyledi. Tecrübeli hoca, "Bir büyük mutluluğu doyasıya yaşadık ve bitti. Şimdi önümüzde yeni hedefler var. Dünya üçüncüsü olan bizler, Avrupa Şampiyonası elemelerinde birinci olarak gruptan çıkmak ve final oynamak zorundayız. Dünya Kupası’nda iyiydik, artık iyi olmak yetmiyor, daha da iyi olmalıyız" dedi. 
     GÜRCİSTAN ile yapılacak hazırlık karşılaşması öncesinde bir toplantı yapan ve elemelerdeki hedeflerini sıralayan Güneş, Milli Takım oyuncularına da gözdağı verdi. Güneş, "Futbolcularımın çağdaş ve profesyonelce yaşamasını istiyorum. Yeni nesillere örnek olacaklar. Oyuncularımız ilkeli olmalı ve maç ayırımı yapmamalıdır. İyi olan ve hazırlık maçlarını ciddiye alanlara kapım açık" diye konuştu. 
     ŞENOL Güneş, şu anda Milli Takım için izledikleri toplam 40 futbolcunun bulunduğunu, bu oyuncuların uluslararası deneyimlerini artırmak ve geliştirmek için B takımı oluşturduklarını söyledi. Başarılı teknik adam, kadroya almadığı futbolculara B takımında yer vereceğini de ifade etti. Bu oyuncular 6 Eylül’de Almanya, İskoçya ve Çek Cumhuriyeti’nin katılacağı turnuvada forma giyecekler. 
     
Hakan-Ergün yok      MİLLİ Takımın Gürcistan sınavında Hakan Şükür ve Ergün’ün forma giymeyeceği açıklandı. Teknik Direktör Şenol Güneş’in Hakan Şükür’e formsuz olması nedeniyle görev vermeyeceği, Ergün’ün ise sol ayak bileğindeki sakatlığının geçmemesi sebebiyle oynamayacağı belirtildi. Leichester City’nin son maçında sakatlanan Mustafa İzzet kadrodan çıkarılırken sakatlıkları süren Tugay ve Abdullah’ın durumunun maç günü belli olacağı öğrenildi. Bu arada milliler dün akşam Florya’da Galatasaray ile yanyana idman yaptı. Fatih Terim Ay - Yıldızlılara başarılar diledi. 
     
İsyan değil, haykırış      OLİMPİYAT, Dünya ve Avrupa şampiyonu güreşçi Hamza Yerlikaya ile Dünya ve Avrupa Şampiyonu Şeref Eroğlu, kendilerinin de en az futbolcular kadar Üstün Hizmet Madalyası’nı hak ettiklerini söylediler. Federasyon Başkanı Osman Şansal ile basın toplantısı düzenleyen ikili, "İsyan etmiyoruz. Bu, başkaldırı değil. Sadece hakkımızı arıyoruz" dediler. 
     



 SPOR 
























</TEXT>
</DOC>
