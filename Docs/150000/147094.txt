<DOC>
<DOCNO> 147094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/02/son/sontur12.html </URL>
<DATE> 2003/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kanalizasyon çukurunda feci ölüm... 
</HEADLINE>
<TEXT>

     Antalya'da, kanalizasyon çalışması için açılan çukura düştükten sonra dipte bulunan ızgaraya takılan ve yanan otomobildeki 2 kişi öldü, 2 kişi yaralandı. 
     Alınan bilgiye göre, Nedim Doğan'ın kullandığı 07 CBD 35 plakalı otomobil, sabah saatlerinde Gazi Bulvarı'ndan Altınkum Mahallesi yönüne seyrederken, Antalya Büyükşehir Belediyesi'nce kanalizasyon çalışması için açılan çukura düştü. Yaklaşık 6.5 metre derinliğindeki çukurda kanalizasyon bacasının kapağı olan ızgaraya takılan ve yanmaya başlayan araçtaki Nedim Doğan ve ön koltukta oturan Şükrü Güleryüz çıkmayı başaramayarak, yanarak öldü. 
     Olay sırasında arka koltukta bulunan ve araçtan çıkmayı başaran Cihangir Çetin ve Ayhan Uysal ise kaldırıldıkları hastanede ayakta tedavi edilerek, taburcu edildiler. 
     Olayla ilgili soruşturma başlatılırken, araçta bulunan sürücü ile diğer kişilerin alkolü olduğunun belirlendiği bildirildi. 
     Bu arada otomobilin düştüğü 6,5 metre derinliğindeki kanalizasyon çukurunun çevresinde uyarıcı şerit ve levhaların bulunduğu görüldü. 
     





</TEXT>
</DOC>
