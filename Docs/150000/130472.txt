<DOC>
<DOCNO> 130472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/13/yasam/yas02.html </URL>
<DATE> 2003/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Hitit kabartmasının burnuna sıktılar 
</HEADLINE>
<TEXT>
Tarihi anıtlara maganda kurşunu 
İçip içip silahlarına sarılan magandaların son hedefi, Ereğli’deki İvriz Kaya Tapınağı anıtları oldu. 2900 yıllık eserler başlarından yaralandı 
     M. TEKİN GÜLER DHA 

     Konya Ereğli’de Hititler döneminden kalma 2900 yıllık tarihi İvriz Kaya Tapınağı, silahlı magandaların saldırısına uğradı. Tuvana Kralı Warpalawas tarafından Milattan Önce 8’inci yüzyılda yaptırılan anıtta, Bereket Tanrısı Tarhundas ile ibadet eden Warpalawas’ın kabartmaları karşılıklı duruyordu... Bu kabartmalara rastgele ateş eden saldırganlar, anıta büyük zarar verdi. 
     
     Hazine avcıları da... 
     Ereğli Müze Müdürü Arkeolog Mehmet Arif Bilici şunları söyledi "Korumasız kalan anıt, insanların ve doğanın tahribine uğruyor. Anıta, cumhuriyet döneminde büyük zarar verildi. En son kabartmaların başı ve burnuna silahla ateş edilmiş. Define avcıları da, anıtın arkasında hazine olduğunu düşünerek burada kazılar yapmış." 
     Geçen yıl anıt ve çevresinin düzenlenmesi için Konya Valiliği’nin emriyle Özel İdare bütçesinden 12 milyar lira ödenek ayrıldığını anlatan Bilici, "Anıt ve çevresine artık kültür parkı yapmayı planlıyoruz" diye konuştu. Birinci derece SİT alanındaki tarihi kalıntılar, Sümer Holding arazisindeyken özelleştirmeyle birlikte TEAŞ’a geçmiş, 30 Mart 2000’de de Kültür Bakanlığı’na devredilmişti. 
     



 YAŞAM 

















</TEXT>
</DOC>
