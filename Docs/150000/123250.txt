<DOC>
<DOCNO> 123250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/08/siyaset/siy00a.html </URL>
<DATE> 2002/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş AB için bedel vermeyiz 
</HEADLINE>
<TEXT>

KKTC’ye dönen Denktaş, binlerce kişi tarafından "Siyasi çözüm adına teslimiyet yok" pankartlarıyla karşılandı 
     DIŞ HABERLER SERVİSİ 

     KKTC Cumhurbaşkanı Rauf Denktaş, Rum Kesimi lideri Glafkos Klerides’in Birleşmiş Milletler’e sunduğu yanıtı okuduktan sonra "daha bir ümitsizliğe düştüğünü" söyledi. Anlaşma olmadan Kıbrıs’ın AB’ye alınmasının Rumlar’ı Türkler’in karşısında kale haline getireceğini belirten Denktaş, "Böyle yolu biz tanımayız. Eşitliğimizi AB tanımalıdır ve bize aynı şekilde muamele etmelidir" dedi. 
     Denktaş, yaklaşık iki ay aradan sonra dün KKTC’ye döndü. Geçitkale Havaalanı’nda binlerce kişi tarafından "Siyasi çözüm adına teslimiyet yok", "Yeni toplu göçe hayır", "Toprak tavizine hayır" gibi pankartlarla karşılanan Denktaş, buradaki konuşmasında, Klerides’in BM’ye sunduğu yanıtı değerlendirdi. Klerides’in "Kıbrıs Cumhuriyeti" üzerine Kıbrıs Türkleri’nin geleceğini inşa etmeye çalıştığını vurgulayan Denktaş, Rum liderin, "adaya nüfus getirdi" diye Türkiye’yi suçladığını belirtti. Klerides’in daha fazla Rum’un Türk tarafına geçmesini istediğini ifade eden Denktaş, "Yüzüne bile bakılmayacak iki haritanın birleştirilmesi ve yeni kantonlar oluşturulması isteniyor" dedi. 
     
     KKTC yok sayılıyor 
     Denktaş, "KKTC yok, Kıbrıs Cumhuriyeti var olacak. Her şey bunun üzerine bina olacak" dedi. Yeni göçler yaratılacağına dikkat çeken Denktaş, sözlerini şöyle sürdürdü "Kıbrıs’ı AB’ye alacaklar diye bir heyecan yaratıldı. Ama bunun bedelinin ne olduğunu yavaş yavaş herkes görmektedir. Bu bedeli veremeyiz, vermeyeceğiz. Davamızı, müzakereyle halletmek için yolumuza devam edeceğiz. Müzakere etmek demek, her şeyi kabul etmek demek değildir." 
     



 SİYASET 















</TEXT>
</DOC>
