<DOC>
<DOCNO> 102263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/16/son/sonspo07.html </URL>
<DATE> 2002/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
THY'den, 12 Dev Adam'a jest... 
</HEADLINE>
<TEXT>

     ABD'nin Indianapolis kentinde 29 Ağustos-8 Eylül tarihleri arasında gerçekleştirilecek 14. Dünya Erkekler Basketbol Şampiyonası finallerine katılacak A Milli Takım'ı ABD'ye götürecek Türk Hava Yolları THY uçağının gövdesine, basketbol topu ve pota resmi ile şampiyonanın amblemi yerleştirildi. 
     THY tarafından hazırlanan uçak, Atatürk Havalimanı apronunda gazetecilere gösterildi. 
     İstanbul-New York seferini yapacak olan Airbus A340 tipi, 271 yolcu kapasiteli ''Hakkari'' uçağının gövdesinin ön kısmında, dev bir basketbol topu ile filesi üzerinde Türk Bayrağı bulunan pota resmi yer alıyor. Bu resimlerin yanına ayrıca Dünya Basketbol Şampiyonası'nın amblemi de bulunuyor. 
     19 Ağustos Pazartesi günü saat 12.05'de diğer yolcularla birlikte A Milli Basketbol Takımı'nı da alarak tarifeli seferini yapacak olan uçaktaki resimlerin şampiyona süresince kalacağı belirtildi. 
     A Milli Basketbol Takımı'nın şampiyona sonrası Türkiye'ye dönüşünün de aynı uçakla olacağı kaydedildi. 
     





</TEXT>
</DOC>
