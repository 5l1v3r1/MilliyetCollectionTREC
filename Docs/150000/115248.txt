<DOC>
<DOCNO> 115248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/26/son/sondun16.html </URL>
<DATE> 2002/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Bali saldırısında Bin Ladin şüphesi... 
</HEADLINE>
<TEXT>

     El Kaide örgütünün lideri Usame Bin Ladin'in 2001 yılının Kasım ayında Avustralya'yı tehdit etmiş olduğu ortaya çıktı. 
     Sidney Daily Telegraph gazetesine göre, Bin Ladin geçen Kasım'da yapılan bir video çekiminde Doğu Timor'un bağımsızlığı konusunda oynadığı rolden Avustralya'yı ''kara liste''ye almıştı. 
     Gazete, video görüntüsünün, aslında El Kaide militanlarına Avustralya'ya misilleme yapmaları için gönderilen sinyal olduğunu yazdı. 
     Gazeteye göre, Bin Ladin kasette, ''Avustralya donanması, Endonezya kıyılarındaydı. ...ve İslam dünyasının bir parçası olan Doğu Timor'a çıkarma yaptı'' diyordu. 
     Gazete, BBC'nin ele geçirdiği video görüntülerinin, Batı'da şimdiye dek yayınlanmadığını belirtti. 
     Endonezya'nın Bali adasında 12 Ekim'de meydana gelen patlamada, yarısı Avustralyalı yaklaşık 200 kişi ölmüştü. 
     Avustralya, 1999'da Endonezya yanlısı milislerin yaptığı kıyımlar üzerine Doğu Timor'a sevkedilen BM gücüne komutanlık etmişti. 
     





</TEXT>
</DOC>
