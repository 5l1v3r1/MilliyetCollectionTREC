<DOC>
<DOCNO> 115305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/26/son/sontur11.html </URL>
<DATE> 2002/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupalıların alışveriş merkezi İstanbul... 
</HEADLINE>
<TEXT>

     İsveç'in önde gelen gazetelerinden Aftonbladet, Avrupa'nın en popüler 17 haftasonu destinasyonunu belirlerken, İstanbul'u alışveriş kategorisinde birinci seçti. 
     Turizm Bakanlığı'ndan yapılan açıklamada, denizi, insanlarının sıcaklığı ve tarihi güzellikleriyle İsveçlilerin gözdesi Türkiye'nin, İsveç basınında da ilgi odağı olduğu belirtildi. 
     Açıklamaya göre, Aftonbladet Gazetesi, Avrupa'nın en popüler 17 haftasonu destinasyonunu belirledi. İstanbul'u, alışveriş kategorisinde birinci seçen gazete, Asya ile Avrupa'nın birleştiği noktadaki büyük alışveriş merkezlerinin, Mısır Çarşısı ve Kapalıçarşı gibi tarihi mekanların, Avrupalı turisti çektiği ifade edildi. 
     İstanbul'un haftasonu için mükemmel bir alışveriş mekanı olduğu vurgulanan gazetede, boğazda iki kıtanın buluşmasının izlenebileceği kaydedildi. 
     Açıklamada, Türkiye'nin, İsveçli turistlerin ilgisini çektiği belirtilerek, 9 aylık verilere göre, 180 bin İsveçli turistin ağırlandığı ifade edildi. Eylül ayında İsveç'ten 30 bin turistin geldiği kaydedilen açıklamada, İsveç'in, Türkiye'ye en çok turist gönderen ülkeler sıralamasında 9 ay toplamında 13, Eylül ayı için de 12. sırada yer aldığı belirtildi. 
     Turizm Bakanı Mustafa Taşar konuya ilişkin açıklamasında, ''turizmde lider Türkiye'' hedefiyle yola çıktıklarını ve bu yönde önemli adımlar attıklarını ifade etti. Tüm dünya turizmini vuran 11 Eylül saldırılarının bile Türkiye turizmini etkilemediğini kaydeden Taşar, bu dönemde dünya turizmi yüzde 1.3 gerilerken, Türk turizminin yüzde 12.4 ilerleme gösterdiğini belirtti. 
     





</TEXT>
</DOC>
