<DOC>
<DOCNO> 103592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/23/son/sonspo14.html </URL>
<DATE> 2002/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Altay, Trabzon'a umutlu gitti 
</HEADLINE>
<TEXT>

     Trabzonspor deplasmanına en az 1 puan alabilmek umuduyla giden Altay'da, genç golcü Sinan ve yeni transfer edilen Kamerunlu oyuncular kadroya alınmadı. 
     Siyah-beyazlı takım, Gaziemir Kutlu Aktaş Tesisleri'nde sabah yapılan teknik-taktik antrenmanının ardından uçakla Trabzon'a gitmek üzere yola çıktı. 
     Ligin ilk 2 maçında attığı gollerle dikkati çeken ve Ümit Milli Takım'ın Gürcistan ile yaptığı maçta sakatlanan Sinan kadroya dahil edilmedi. 
     Ayrıca yeni transferler Chameni, Effa ve Buba'nın da lisansları henüz çıkmadığı için kadroya alınmadı. 
     Sezon öncesi yaşadığı sorunlara karşın ligin ilk 2 haftasında 4 puan toplamayı başaran ve sergilediği olumlu futbolla beğeni kazanan siyah-beyazlı ekip, Trabzonspor deplasmanından en az 1 puan almayı hedefliyor. 
     





</TEXT>
</DOC>
