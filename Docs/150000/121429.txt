<DOC>
<DOCNO> 121429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/27/son/sontur20.html </URL>
<DATE> 2002/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal ile Erdoğan arasındaki ipler geriliyor... 
</HEADLINE>
<TEXT>

     Tayyip Erdoğan ile Deniz Baykal arasında seçimlerden önce "ılıman" bir iklim vardı. İki lider de miting alanlarında birbirini "incitmemeye" özen gösteriyordu. 
     Hatta anket sonuçlarına bakıp, seçimlerden sonra olası bir AK Parti-CHP koalisyonu için uygun zemin bulunduğu konuşuluyordu. 
     Ak Parti'nin seçimlerden tek başına iktidar çıkmasından sonra da iki lider arasındaki ilişkiler "tartışmasız" yürüdü. 
     Ancak dün hükümet programı görüşmeleri sırasında konuşan Deniz Baykal'ın meclis kürsüsünden dokunulmazlıkların kaldırılması konusunda eleştirilerde bulunup "Kasımpaşalılığa" davet çıkartması ipleri gerdi. 
     Erdoğan bugün ''Eğer biz muhalefet partisinin lideri şöyle bir takvim hazırlamış bu takvime göre hareket edeceksek niye iktidar olduk " diye konuştu. 
     Ak Parti Genel Başkanı Tayyip Erdoğan ile İsveç Başbakanı Goran Persson, görüşmenin ardından düzenledikleri basın toplantısında gazetecilerin sorularını da yanıtladılar. 
     Erdoğan, bir gazetecinin ''Dokunulmazlıkların kaldırılması konusunda seçim kampanyası ve seçimin hemen ardından halka söz verdiniz. Muhalefette bu konuda sizinle hemfikirdir. Neden vazgeçildi, neden hükümet programında yer almadı'' sorusuna karşılık, ''Biz dokunulmazlıkların kaldırılmasından vazgeçmedik. Burada muhalefet partisi genel başkanının yapmış olduğu açıklamalar yanlış. Biz dokunulmazlıkları, muhalefet partisinin liderinin tayin etmiş olduğu tarihe göre yapmak zorunda değiliz'' dedi. 
     Kendilerinin bir takvimi bulunduğunu ve bu takvimi işlettiklerini vurgulayan Erdoğan, şöyle devam etti 
     ''Eğer biz muhalefet partisinin lideri şöyle bir takvim hazırlamış bu takvime göre hareket edeceksek niye iktidar olduk Biz iktidarız kendi programımızı uygulamaya koyacağız. Nitekim bizim acil eylem planımız işliyor. Önemli olan şu anda eğer bundan sonra bizim iktidarımızda Türkiye'de bir yolsuzluk görülürse, bu yolsuzluğu iktidar konuşsun. Yoksa yargı sürecinde olan insanları suçlu gibi göstermek talihsizliktir ve şu anda muhalefet partisi lideri böyle bir talihsizliğin içerisindedir. 
     Ben dokunulmazlık zırhında değilim, benim dokunulmazlığım yok ama kendileri dokunulmazlık zırhının içerisindedir ve tarih boyunca da siyasi tarihlerini hep dokunulmazlık içinde yaşamışlardır. Bugün mü dokunulmazlık akıllarına geldi, bugüne kadar neredeydiler Kaldı ki, biz partimizin programına dokunulmazlığı koymuş bir partiyiz. Kendi programlarında dokunulmazlıkla ilgili en ufak bir madde yok. Sadece seçimlerde bunun istismarını yapmışlardır, hala da istismara devam ediyorlar. 
     Siz bizim uygulamalarımıza bakacaksınız, eğer bir yerde bir yolsuzluk görürseniz o zaman bizim iktidarımızı istediğiniz gibi sarsma hakkına sahipsiniz.'' 
     





</TEXT>
</DOC>
