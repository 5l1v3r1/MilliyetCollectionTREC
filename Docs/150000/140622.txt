<DOC>
<DOCNO> 140622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/04/son/sontur17.html </URL>
<DATE> 2003/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan tezkere sonrasında grubunda ilk kez konuştu... 
</HEADLINE>
<TEXT>

     AK Parti Genel Başkanı Recep Tayyip Erdoğan, ''sorumluluk makamında bulunanlar farkındadırlar ki, atmaları gereken adımları günlük duyguları tatmin etmeye dönük değil, ülkenin geleceğine dönük olarak, ülkenin geleceğini yönetmeye dönük olarak atmak zorundalar'' dedi. 
     Erdoğan, partisinin TBMM Grup toplantısında yaptığı konuşmada, Başbakanlık Tezkere'si ile ilgili halkın tepkilerini anladığını ve saygı duyduğunu söyledi. Arkadaşlarının tereddütlerini de anladığını belirten Erdoğan, sözlerini şöyle sürdürdü 
     ''Ancak meselelere bütün yönleriyle bakamazsak, halkımızın bize yüklediği sorumluluğu ve görevi yerine getiremeyiz. Sorumluluk makamında bulunanlar farkındadırlar ki, atmaları gereken adımları günlük duyguları tatmin etmeye dönük değil, ülkenin geleceğini dönük olarak, ülkenin geleceğini yönetmeye dönük olarak atmak zorundalar. 
     Türkiye tarihi bir süreçten geçiyor. Bu süreç tarihten, coğrafyadan, kültürden ve dünyadan ve hatta hatta bölgemizden kopartılarak, sadece aktüel bilgi ile yorumlanamayacak kadar karmaşık bir süreçtir. Bu zorlu sürecin yönetiminde AK Parti'nin olması, milletimizin kaderi ve geleceği açısından manidardır. Biz arabayı atların önünde koşmayacağız derken de dünyanın hiçbir alfabesi iki harften oluşmaz derken de yüzyüze olduğumuz sorunu basit bir evet hayır meselesi olmadığını söyledik. Yönetim anlayışımızı anlamaktan güçlük çekenler, eski alışkanlıkları ile yeni Türkiye'yi tanıma güçlüğü içinde olduklarını gösterdiler.'' 
     
     ''ETNİK TEMELE DAYALI YAKLAŞIMIMIZ YOK'' 

     AK Parti Genel Başkanı Erdoğan, kendilerinin, duygu dünyaları, birikimleri, akılları, vicdanları ve gerçekleriyle bir terkibin siyasetini hayata geçirme çabasında olduklarını söyledi. Erdoğan, konuşmasını şöyle sürdürdü 
     ''Bu terkip ya da sentez tarihten bize kalmış bir mirastır. Bizim ne tarihte ne de bugünkü AK Parti'nin siyaset anlayışında etnik temele dayalı bir yaklaşımımız yoktur. Keza evrensel anlayışımız gereği, bölgesel farklılıklara dayalı bir siyasetimiz de yoktur. Bu yüzden Irak halkının yanıbaşımızdaki acıları en iyi biz biliriz. Bu acıyı bir nebze dindirmek için ülkemizin nasıl büyük bir bedel ödediği de hafızamızda çok tazedir.'' AK Parti Genel Başkanı Recep Tayyip Erdoğan, Türkiye'nin kendi güvenliği ve Irak'ın toprak bütünlüğü için gelişmelere seyirci kalmayacağını ve soruna ne şekilde müdahale etmesi gerektiği konusunda hangi yönteme başvuracağını önümüzdeki günlerde tayin edeceğini bildirdi. 
     Erdoğan, izledikleri siyaseti eleştirenlere, ''Ne kimse hamasetten medet umsun, ne de tarihten gazel okuyarak bize iktidar dersleri versin'' dedi. 
     Erdoğan, partisinin TBMM grup toplantısında, Irak konusundaki gelişmelere değindi. Erdoğan, Saddam Hüseyin tarafından işgal edildiğinde tüm dünya Kuveyt'i kurtarmak için seferber olurken, aynı dünyanın yüzbinlerce kişi Türkiye'ye akın ederken ve Türkiye o insanlara kol kanat gererken kimsenin yardım elini uzatmadığını anlattı. 
     Erdoğan, ''Bu nedenle bizler Avustralya ya da Norveç'in Irak sorununa yaklaşımı ile kendimizi aynı düzlemde değerlendiremeyiz. Çünkü onlar bu coğrafyanın ne tarihinden ne de hislerinden haberdardırlar. Onlar ABD ve İngiltere'nin muhtemel operasyonundan sonra ortaya çıkacak gelişmelerden etkilenmeyeceklerdir. Oysa biz yanı başımızdaki gelişmelerden doğrudan etkileneceğiz'' dedi. 
     Olup biten her şeyi iyi gözlemek ve gereken hazırlıkları yapmak zorunda olduklarını kaydeden Erdoğan, Türkiye'nin kendi güvenliği ve Irak'ın toprak bütünlüğü için gelişmelere seyirci kalmayacağını, soruna ne şekilde müdahale etmek gerektiği konusunda hangi yönteme başvuracağının önümüzdeki günlerde tayin edileceğini ifade etti. 
     
     ''TARİHİN TAZYİKİ ALTINDAYIZ'' 

     ''Bizim dışımızda oluşan ve engelleyemediğimiz bir süreçte yine tarihin tazyiki altındayız'' diyen Erdoğan, Irak'ın toprak bütünlüğünü ve Irak halkının barış içinde olmasını arzuladıklarını belirtti. Türkiye'nin hem kendi güvenliği hem de bölgenin esenliğini düşünmek zorunda olduğunu vurgulayan Erdoğan, şöyle konuştu 
     ''Hem kendi halkımızla, hem komşularımızla, hem müttefiklerimizle konuşmak zorundayız. Ne kimse hamasetten medet umsun ne de kimse tarihten gazel okuyarak bize iktidar dersleri versin. Akıllarınca eski gerilim günlerini, nifak günlerini, küçük hesaplarla siyaseti kirleterek, Meclis'e itibar kaybettirdikleri günleri özleyenler olabilir. Ama bu çabalar beyhude çabalardır. Eski defterler ve yöntemler, AK Parti sayesinde milletimizce tedavülden kaldırılmıştır, bu böyle biline...'' 
     
     ''BİZİ ELEŞTİRENLER...'' 

     Erdoğan, kendilerini eleştirenlere, ''bizi neden eleştiriyorlar'' diye değil, kimliklerine ve bu ülkeye ne verdiklerine bakarak karşılık verdiğini vurguladı. Erdoğan, kendilerinin eleştiriye her zaman açık olduğunu, demokrasi anlayışında ''öteki'' diye bir şey olmadığını her vatandaşın partisi, her vatandaşa hizmet götüren bir iktidar olduklarını söyledi. 
     Erdoğan, kendilerini eleştirenlere şöyle seslendi 
     ''Biz doğru bildiğimizi kimseden esirgemeyerek kapalı kapılar ardındaki siyasete son verdik ve şunu özellikle hatırlatıyorum Ülkemizin her her yerinde takdir edilmemizin sırrını merak edenler, açık siyasetimizi doğru okuyarak anlayabilirler. Dünya devletlerinin liderlerine Türkiye'nin tezlerini anlatırken de aynı hassasiyette olduk. Eski siyaseti özleyenlere benim sesim ulaşmıyorsa, onlara söyleyin Sizin özlediğiniz o siyaset bitti.'' 
     





</TEXT>
</DOC>
