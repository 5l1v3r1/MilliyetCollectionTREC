<DOC>
<DOCNO> 148302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/08/son/sondun17.html </URL>
<DATE> 2003/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Vietnam'da yeni bir virüs... 10 çocuk öldü... 
</HEADLINE>
<TEXT>

     Vietnam'da, son bir ay içinde 3 yaşın altındaki 10 çocuğun, ne olduğu belirlenemeyen bir virüs yüzünden öldüğü bildirildi. 
     Tuoi Tre gazetesi, Hoşimin kentindeki çocuk hastanesine kaldırılan 11 çocuktan 10'unun öldüğünü, çocuklarda yüksek ateş, ishal, solunum zorluğu ve kalp yetmezlikleri görüldüğünü, hastaların ayrıca komaya girdiğini yazdı. 
     Virüsün, dünyada birçok ülkeyi etkisi altına alan ve Vietnam'da da 4 sağlık görevlisinin ölümüne neden olan ''gizemli zatürree'' olarak adlandırılan ''akut solunum yetmezliği sendromu'' SARS hastalığıyla ilgisi bulunmadığının sanıldığı belirtildi. 
     Doktorlar, bağırsaklara bulaşan, felç, kusma ve ishale yol açan ''bağırsak virüsü grubuna'' ait olduğu sanılan virüsü kapan çocukların tedaviye cevap vermediğini ve kısa süre içinde öldüğünü söylediler. 
     Bağırsak virüsü, 1998 yılında Tayvan'da 50 çocuğun ölümüne yol açmış, 2 kişi hastaneye kaldırılmıştı. Virüse, 1999 yılında Avustralya'da da rastlanmıştı. 
     





</TEXT>
</DOC>
