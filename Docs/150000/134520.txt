<DOC>
<DOCNO> 134520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/02/ekonomi/eko01.html </URL>
<DATE> 2003/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakır’da Beyoğlu kadar satış yapıyoruz’ 
</HEADLINE>
<TEXT>

     AÇIK KOYU SOHBETLER EYLEM TÜRK 

     Erkek giyimin önde gelen markalarından Kiğılı’nın Diryarbakır’da açtığı mağaza büyük ilgi görüyor. Diyarbakır’da, Beyoğlu mağazası kadar satış yaptıklarını söyleyen Kiğılı’nın sahibi Abdullah Kiğılı, ayda 100 milyar liralık ciroya ulaştıklarını kaydetti. En büyük hayallerinin yurtdışında mağaza açmak olduğunu belirten şirketin sahibi Abdullah Kiğılı, bu nedenle İngiliz ve İspanyol firmalarıyla ortaklık için görüştüklerini anlattı. 
     
Kısa bir süre önce Diyarbakır’da açtığınız mağazaya ilgi nasıl 
     Mağazamızı Diyarbakır’daki Migros Alışveriş Merkezi’nde açtık. Büyük ilgi var. Diyarbakır mağazamız, Beyoğlu mağazamız kadar satış yapıyor. Aylık cirosu 100 milyar lirayı buldu. Güneydoğu’da büyük bir potansiyel var. 
     
Bu bölgeye yatırımlarınız devam edecek mi 
     Kısa bir süre içinde Gaziantep, Adana, Elazığ Şanlıurfa, Kahramanmaraş ve Malatya’da mağaza açacağız. Bölgedeki potansiyeli değerlendirmek istiyoruz. Örneğin, bizim Şırnak, Hakkari, Mardin Kızıltepe, ve Batman’da bayilerimiz var. Son dönemde bu bölgelerde de yoğun satış yapıyoruz. En çok takım elbise ve gömlek satılıyor. Bayilerimiz bizden ayda 40 bin dolarlık alım yapıyorlar. 
     
Kriz satışlarınızı nasıl etkiledi 
     Krizden önce 17 olan mağaza sayımızı krizde 34’e çıkararak ikiye katladık. Bu yıl on mağaza daha açmayı planlıyoruz. 
     Güneydoğu’ya olduğu kadar Karadeniz’e de yatırım yapacağız. Amacımız en kısa sürede 50 mağazaya ulaşmak. Samsun ve Trabzon hedeflerimiz arasında. Ayrıca Denizli ve Kayseri’de de birer mağaza açmayı düşünüyoruz. Bu yıl 20 milyon dolar ciro hedefliyoruz. 
     
     Kendi adına koleksiyon 
Kadınlara yönelik üretim yapmayı düşünüyor musunuz 
     Şu anda düşünmüyoruz. Ancak Abdullah Kiğılı’ adında yeni bir koleksiyon hazırlığı içindeyiz. Bu koleksiyon şimdilik Kiğılı mağazalarında satışa sunulacak. Bir süre sonra yeni koleksiyonumuz için Abdullah Kiğılı adıyla mağazalar da açmayı planlıyoruz. 
     
Yabancılarla görüşüyorlarYurtdışında da mağaza açacak mısınız 
     En büyük hayalimiz bu. Uzun süredir üzerinde çalıştığımız bir proje. Bu projemizi tam hayata geçirecektik ki kriz çıktı. Ama şimdi tekrar düşünüyoruz. Çok kısa bir süre içinde yabancı bir şirketle evlilik yapmayı planlıyoruz. 
     Çünkü yabancı sermayenin yatırım yapacağı en uygun sektörlerden bir tanesi de hazır giyim. Çünkü altyapısı tamamlanmış bir sektör. Bu sektörde çok sayıda evlilik olacağını düşünüyorum. Biz İngiliz ve İspanyol firmalarla görüşüyoruz. Bunlar mağaza zincirleri olan hazırgiyim firmaları. Düşüncemizde ortak bir şirket kurmak var. Yapılacak evlilik yüzde 50 yüzde 50 olacak. Bu ortaklıkla ürünlerimizin yurtdışında satılması da gündeme gelecek. Ürünlerimiz partnerimizin mağazalarında satılacak. 
     



 EKONOMİ 
















</TEXT>
</DOC>
