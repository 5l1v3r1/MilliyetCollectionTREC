<DOC>
<DOCNO> 145932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/28/son/sondun25.html </URL>
<DATE> 2003/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuzey Kore tedirgin ''Irak'tan sonra sıra bizde..'' 
</HEADLINE>
<TEXT>

     Kuzey Kore, bu ay ABD ile Güney Kore'nin ortak yaptığı tatbikatın ''nükleer bir savaş denemesi'' olduğunu ileri sürerek, tatbikatın, ABD'nin Irak'tan sonra kendilerine saldırmaya hazırlandığını gösterdiğini iddia etti. 
     Kuzey Kore iktidar partisinin yayın organı Rodong Sinmun'da bugün yayınlanan bir yorumda, ''Amerikan emperyalistlerinin, Irak'ı işgallerinin başarılı olması durumunda, savaşı Kore yarımadasına taşıyacakları ve Irak'ı işgal ettikten sonra Kore Demokratik Halk Cumhuriyeti'ni KDHC işgal edecekleri giderek kesinlik kazanıyor'' denildi. 
     Yorumda, ABD'nin Güney Kore ile yaptığı ortak tatbikatın Irak savaşının yanı sıra ABD'nin KDHC'ye karşı hazırlık savaşı olduğu fikrinin ciddiye alınmasının zorunlu olduğu belirtildi. 
     Kuzey Kore, tatbikatın, subaylarının Amerikalılarla görüşmesini anlamsız hale getirdiğini ileri sürerek, dün, ABD ile sınır ilişkileri konusunda yürüttüğü görüşmelerden çekilmişti. 
     Gazete, '' ABD Başkanı George Bush yönetimindeki ABD stratejisinin Afganistan ve Irak'taki ilk iki hareketinden sonra üçüncü hareketlerine Kore yarımadasında girişeceklerine kuşku yok. Ama şunu açıkça anlamak zorundalar KDHC ne Afganistan'dır ne de Irak'' ifadesini kullandı. 
     Bush, Kuzey Kore'yi Irak ve İran'la birlikte ''şer ekseni'' ilan etmişti. 
     




</TEXT>
</DOC>
