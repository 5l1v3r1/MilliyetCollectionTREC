<DOC>
<DOCNO> 113962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/20/ekonomi/aeko.html </URL>
<DATE> 2002/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Enflasyon hedeflemesinde uzlaşılmazsa istifa olabilir 
</HEADLINE>
<TEXT>

Merkez Bankası Başkan Yardımcısı Özatay, yeni hükümetle enflasyon hedeflemesinde uzlaşma sağlanamaması halinde banka yönetiminin istifa edebileceğini söyledi 
     MİLLİYET Ankara 

     Merkez Bankası Başkan Yardımcısı Fatih Özatay, en kısa zamanda enflasyon hedeflemesine geçmek istediklerini ancak buna seçim ortamında başlanmasının mümkün olmadığını söyledi. 
     Ekonomi Muhabirleri Derneği üyelerine "enflasyon hedeflemesi" konusunda bir bilgilendirme toplantısı düzenleyen Özatay, enflayon hedeflemesinin kamuoyunun enflasyon beklentisini yönlendirecek bir mücadele aracı olduğunu belirtti. 
     Özatay, "Bu yüzden tamamen sizin kredibiliteniz ile çalışıyor" dedi. Zamanlamanın önemine dikkat çeken Özatay, "Yanlış zamanda geçerseniz, yanlış yapmış olursunuz. Çünkü mücadele konusunda başka bir politikanız olmayacak" diye konuştu. Özatay, hedeflemenin aylık olarak yapılmasını düşünmediklerini de belirterek, "Aylık olarak uygulanırsa daha ilk aydan tutturamama ihtimaliniz var. Mevsimsel değişiklikler nedeniyle bir dönem tutmaz ama daha sonra tutar. Henüz hedefleminin zaman dilimi konusunda kesin bir karar yok" dedi. 
     Enflasyon hedefinin kanun uyarınca hükümet ve Merkez Bankası’nın ortaklaşa belirleyeceğini belirten Özatay, "Seçimden sonra iş başına gelecek hükümetin vereceği hedefler konusunda Merkez Bankası ile uzlaşı sağlanamazsa ne olur" sorusu üzerine, hedeflerin onaylanmaması durumunda Merkez Bankası yönetiminin istifa edebileceğini kaydetti. Özatay, "Bu tamamen yönetimin kişilikleri ile ilgili" şeklinde konuştu. 
     
Kendi enflasyon endeksimiz var’      Merkez Bankası’nın bir süredir kendi bünyesine dönük olarak 680 kalem malın fiyatını izlediğini söyleyen Özatay, her ayın 15’inde fiyatları tespit ederek o ayki enflasyon oranını saptamaya çalıştıklarını belirtti. Devlet İstatistik Enstitüsü’nün DİE sonuçlarına yakın sonuçlar elde ettiklerini kaydeden Özatay, "Herkes ayın 3’ünde enflasyonla boğuşurken, biz 18 gün önceden ne olacağını kestiriyoruz" dedi. Özatay bunu yapmalarının nedenini "ileriye dönük faiz politikasını mümkün olduğunca erkenden belirlemek" olarak açıkladı. 
     
Yeni hükümetin oyun alanı yok’      Seçimden önce ekonomiyle ilgili vaatlerin verilebileceğini söyleyen Merkez Bankası Başkan Yardımcısı Özatay, "Gerçek ile karşılaşıldığı zaman serbestlik derecesinin ve çok fazla uygulanabilecek alternatifin bulunmadığı görülecek. Yüksek borç stoğu gibi, sizi kısıtlayan şeyler var" dedi. 
     Özatay, seçimden sonra iktidara gelecek partilerin farklı bir ekonomik program uygulayacaklarını düşünmediğini belirterek, şöyle konuştu 
     "Limitinde kalındığı sürece harcamalar A kaleminde değil de B kaleminde yapılabilir. Ama düşüş sürecinde olmalarına karşın bütçe açığı, borç stoku ve enflasyon hala Maastricht Kriterleri’ne göre yüksek. Çok fazla oynama alanı yok. Olumlu giden bir program var. Bu programın devamı halinde enflasyon düşecek. Bunun meyvelerini toplayabileceksiniz." 
     
     Irak’ta süre önemli 
     Programın en zor döneminin geçtiğini ve işin giderek daha kolay hale geldiğini belirten Özatay, "Önemli olan hükümet değil, hükümetlerin uygulayacağı ekonomik politikalar" dedi. Irak’a olası bir operasyonla ilgili soru üzerine de Merkez Bankası’nda her konuda ve her zaman birtakım senaryoların bulunduğunu ifade eden Özatay, "Önemli olan böyle bir durumun ne kadar süreceğidir" dedi. 
     



 EKONOMİ 


















</TEXT>
</DOC>
