<DOC>
<DOCNO> 104411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/28/son/soneko08.html </URL>
<DATE> 2002/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilişim Zirvesi 3-6 Eylül'de İstanbul'da... 
</HEADLINE>
<TEXT>

     Türkiye'nin en önemli bilgi paylaşımı ve eğitim platformu olan Bilişim Zirvesi'02, 3-6 Eylül tarihleri arasında İstanbul'da gerçekleştirilecek. 
     Türkiye Bilişim Derneği TBD , Türkiye Bilişim Vakfı TBV , Türkiye Bilişim Sanayicileri Derneği TÜBİSAD , Türkiye Zeka Vakfı TZV ile Interpro'nun ortaklaşa gerçekleştireceği ve 250'den fazla toplantının yapılacağı zirveye yaklaşık 5 bin profesyonelin katılması bekleniyor. 
     Beylikdüzü'ndeki Kaya Ramada Plaza Uluslararası Kongre Merkezi'nde yapılacak zirvenin bu yılki ana teması ''internet ötesi'' olarak belirlendi. 
     Karar vericiler, kuruluşların üst düzey yöneticileri, satış, pazarlama ve iş geliştirme sorumluları ile uluslararası katılımcıların birarada olacağı zirvede, ulusal ve uluslararası forumların yanı sıra, vizyonların aktarıldığı, kurumsal insan kaynaklarının her yönüyle tartışıldığı ortamlar yaratılacak. 
     Bilişim Zirvesi'02'de, düzenleyici kuruluşlar ile Türk Sanayicileri ve İşadamları Derneği TÜSİAD ve Ericsson'un işbirliğiyle Telekomünikasyon Kurumu'nun düzenleyeceği toplantılar yer alacak. 
     Zirve kapsamında TÜSİAD, kamu sektöründeki yönetimler tarafından internet tabanlı toplumsal uygulamaları teşvik etmek amacıyla bu yıl ilk kez, ''Devlette Yenilik için e-Türkiye'' ödülü verecek. 
     Avrupa Komisyonu tarafından Kasım 2001'de duyurulan ve bu yıl Kasım ayında sonuçları açıklanacak olan ''Devlette Yenilik için e-Avrupa Ödülleri'' ile paralel olarak düzenlenecek ve her yıl verilecek ödül, ''Devletten Bireye'' ve ''En iyi kamu web sitesi'' kategorilerinde sahiplerini bulacak. 
     Ödül, kamu sektöründeki yönetimler tarafından sağlanan, rekabet gücünü artıran, yeni girişim alanları yaratan, yeni kitlelere hitap eden, internet tabanlı toplumsal uygulamalardaki iyileştirmeleri teşvik etmeyi amaçlıyor. 
     
     ZİRVEDE NELER VAR 
     Bilişim Zirvesi çerçevesinde ayrıca Beylikdüzü Tüyap'ta eşzamanlı olarak başlayacak ve 8 Eylül'de sona erecek ''CeBIT Bilişim Eurasia 2002'' fuarı düzenlenecek. Fuarda yer alacak ''e-devlet'' standında, 24 kamu kurum ve kuruluş uygulamalarını sergileyecekler. 
     Zirve kapsamında gerçekleştirilecek bazı toplantı ve forumlar arasında, TBD tarafından bilişim dünyasındaki gelişmelerin ekonomik, siyasi ve toplumsal yansımalarının değerlendirileceği, 4 gün sürecek 19. Bilişim Kurultayı yer alıyor. Bu yıl ana teması ''e-çözüm'' olan kurultay programında, çalışma grupları, açık oturumlar, akademik bildiriler ve teknoloji-uygulama bildirileri bulunuyor. 
     Kurultayda sektörel çözümler başlığı altında, eğitim, sağlık, sosyal güvenlik, lojistik, yerel yönetimler, savunma gibi alanlardaki uygulamalar teknolojik boyutlarının yanı sıra yasal ve hukuksal altyapı açısından da ele alınacak. 
     
     KURULTAYA KATILIM ÜCRETİ 260 MİLYON LİRA 
     Kurultaya katılım ücreti, Bilişim Zirvesi, fuar giriş ücretleri ile öğle yemeği ve içecek fişi dahil 260 milyon, bir günlük katılım ücreti ise 85 milyon lira. 
     TBD tarafından ayrıca e-devlet ve e-Türkiye konulu oturumlar düzenleyecek. 
     6 Eylül'de TÜSİAD tarafından düzenlenecek ''e-devlet'' konulu forumda ise kurumlararası e-devlet uygulamaları, yerel ve uluslararası uygulamalardan başarılı örnekler, bireye yönelik e-devlet uygulamalarında başarı ölçütleri tartışılacak. 
     Bilişim Zirvesi'02 çerçevesinde TÜBİSAD, Sabancı Üniversitesi'nin desteğiyle 4 Eylül'de ''Avrupa Birliği AB 6. Çerçeve Programı ve Bilişim'' konulu bir konferans düzenleyecek. Konferansa Yunanistan, İspanya ve İsrail'den yetkililer katılacak. 
     AB'ye üye ve aday ülkelerin aynı hak ve yükümlülüklerle katıldığı, Kasım 2002'de yürürlüğe girecek ve bu yılın sonlarında ilk proje çağrılarının yapılacağı Program, geniş bütçeli ve çok ortaklı proje imkanları sunarken, iyi bir örgütlenme ve ciddi ön hazırlık çalışmaları gerektiriyor. Programda proje teklifleri için 17 milyar Euro civarında bir kaynak bulunuyor. 
     TBV de, zirve kapsamında 3 Eylül'de ''e-Avrupa'dan e-Türkiye'ye Doğru'' konulu bir konferans düzenleyecek. Konferansta, AB ülkeleri ve aday ülkeler açısından e-Avrupa projesi ile e-Türkiye karşılaştırmalı olarak gözden geçirilecek. 
     
     SOSYAL ETKİNLİKLER UNUTULMADI 
     Telekomünikasyon Kurumu da zirve çerçevesinde 5 Eylül'de ''Bugünden Yarına Türk Telekom'' ile ''AB'deki Elektronik İletişimde Liberalizasyon ve Regülasyon'' konulu toplantılar düzenleyecek. 
     Zirve çatısı altında BTvizyon toplantılarında da e-iş, bilgi yönetimi, internet dünyası, mobil çözümler, finansal çözümler, müşteri ilişkileri yönetimi, kurumsal kaynak kullanımı, KOBİ'lere yönelik çözümler ve sayısal yaşam gibi konuların yer aldığı 17 farklı konu ele alınacak. 
     Zirve süresince yapılacak kurumsal insan kaynakları ve eğitim günlerinde ise, katılan kuruluşlara ve özel davetlilere yönelik bilgilendirme toplantıları yapılacak. 
     Bu arada, Bilişim Zirvesi'02 çerçevesinde bu yıl 9. kez ''Anadolu'' konulu bilgisayarla beste yarışması ile ''Uygarlıklar Beşiği Türkiye 2002 Kültür ve Sanat Şöleni'' gibi sosyal etkinlikler de gerçekleştirilecek. 
     
     ''VATANDAŞ, BİLİŞİM UNSURLARINI TALEP ETMELİ'' 
     Türkiye Bilişim Derneği TBD Yönetim Kurulu Başkanı Rahmi Aktepe, bilişim teknolojilerinin etkisiyle Türkiye'de bazı çıkışlar olabileceğini ifade ederek, ''Artık sokağa çıkmak istiyoruz, vatandaşın bilişim toplumu unsurlarını talep edecek düzeye gelmesini istiyoruz'' dedi. 
     Sektörde sadece bilişim profesyonellerinin değil, vatandaşların ve diğer sektörlerin katılımını sağlayacak bir yapının oluşturulması gerektiğini kaydeden Aktepe, bir ülkenin dönüşümüne, ekonomik, toplumsal ve kültürel gelişmesine doğru kapıları açacak e-devlet kavramının artık moda kavram olarak değil, içi dolu bir dönüşüm projesi olarak anlatılmasının zamanının geldiğini söyledi. 
     Aktepe, Bilişim Zirvesi'02'de yaratılacak sinerjinin önümüzdeki dönemin bütün süreçlerine taşınacağını ve siyasi irade üzerinde baskı kurmanın bir aracı olacağını savunarak, çıkacak çözüm önerilerinin hayata geçirilmesi ve e-devlet uygulamasında gerekli finansmanın sağlanması konusunda hükümet nezdinde girişimlerini sürdüreceklerini kaydetti. 
     





</TEXT>
</DOC>
