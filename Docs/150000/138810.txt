<DOC>
<DOCNO> 138810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/25/dunya/adun.html </URL>
<DATE> 2003/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Saddam’ın önce kimyasını bozuyor... 
</HEADLINE>
<TEXT>

Amerikan ordusu ve istihbaratı, Saddam rejimine karşı görülmemiş bir psikolojik operasyon başlattı. Öyle ki, ajanlar Iraklı komutanları cep telefonlarından teker teker arayıp, Saddam için savaşmayın’ diyorlar 
     SEMA EMİROĞLU New York 

     ABD Başkanı George W. Bush’tan Irak’a bomba ve kurşun yağdırma emri bekleyen Amerikan ordusu ve istihbarat birimleri, en ince ayrıntısına kadar planlanan çok sofistike bir psikolojik savaş yürütüyor. Psikolojik savaş kapsamında, Iraklı komutanlar, üst düzey yetkililer ve halka yönelik olarak yapılan yoğun mesaj bombardımanında, "Saddam için savaşmayın" denilerek, Irak devlet aygıtı ve ordusunun hiyerarşik yapısı parçalanmaya çalışılıyor. 
     
     E - MAIL BOMBARDIMANI 
     New York Times’ın manşetten yayımladığı özel habere göre, Amerikan "sanal savaş" uzmanları, kısa bir süre önce Irak’ın siyasi, askeri ve ekonomik alandaki üst düzey yetkililerine "e-mail saldırısı" başlattı. Mesajlarda, Saddam Hüseyin yönetimine itaat edilmemesi çağrısı yapılıyor. 
     
     CEPLER SUSMUYOR 
     Özel olarak seçilmiş Iraklı komutanların cep telefonları da yüzlerce kez aranarak, "Saddam’ın emirlerine uymayın" denildi. 
     
     8 MİLYON BİLDİRİ 
     Geçen hafta Bağdat’ın 100 kilometre kuzeyi de dahil, Irak’a havadan 8 milyon broşür atılarak Iraklı füzesavar operatörlerine, müttefik jetlerine ateş açmamaları tavsiye edildi, aksi tutumun kendilerine çok pahalıya mal olacağı belirtildi. 
     
     TESLİM OLAN YAŞAR 
     Irak askerlerine de, "teslim ol ve yaşa" mesajı verildi. Pentagon komutanlarının, savaşın büyümesi halinde milyonlarca wattlık elektrik üreten "süper gizli" silahlarla Irak bilgisayarlarını devre dışı bırakacağı, hatta Bağdat’ın tüm elektriklerini keseceği bildirildi. 
     
     ARAPÇA RADYO YAYINI 
     Gazetenin haberine göre, Amerikan Hava Kuvvetleri Özel Operasyonları’na ait EC - 130E tipi uçaklarda bulunan radyo vericileri, yerel radyo istasyonlarının program formatlarını taklit eden Arapça programlarla, doğrudan Irak halkına sesleniyor. Bu yayınlarda, halk müziğiyle birlikte modern pop ve rock parçalarına da yer veriliyor ve silahlarını bırakmaya daha çok eğilimli olabilecek genç Irak askerleri hedef alınıyor. 
     
     ELEKTRON SAVAŞLARI 
     Gazete, savaşın başlaması durumunda ise, enformasyon savaşının "elektron savaşı"na dönüşeceğini belirtti. Bu kez radar bozucu EC - 130H Compass Call ve elektronik karıştırıcı RC - 135 Rivet Joint uçakları üstlenecek. 
     



 DÜNYA 











</TEXT>
</DOC>
