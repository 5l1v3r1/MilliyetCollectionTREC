<DOC>
<DOCNO> 142978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/16/yazar/uras.html </URL>
<DATE> 2003/03/16/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Marmara Üniversitesi 120’inci yaşını "Kuğu Gölü" ile kutladı 
</HEADLINE>
<TEXT>

     
     1883’te kuruldu 
     Geçen hafta Marmara Üniversitesi’nin 120’nci yaş günü Kuğu Gölü’ balesi ile kutlandı. Rektör Prof. Dr. Tunç Erem, öğrenci sayısı bakımından Türkiye’nin üçüncü büyük üniversitesi olan Marmara Üniversitesi’nin yaş gününü, bolca konuşmalı bir salon toplantısı yerine "klasik bir gösteri" ile kutlamayı düşünmüş. Çok da iyi yapmış... Marmara Üniversitesi, 1883 yılında "Hamidiye Ticaret Mekteb - i Alisi" ismi ile kurulan ve Cumhuriyet döneminde "Yüksek İktisat ve Ticaret Mektebi" adını alan okulun temelleri üzerinde gelişen bir üniversite. Şimdilerde 55 bine yakın öğrencisi, 3 bine yakın akademik personeli var. 14 fakülte, 8 yüksekokul, 11 enstitü, 32 araştırma merkezinden oluşan üniversitenin, İstanbul’un 17 ayrı yerindeki tesislerinde eğitim veriliyor. Ben de "profesörölüğe bu üniversitede yükseldim. Bu üniversitede ders veriyorum. 
     Üniversitenin 120’nci yaş gününün kutlandığı gece, Kuğu Gölü temsilinde, en önemli balerin rolü olan "Odette - Odile"de Hülya Aksular, en önemli balet rolü olan "Prens Siegfried" de Berk Sarıbay sahne aldı. Klasik balelerin en sevileni olan, müziğini Çaykovski’nin bestelediği Kuğu Gölü ilk defa 1877’de Moskova’da Bolşoy Tiyatrosu’nda oynandı. Bizde, belli bölümleri l958’den itibaren sahnelendi. Bütün olarak ilk defa Dame Ninette de Valois tarafından 1966’da Ankara’da sahneye konuldu. Odette - Odile’de Meriç Sümen, Gülcan Tunççekiç, Prens Siegfried’de Ferit Akın, Tanju Tüzel sahne aldı. Çok kişi bu gösteriler sayesinde baleyi sevdi. Erkekler zarafetleri ve güzellikleri ile Meriç Sümen ve Gülcan Tunççekiç’e aşık oldu. İstanbul’da ise dört yıl önce başlayan oyunu Derek Deane sahneye koydu. 
     
     Nefis bir gösteri 
     Kuğu Gölü balesini, ilk defa sahnelendiği Moskova’nın Bolşov Tiyatrosu’nda l4 Mayıs 2002 tarihinde izleme şansım oldu. Odette - Odile’de Anastasiya Volochkova, Prens Siegfried’de Yugeni Ivanchenko sahne aldı. Bu baş danscılar ile diğer balerin ve baletler, boylarıyla, oyunlarıyla nefisti. Ama "turistler" 226 yıllık Bolşov’u dejenere etmişti. Devamlı çakan fotoğraf makinesi flaşları, bağırtılar, ıslıklar... Ve de şımaran sanatçıların her bölüm sonu uzayan selam sahneleri, yandaşlarının çığlıkları ve tekrarlar nedeniyle gösteri, "okul müsameresi" haline dönüşmüştü. 
     İstanbul’daki Kuğu Gölü temsillerinde genç balerinlerimiz, baletlerimiz, disiplinleri, becerileri ile nefis bir gösteri gerçekleştiriyorlar. Orkestra şefi Elşad Bagirov, orkestrayı biraz daha canlı yönetir, orkestranın sesini biraz daha yükseltir ise herhalde oyun daha doyurucu hale gelecek... 
     İstanbul’da iseniz, İstanbul’a yolunuz düşüyor ise, İstanbul Devlet Opera ve Balesi’nin Atatürk Kültür Merkezi’ndeki gösterilerini izleyiniz. Memnun kalacaksınız. 
     
     







Hemen acele bez getir, elini çabuk tut tez getir... 


Bahane lügati 


Bush’un Kürt kartı 


Çok gezen iyi yaşar 


Zülküf ile Süheyl 


8 ayda 4’üncü bakan 


Kendi yaşamının efendisi ol, kölesi değil 


Alo 155, polis imdat 


Körfez Savaşı tutanakları 2 


Gülriz kitabında soyunuyor 


Enayi 


Zorla para alınmaz 


Deneyimsiz AKP ile büyük poker oynuyoruz 


Marmara Üniversitesi 120’inci yaşını "Kuğu Gölü" ile kutladı 


Washington’da enerji ve inşaat kovalanacak 


</TEXT>
</DOC>
