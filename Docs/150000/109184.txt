<DOC>
<DOCNO> 109184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/23/son/sontur22.html </URL>
<DATE> 2002/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Küskünlerden hücre çalışması "İmza sayısı 130'a ulaştı" 
</HEADLINE>
<TEXT>

     TBMM'nin Halkla İlişler bölümü olarak adlandırılan, milletvekili bürolarının bulunduğu yerlerde, küçük gruplar halinde adeta "hücre" çalışması yapan küskün milletvekillerinin sayısı saat 15.00 itibariyle 130'a ulaştı. 
     ANKA'nın edindiği bilgiye göre, küskün milletvekillerinin organizasyonunda SP Genel Başkan Yardımcısı Mehmet Bekaroğlu, YTP Grup Başkanvekili Gaffar Yakın, SP'den ayrılan Ankara Milletvekili Prof.Dr. Ali Gören gün boyu partilerden gelen mesajları izleyerek stratejiler oluşturdu. 
     Günün ilk saatlerinde ANAP küskünlere destek verdi. 
     Daha sonra demokratikleşme paketi önerisi vereceğini ilan ederek desteğini somutlaştırdı. ANAP daha sonra 24 imzalı yasa önerisini küskünlerce değerlendirilmesi için YTP Grup Başkanvekili Gaffar Yakın'a iletti. 
     Küskünlere ikinci ve yarı-resmi olan destek ise SP'den akşamüstü geldi. SP Grup Başkanvekili Ömer Vehbi Hatipoğlu, TBMM'de gazetecilere yaptığı açıklamada, "Milletvekili seçilme yeterliliğini düzenleyen Anayasa'nın 76'ncı, ve düşünceye yönelik suçları düzenleyen TCK'nın 312'nci maddesinde değişiklik öngören önerileri destekleriz. Ben böyle bir öneri gelirse partimin yetkili organlarına götürürüm" diyerek, ANAP'ın öğle saatlerinde ipucunu verdiği yeni yasa önerisine desteği açıkladı. 
     ANAP ve SP hem Meclis'in 26 Eylül'de toplanmasını hem de Erdoğan ile Erbakan'a yönelik seçime katılmama yasağının ortadan kaldırılmasını destekliyor. 
     





</TEXT>
</DOC>
