<DOC>
<DOCNO> 113081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/15/son/soneko15.html </URL>
<DATE> 2002/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Özkan Sümer "Genel kurul ile şimdilik ilgilenmiyoruz" 
</HEADLINE>
<TEXT>

     Trabzonspor Kulübü Başkanı Özkan Sümer, bordo-mavili kulübün çok ciddi sorunlarının bulunduğunu ve bunların aşılması gerektiğini belirterek, ''Önemli bir dönemden geçiyoruz. Yönetim kurulu olarak Aralık'ta yapılacak genel kurul ile şimdilik ilgilenmeme kararlığı içindeyiz'' dedi. 
     Sümer, Mehmet Ali Yılmaz Tesisleri'nde düzenlediği basın toplantısında, dün akşam yaptıkları yönetim kurulu toplantısında yönetim içerisinde adaylık meselelerini dondurduklarını belirterek, ''Yönetim olarak görevimizin başındayız. Dikkatle kulüp meseleleri ile ilgilenip, kulübü öylece seçime hazırlamalıyız. Gürültü, patırtı ortamından uzak bir şekilde genel kurula gitmeliyiz. Yönetim kurulu, seçim faaliyetleri doğrultusunda da herhangi bir farklı eylem içinde değildir'' diye konuştu. 
     Kendisinin başkanlık adaylığına, İstanbul kanadından bazı isimlerin karşı çıktığı yönünde bazı basın organlarında yer alan haberlerin gerçeği yansıtmadığını da ifade eden Sümer, şöyle devam etti 
     ''Benim aday olduğum biçiminde hiçbir sözüm olmadı. Sadece İstanbul'da yönetim kurulu üyeleri ile yaptığım görüşmede onlara bir toplantı yapmamız gerektiğini söyledim ve toplantıya katılmalarını istedim. Ben adaylığımı açıklamadım ki buna karşı çıkılsın. Sadece başkan yardımcılarından Mustafa Bekaroğlu, kendisinin Ahmet Ağaoğlu ile birlikte adaylık düşüncelerinin olduğunu, birlikte hareket edeceklerini ve toplantıya katılmayacağını iletti. Mustafa Bekaroğlu, dün akşamki toplantıya katılmadı. Ancak Ahmet Ağaoğlu, toplantıya katıldı ve yönetim kurulunun genel kurula kadar, adaylık meselelerini dondurma kararına katıldı.'' Bordo-mavili kulübün yöneticilerinin Aralık ayına kadar seçimle ilgili bir açıklama yapmama kararı aldıklarını da belirten Sümer, ''Eğer yöneticiler bu karara uymazsa, kişiliklerini yansıtmış olurlar. Ancak bizim, kocaman insanları bağlama gibi bir hakkımız yok'' diye konuştu. 
     Sümer, geçen hafta bordo-mavili kulübün Onursal Başkanı Mehmet Ali Yılmaz ile ilgili açıklamaları konusunda da şunları söyledi 
     ''Geçen hafta yaptığım bazı açıklamalar, meşru müdafaa içindi. Kimseyle hesaplaşmak gibi bir niyetimiz yok. Gelişen olaylar karşısında toplumu bilgilendirmek istedik. Yanıtımız, bir saldırı biçiminde algılanmasın. Kimse de durup dururken, böyle bir şey yapmaz. Söylediğimiz her şey de belgeye dayalıydı.'' 
     





</TEXT>
</DOC>
