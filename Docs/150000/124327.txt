<DOC>
<DOCNO> 124327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/13/spor/spo15.html </URL>
<DATE> 2002/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

Süreyya Ayhan altına boğuldu      TÜRKİYE Odalar ve Borsalar Birliği, Avrupa Şampiyonu atlet Süreyya Ayhan’a başarılarından dolayı 100 Cumhuriyet altını ödül verdi. Törende bir konuşma yapan TOBB Yönetim Kurulu Başkanı Rıfat Hisarcıklıoğlu, Ayhan’ın atletizm tarihinin en büyük başarısını elde ettiğini belirterek, "Türkiye’nin tanıtımına büyük katkı sağladı. Gençliğin kendisini örnek alması gerekir" dedi. 
     
Kriz büyüyor      MHK’NİN 2003 yılında FIFA listesinde yer alacak isimleri belirlerken Orhan Erdemir ve Erol Ersoy’u devre dışı bırakma planına Metin Tokat’ın da adının karışması bardağı taşıran son damla oldu. Üç hakemin, böyle bir karar çıkması durumunda faal hakemliği bırakarak federasyonu ve MHK’yi protesto edecekleri iddia edildi. MHK Başkanı Bülent Yavuz, "Bizim de konuşacağımız zaman gelecek" dedi. 
     
Diyarbakır’a bir maç ceza      PROFESYONEL Futbol Disiplin Kurulu, Diyarbakırspor’un sahasını bir maç kapadı. Fenerbahçe maçında çirkin ve edebe aykırı tezahüratların 1. anonsa rağmen devam etmesi ve 2 nolu anonsun yapılması nedeniyle sahası kapatılan Yeşil - Kırmızılı ekibe 1 milyar lira da para cezası verildi. Saha içinde yaşanan olaylar için de ekstra 500 milyon lira ceza kesildi. 
     
Bir milyon dolar Gebrselassie’nin      ERKEKLER 10 bin metrede Olimpiyat Şampiyonu olan Haile Gebrselassie, Katar’da yapılan 10 kilometrelik yol yarışında birinci olunca 1 milyon dolar para ödülü kazandı. 2006 Asya Oyunları’nın evsahipliğine aday olan Katar Olimpiyat Komitesi tarafından düzenlenen ve dört gün sürecek festival kapsamında gerçekleştirilen yarışta Gebrselassie, 27.02.00’lık dereceyle ilk sırayı aldı. 
     
Vieri şoku      INTER’İN golcü futbolcusu Christian Vieri, sakatlığı nedeniyle bir ay sahalardan uzak kalacak. Şampiyonlar Ligi’nde Bayer Leverkusen ile yapılan karşılaşmada sakatlanan yıldız oyuncunun ilk yarının son iki maçında oynayamayacağı açıklandı. Doktorlar Vieri’yi 12 Ocak’ta başlayacak ikinci yarıya yetiştirmeye çalışacak. 
     
Bakan’dan apranti okuluna ziyaret      TARIM Bakanı Sami Güçlü, dün Halkalı Ziraat Meslek Lisesi’nde hizmete girecek olan Apranti Okulu’nu gezerek incelemelerde bulundu. Bakan Güçlü’ye bilgi veren TJK Başkanı Ömer Faruk Girgin "Ülkemize çağdaş bir tesis armağan etmek istiyoruz. Türk yarışçılığının temel taşlarından birini oluşturan jokeylerimizin dünya standartlarında eğitim alması en büyük amacımızdır" dedi. 
     



 SPOR 



























</TEXT>
</DOC>
