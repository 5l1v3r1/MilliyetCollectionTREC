<DOC>
<DOCNO> 136976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/15/son/sontur24.html </URL>
<DATE> 2003/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Deniz Baykal BM raporu, savaş anlayışını sarsıntıya uğratmıştır 
</HEADLINE>
<TEXT>

     Cumhuriyet Halk Partisi CHP Genel Başkanı Deniz Baykal, ''Birleşmiş Milletler BM silah denetçilerinin raporu, Irak'ta bir askeri harekatın yapılması anlayışını sarsıntıya uğratmıştır'' dedi. 
     Baykal, bayram tatilini geçirdiği Antalya'dan, karayoluyla Ankara'ya hareket etmeden önce, evinin önünde bekleyen gazetecilerin sorularını yanıtladı. 
     Bir gazetecinin sorusu üzerine, BM Silah Denetçilerinin Şefi Hans Blix'in BM Güvenlik Konseyi'nde sunduğu raporu değerlendiren Baykal, bunun beklenen bir rapor olduğunu ve ABD'ye güç katmadığını belirterek, şunları söyledi 
     ''Rapor, Irak'ta bir askeri harekatın yapılması anlayışını ciddi şekilde sarsıntıya uğratmıştır. BM'nin silah denetleme çalışmalarını sürdürmesi ve Irak'ta bir askeri harekatın bu aşamada gerçekleştirilmemesi gerektiği doğrultusunda hareket eden bütün ülkeler, kurumlar, toplumlar, bu rapordan güç almışlardır.'' 
     
     ABD'NİN KARARLILIĞI 
     Bu raporun, operasyon için ABD'nin kararlığını ortadan kaldırmaya yetip yetmeyeceğinin görüleceğini kaydeden Baykal, sözlerini şöyle sürdürdü 
     ''Bu konuda çok iyimser olmak için maalesef fazla neden yok. Ama dünyanın giderek artan bir çoğunluğu, savaşa karşı bir anlayış geliştiriyor. Bunu gözden uzak tutmamak lazım. Tabii Türkiye'nin konumu, asıl önemli olan. İkinci bir BM kararı gerektiği konusunda, bizim Milli Güvenlik Kurulu, Bakanlar Kurulu ve bütün yetkililerin açıklamaları var. Bu noktada ikinci BM kararı çıkar mı Çıkarsa bir askeri harekata meşruiyet kazandırır mı Bunlar hep tartışmalı ve hep belirsiz konular. Ama bir yandan Türkiye'nin 2 bakanı, şu anda müzakereleri sürdürüyor. Bu müzakerelerin içeriğinin, BM kararıyla ilişkili olmadığını biliyoruz. Yani BM kararı konusunda yapılan açıklamaları, bizim Hükümet'in de bir kenara bırakma eğilimi içinde olduğu anlaşılıyor.'' 
     
     ''TÜRKİYE ÇOK ERKEN ANGAJE OLDU'' 
     Irak'a gidecek olan Türk askeri birliklerinin kumandasının kimin elinde olacağı ve Türkiye'ye yapılacak ekonomik yardımın miktarı ve sağlam güvencelere kavuşturulması konusunun önem kazandığını anlatan Baykal, şöyle devam etti 
     ''Bunlar da önemlidir. Bunları da doğal karşılamak lazım. Fakat olay tabii Türkiye'nin bu konuda çok erken angaje olduğu, söz verildiği, Bush'un ağzından ifade ediliyor. Verilen sözlerin tutulmasını bekliyoruz deniliyor. Bizim ta başından beri ısrarla anlatmaya çalıştığımız, bu konuda erkenden söz verilerek yanlış yapılmış olduğudur. Acele edilmiş olduğudur. Hukuki meşruiyetin dille ifade edilmiş olmasına rağmen, kararlılıkla takip edilmemekte olduğudur. Maalesef bunlar şimdiden gerçekleşmiş gözüküyor. Bu hafta önemli olacak. Bu hafta içinde sanırım Pazar günü Hükümet toplanarak kararlarını alacak ve hafta içinde biz parlamento olarak bu konuları değerlendirmek durumunda olacağız.'' Deniz Baykal, ABD'nin 18 Şubat'ta 2. Hükümet Tezkeresi'nin Meclis'te onaylanması isteğiyle ilgili değerlendirmelerde bulunduğunu hatırlatan bir gazetecinin, CHP'nin TBMM'de tavrının ne olacağına ilişkin sorusu üzerine de, daha önce bu konudaki anlayışlarını ifade ettiklerine değinerek, şu cevabı verdi 
     ''Bu konuda yanlış yapılıyor. Türkiye, hukuki temeli olmayan, siyasi yararı olmayan, Türkiye'ye çok büyük zarar verecek harekata sürükleniyor. Biz bunu uygun görmüyoruz. Bizim bu tavrımızın, hükümete güç katması gerekir. Hükümetin de değerlendirmesi gereken bir şans getirmektedir diye düşünüyorum. Türkiye'nin bu işin içinde olması, maalesef bize çok büyük zararlar verecektir. Bunu denedik biliyoruz.'' 
     
     HÜKÜMETİN POLİTİKASI 
     Hükümet üyelerinin, ''18 Şubat öncesi, barış konusunda umutlu oldukları'' yönünde görüşlerinin hatırlatılması üzerine Baykal, ''Hükümet, çelişkili bir politikanın içinde. Bir yandan bir barış şansı varmış gibi davranışı sürdürüyor, öte yandan bir askeri hareket doğrultusunda somut adımlarını atmaya devam ediyor. Bu bir çelişkidir ve bu izlediği tavrı da tutarsız hale dönüştürür'' yanıtını verdi. 
     
     MİNİ COOPER İLE SEYAHAT 
     Deniz Baykal, daha sonra kızı Aslı Baykal'ın bir süre önce satın aldığı Mini Cooper marka otomobilin direksiyonuna geçerek, gazetecilere poz verdi ve daha sonra da aynı araçla Ankara'ya hareket etti. Baykal'ın CHP Genel Merkezi'ne ait makam otomobili de, Baykal'ın kullandığı Mini Cooper'ı takip etti. 
     





</TEXT>
</DOC>
