<DOC>
<DOCNO> 100795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/08/son/sonspo16.html </URL>
<DATE> 2002/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Cavcav ''Fenerbahçe 3.5 milyon dolara Okan'ı alabilir'' 
</HEADLINE>
<TEXT>

     Gençlerbirliği Kulübü Başkanı İlhan Cavcav, Fenerbahçe'nin, futbolcuları Okan'ı transfer etmek için kendilerine öneride bulunduğunu açıkladı. 
     Birinci Süper Futbol Ligi Kulüpler Birliği Vakfı'nın toplantısı için İstanbul'da bulunan Cavcav, toplantı öncesinde gazetecilerin sorularını yanıtladı. 
     Cavcav, Okan'ı transfer etmek için Fenerbahçe'nin kendilerine öneride bulunduğunu, sarı-lacivertli kulübün 3.5 milyon dolar vermesi durumunda bu transferin gerçekleşebileceğini kaydetti. 
     Fenerbahçeli yöneticilerle bu konuda görüşme yapacağını anlatan Cavcav, ''Biz, belirlediğimiz fiyatı söyledik. Şimdi Fenerbahçe'den gelecek cevabı bekliyoruz'' dedi. 
     Cavcav, ''Okan için Fenerbahçe'den futbolcu talebiniz de olacak mı '' biçimindeki bir soruya ise, ''Böyle birşey düşünmüyoruz. 3.5 milyon dolar vermeleri halinde transfer gerçekleşebilir. Okan için para istiyoruz. Maalesef İstanbul'un suyunu içen futbolcular Anadolu kulüplerine faydalı olamıyor'' diye yanıtladı. 

     
</TEXT>
</DOC>
