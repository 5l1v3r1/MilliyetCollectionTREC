<DOC>
<DOCNO> 143063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/16/son/sontur22.html </URL>
<DATE> 2003/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İş Güvencesi Yasası'nın ertelenmesi öncelikli görüşülecek... 
</HEADLINE>
<TEXT>

     İş Güvencesi Yasası'nın yürürlük tarihinin ertelenmesi ile ilgili kanun teklifinin, TBMM Genel Kurulunda öncelikli olarak olarak görüşülmesi kabul edildi. 
     TBMM Başkanvekili İsmail Alptekin başkanlığında toplanan Genel Kurulda, Ak Parti Grubu'nun, İş Güvencesi Yasasının yürürlük tarihinin ertelenmesi ile ilgili verilen teklifin öncelikli olarak görüşülmesi için verdiği öneri Ak Parti milletvekillerinin oylarıyla kabul edilirken, CHP öneriye karşı oy kullandı. 
     Önerinin alehine söz alan CHP Grup Başkanvekili Mustafa Özyürek, iktidar partisinin TBMM gündemini her gün değiştirerek Meclis'in verimli çalışmasını engellediğini söyledi. Genel Kurul'da son 3 gündür yaşanan kargaşanın, iş kanununun yeteri kadar değerlendirilmeden TBMM'ye getirilmesi olduğunu savunan Özyürek, şunları söyledi 
     ''Bu yasanın 30 Haziran'a ertelenmesi ile tekrar kitlesel işten çıkarmalar yaşanmasıyla karşı karşıya kalacağız. Bu doğru bir yaklaşım değil. Yürürlüğe giren bir yasanın ertelenmesi Anayasal açıdan da büyük sakınca yaratacaktır. Gelin bu yarım kalan iş kanunu uzlaşarak çıkaralım. Doğru yaklaşım budur. 
     Bu konuda iş çevreleri AK Parti'den memnun olduklarını dile getirirken, CHP'nin de kendilerini üzdüğünü söylüyorlar. İzin versinler de CHP bu konuda kendi değerlendirmesini kendisi yapsın. Biz belirli çevreleri memnun etmek için değil, 65 milyon için politika yapıyoruz. Belirli çevreleri mutlu etmek için bir tavrımız olamaz.'' 
     
     ''TAKİYYE ORTAYA KOYMAKTASINIZ'' 
     CHP Grup Başkanvekili Oğuz Oyan'da öneri alehine yaptığı konuşmada, Ak Parti milletvekillerinin 21. dönem parlamentosunda muhalefet olarak İş Güvencesi yasasına olumlu oy verdiklerini hatırlatarak, ''Şimdi muhalefette başka iktidarda başka tavır sergileyerek bir takiyye ortaya koymaktasınız''dedi. 
     CHP'nin 3 Kasım seçimlerinde kendi kimliğini ortaya koyarak halktan oy aldığını ifade eden Oyan, şöyle konuştu 
     ''Ancak siz seçimlerde gerçek kimliğinizi gizleyerek, halkı aldatarak oy aldınız. Dini bütün gözüküyorsunuz ve en azından Allahtan korkarlar diye size oy verdiler. Şimdi halk aldatıldığını anladı. Sizin klasik sağ partilerden farkınız yok. Kişilik bunalımına düşenler psikoloğa gider. Kimlik bunalımına düşenler ise birinci olarak muhalefetin sesini dinler, ikinci olarak özeleştiri yaparak aynaya bakarlar ve son olarak seçmene giderler. Üçüncü yol kesin ilaçtır. Ama şimdi önünüzde süre var, gelin siz ilk iki yolu deneyin.'' 
     
     ''EMEKÇİ NİYE AK PARTİ'YE OY VERDİ '' 
     Ak Parti Grup Başkanvekili Faruk Çelik de öneri lehinde yaptığı konuşmada, İş kanunu tasarısının genel kurulda görüşülmesi sırasında CHP'li sözcüleri saatlerce dinlediklerini, ancak kanunun içeriği ile hiçbir şey söylemediklerini ileri sürdü. Muhalefetin sesini kısmak gibi bir niyetlerinin olmadığını ifade eden Çelik, bunu yapmak istemeleri durumunda tüzükteki yetkilerini kullanabileceklerini belirterek, şunları söyledi 
     ''Ak Parti'nin kimlik diye bir problemi yok. Ak Parti'nin kimliği ile ilgili CHP'ye bir yerlerden görev mi verdiler Benim Türkiye'deki solun bu halini gördükçe batıdaki sola hayranlığım artıyor. Türkiye'de emekçinin, dargelirlinin niye AK Parti'ye oy verdiğini kendinize sorun. Bunu yapsaydınız meclisteki yerlerimiz değişirdi. Bu kimlik sorgulamasını siz yapın. Türkiye'de kimin emekten yana, kimin dar gelirliye kucak açtığını halkımız biliyor.'' Çelik, iş kanunu ile ilgili sendikaların yaptıkları açıklamaları kendi iç dinamikleri açısından saygıyla karşıladığını da belirterek, iş kanunu ve iş güvenliği yasasının eş zamanlı çıkması için iş güvenliği yasasını 30 Haziran'a ertelemeyi önerdiklerini sözlerine ekledi. 
     
     ''ATTIĞINIZ İŞÇİLERİ GERİ ALIN'' 
     Ak Parti Grup Başkanvekili Salip Kapusuz da CHP'nin iş kanunu tasarısının görüşülmesi sırasında sergilediği tutumun işveren düşmanlığı gibi algılandığını ve bunun kendisini endişelendirdiğini söyledi. İşçi ve işverenin bir bütün olarak değerlendirilmesi gerektiğini ifade eden Kapusuz, ''İş kanunu tasarısının görüşülmesi sırasında gördük ki, hem mutabakat sağladıklarını söylüyorlar hem de çıkıp eylem kararı alıp açıklama yapıyorlar. Bu mlilletin gözünden bu yanlışlar kaçmaz''diye konuştu. İş kanunu tasarısında CHP'nin tavrı ve tarafların hem işin içinde hem de dışında olmalarının işi buraya getirdiğini söyleyen Kapusuz, şöyle konuştu 
     ''Biz Türkiye'nin partisiyiz. Daha iyi bir yasa çıkarmak için çalışmalarımıza bundan sonra da devam edeceğiz. Gördük ki, bu konu istismar ediliyor. 3 ay daha değerlendirilsin diye bu kararı aldık. Buradan herkese çağrıda bulunuyorum. Bu parlamento size 3 ay süre verecek. gelin uzlaşın ve anlaşın. Bizde CHP ile çalışarak bunu bir noktaya getiririz. CHP 1 ay içinde bu konudaki tekliflerini getirirse gündeme alacağız, yoksa biz getirip sonuçlandıracağız. Hiç kimse bunu istismar etmeye kalkmasın. Ey iş alemi ve işveren kardeşlerim, bu yasa erteleniyor, siz de attığınız işçi kardeşlerimizi geri alın.'' 
     





</TEXT>
</DOC>
