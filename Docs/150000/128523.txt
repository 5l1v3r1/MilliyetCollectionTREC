<DOC>
<DOCNO> 128523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/03/son/soneko15.html </URL>
<DATE> 2003/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
MB Risklere rağmen 2003 sonunda 20 enflasyon hedefi mümkün 
</HEADLINE>
<TEXT>

     Merkez Bankası, Irak sorunu gibi dışsal şok risklerine karşın, 2003 yılı için hükümetle birlikte belirlenen ''yüzde 20'lik enflasyon hedefi ve yüzde 5'lik büyüme'' öngörüsünün gerçekleştirilmesinin mümkün olduğunu bildirdi. 
     Merkez Bankası tarafından yapılan açıklamada, ''2003 yılı para ve kur politikası'' genel çerçevesi hakkında bilgi verildi. 
     Açıklamanın ''2003 yılı para politikası stratejisi bölümünde, Merkez Bankası Yasası'na göre enflasyon hedefinin, hükümet ve Banka tarafından ortaklaşa belirlendiği vurgulandı. 
     2003 yılı enflasyon hedefinin yüzde 20, büyüme öngörüsü ise yüzde 5 olarak belirlendiği hatırlatılan açıklamada, şöyle denildi 
     ''Kamu maliyesindeki sapmanın düzeltilmesi ve disiplinin korunması, ayrıca yapısal reformlara devam edilerek mevcut programın temel ilkelerine uyulması halinde, ekonomideki olumlu gidişin, Irak sorunu gibi dışsal şok risklerine karşın, 2003 yılında da devam etmesi, bu çerçevede 2003 yılı için Hükümetle birlikte belirlenen yüzde 20'lik enflasyon hedefinin ve yüzde 5'lik büyüme öngörüsünün gerçekleştirilmesi mümkündür.'' 
     
     BANKA ENFLASYON HEDEFLEMESİ İÇİN HAZIR 

     Açıklamada, Merkez Bankası para politikasının, 2002 yılında olduğu gibi, 2003 yılında da yasasında belirtilen fiyat istikrarı temel amacı çerçevesinde oluşturulacağı ifade edildi. 
     Enflasyon hedeflemesine geçilene kadar, başarısı 2002 yılında açıkça görülen, ''örtük enflasyon hedeflemesi" stratejisine devam edileceği bildirilen açıklamada, '' kısa dönemli faiz oranları, gelecek dönem enflasyonuna odaklı olarak belirlenecektir'' denildi. 
     Para tabanının yine ek bir çapa işlevi göreceği belirtilen açıklamada, tek başına para politikası yoluyla enflasyonla mücadele etmenin mümkün olmadığı hatırlatıldı. Açıklamada, devamla şu görüşlere yer verildi 
     ''Kamu maliyesi disiplini sağlanmadan, bekleyişleri doğrudan etkileyen reform süreci kesintisiz uygulanmadan, enflasyonla mücadele edilemez. Bu açıdan, mali disiplin ve reformların aksatılmadan sürdürülmesi, 2003 yılındaki enflasyonla mücadelenin başarısında belirleyici faktörler olacaktır. 
     Nihai hedefin tek haneli enflasyon olduğu, bu amaca ancak rehavete kapılmadan ve uzun soluklu bir mücadele ile ulaşılacağı, akıldan hiç bir şekilde çıkarılmamalıdır.'' Merkez Bankası'nın, doğrudan enflasyon hedeflemesi rejimine geçiş için teknik altyapısını tamamladığı hatırlatılan açıklamada, bu çerçevede Banka bünyesinde yapılan çalışmalar anlatıldı. 
     Merkez Bankası'nın, yasasında yapılan değişikliklerle görev ve sorumlulukları bakımından doğrudan enflasyon hedeflemesine kurumsal olarak hazır olduğu belirtilen açıklamada, şöyle denildi 
     ''Ancak enflasyon hedeflemesi rejiminin başarılı olabilmesi, Merkez Bankası tarafından yapılan hazırlıklara ilave olarak öngörülebilir bir maliye politikasını da gerektirmektedir. 
     Bu çerçevede, 2003 yılı maliye ve gelirler politikası hedeflerinin kesinleştirilmesinin yanında dışsal faktörlerin etkileri de değerlendirilerek doğrudan enflasyon hedeflemesi uygulamasına geçiş zamanı açıklanacaktır.'' 
     
     FİYAT İSTİKRARI 

     Açıklamada, fiyat istikrarı açısından, 2003 yılı için doğru politikaların sağlayacağı olumlu gelişmelerin yanında, önemli risklerin mevcut olduğu da vurgulandı. 
     Açıklamaya göre olumlu gelişmelerin başında, ''seçimler sonucunda istikrarlı bir hükümet yapısının ortaya çıkması, pozitif büyümeye geçilmiş olması, Merkez Bankası'nın enflasyona odaklanmasını sağlayan dalgalı kur rejiminin henüz arzu edilen düzeyde olmasa da önemli ölçüde oturmuş olması ve enflasyon bekleyişlerinin 2002 yılı başına göre önemli ölçüde kırılması'' geliyor. 
     Nitekim, 2002 yılı başında yıl sonu enflasyon bekleyişleri ile hedeflenen enflasyon oranı arasında 13 puanlık fark varken, bu fark 2003 yılı başında 5 puanın altına indi. Bu, uygulanan programa güvenin arttığını gösteriyor. 
     
     RİSKLER 

     Riskleri dışsal şoklar ile uygulanan politikalar ve ekonomideki gelişmelerden kaynaklanacak riskler olarak iki gruba ayırmanın mümkün olduğu belirtilen açıklamada, en belirgin dışsal şok olasılığının ''Irak ile ilgili gelişmeler'' olduğu belirtildi. Açıklamada şöyle denildi 
     ''Irak operasyonunun kurlar ve petrol fiyatları üzerinde en azından bir süre baskı yaratacağı, Türk ekonomisi üzerinde olumsuz etkileri olacağı açıktır. 
     Böyle bir operasyonunun ekonominin geneline ve enflasyona yönelik olumsuz etkilerinin en aza inmesini sağlayacak en önemli unsur ise yapısal reformların hızlandırılarak sürdürülmesi ve kamu maliyesi disiplininin yeniden tesis edileceği ve devam ettirileceğine ilişkin piyasaların ve kamuoyunun ikna edilmesi olacaktır.'' Açıklamada içeriden kaynaklanabilecek diğer riskler ise ''iç talep artışının yaratabileceği enflasyonist baskı, geçmişe endeksli fiyatlama davranışının kırılamaması, mali disiplinin sağlanamaması, başta bankacılık reformu olmak üzere reform sürecinde aksamaların ortaya çıkması ve enflasyonist bekleyişlerin iyi yönetilememesi'' olarak sayıldı. Merkez Bankası açıklamasında, şöyle denildi 
     ''Diğer bir deyişle, büyük ölçüde kontrol edebileceğimiz ekonomideki gelişmelerden kaynaklanabilecek riskler ile kontrolümüzün az olabileceği ya da olmayabileceği Irak gibi dışsal şok risklerini, birbirinden net bir biçimde ayırmak gereği vardır. 
     Unutulmamalıdır ki, Irak riski olmasa bile, 11 Eylül olayı veya doğal felaketler gibi olumsuz dışsal şoklarla karşılaşmak, her zaman mümkündür. Bu nedenlerle, ekonominin dışsal şoklara karşı kırılganlığını azaltmak için ekonomik istikrar çabalarından hiç bir şekilde vazgeçmemek gerekir.'' 
     
     İÇ TALEP CANLANACAK 

     2002 yılında yüzde 6,5 civarında olması beklenen büyümenin asıl olarak, Avrupa ekonomisinde beklenen düzelmenin gecikmesine rağmen ''yüksek ihracat performansı ve olumlu talep bekleyişleri'' nedeniyle stokların tekrar normal düzeylere yükseltilmesinden kaynaklandığı, tüketim ve yatırım harcamaları artışının ise sınırlı kaldığı bildirildi. 
     Yüzde 5 olması öngörülen 2003 yılı büyümesinin ise devam edeceği düşünülen ihracat artışının yanında, asıl olarak ''yatırım ve tüketim harcamaları'' artışından kaynaklanmasının beklendiği bildirilen açıklamada, bu çerçevede, oluşan güven ortamına paralel, 2003 yılında iç talebin önemli ölçüde canlanacağının öngörüldüğü belirtildi. 
     
     ÖZEL SEKTÖRÜN FİYATLAMA POLİTİKASI ÖNEMLİ 

     Bu noktada, kamu sektörünün fiyatlama ile maaş ve ücret politikaları kadar, özel sektörün fiyatlama ve gelirler politikalarının da önem kazanacağı anlatılan açıklamada, piyasalarda, kamu fiyatları ile özellikle kamu maaş ve ücret artışlarının, kamunun enflasyonla mücadelede ne kadar samimi olduğunun bir göstergesi olarak alındığı, bekleyişleri doğrudan etkilediği anlatıldı. Açıklamada şöyle denildi 
     ''Diğer yandan özel kesimin, iç talepteki canlanmayı kar marjını artırma fırsatı olarak görmemesinin, hem enflasyonla mücadele açısından hem de enflasyonla mücadelenin maliyetlerinin en aza indirilmesi açısından ne kadar önemli olduğu, daha önceki Merkez Bankası basın duyurularında belirtilmiştir. 
     Bir defa daha belirtmek gerekirse, Merkez Bankası'nın faiz oranlarını sadece ve sadece fiyat istikrarı temel amacı ve enflasyon hedefi çerçevesinde belirlediği dikkate alındığında, faiz oranlarındaki düşüşler, ancak enflasyon oranlarının hedefler çerçevesinde gelişmesi ile mümkün olacaktır.'' Dolayısıyla canlanacak iç talebin sürekliliğinin, ancak özel sektörün fiyatlama ve gelirler, diğer bir deyişle maaş ve ücret politikalarını hedeflenen enflasyon çerçevesinde belirlemeleri ile mümkün olabileceği kaydedilen açıklamada, devamla şöyle denildi 
     ''Bu nedenle, kamu kesiminde yaşanan yeniden yapılanma sürecinin özel kesim tarafından da sürdürülerek, karlılığın, verimlilik artışına dayandırılması gerekmektedir. 
     Bu çerçevede, daha önce bahsedilen enflasyonun ekonomik, sosyal ve ahlaki zararları dikkate alınarak enflasyonla mücadeleye karşı çıkılmaması, mücadelenin seyredilmemesi fakat mücadeleye katkıda bulunulması, toplumun tüm kesimlerinin çıkarına olan bir davranış şekli olacaktır.'' 
     
     ENFLASYONİST BEKLEYİŞLER VE PROGRAMA BAĞLILIK 

     Merkez Bankası açıklamasında, enflasyonla mücadelede, enflasyonist bekleyişlerin iyi yönlendirilmesinin başarıda belirleyici olan bir faktör olduğu da belirtildi. 
     Enflasyonist bekleyişlerin, uygulanan programdan ve başta bankacılık reformu olmak üzere yapısal reform sürecinden sapma niyeti olunmasa da, böyle bir izlenim verecek oluşumlardan çok olumsuz etkilenebildiği ifade edilen açıklamada, şöyle denildi 
     ''Bu nedenle, programın uygulanmasından sorumlu tüm ekonomik birimlerin, uygulanan programa sıkı sıkıya bağlı kalması, sorumluluklarını eşgüdüm içinde yerine getirmesi ve kamuoyunun temel doğrultudan hiç bir şekilde sapma olmayacağına ikna edilmesi önem kazanmaktadır.'' 
     
     FAİZ DIŞI FAZLA 

     Bu noktada, uygulanan ekonomik programın temel taşlarından olan faiz dışı fazla önem kazandığı belirtilen açıklamada, ekonomik programla tutarlı faiz dışı fazla hedefine uyumun, borç stokunun çevirilebilirliği sorununu azalttığı, bunun da risk primini düşürdüğü bildirildi. 
     Risk priminin düşmesinin ise reel faizlerin de inmesini sağlayarak borçların çevirilebilirliğini kolaylaştıran bir süreci mümkün kıldığı bildirilen açıklamaya göre, borçların çevirilebilirliği sorununun azalması, ekonomide bekleyişlerin ve güvenin iyileşmesini sağlayarak hem ekonomik canlanmayı hem de enflasyonla mücadeleyi kolaylaştırıyor. Açıklamada, devamla şu görüşlere yer verildi 
     ''Bu çerçevede, yüksek borç stoku nedeniyle, borçların çevirilebilirliğinin sorun olduğu ülkelerde, yüksek faiz dışı fazla büyüme önünde engel değil, çoğu zaman destekleyici bir faktör olmaktadır. Dolayısıyla, iç borç stokunun çevirilebilirliğinin en önemli sorunlardan olduğu ülkemizde, gelir dağılımını düzeltme ya da büyümeyi hızlandırma amaçlı gevşek maliye politikaları, amaçlanan hedeflerin tam tersi sonuçlar verecek, artan faizler nedeniyle hem gelir dağılımı bozulacak hem de ekonomi büyüyemeyecektir.'' 
     
     DALGALI KUR POLİTİKASI SÜRECEK 

     Merkez Bankası, dalgalı kur rejimine 2003 yılında da devam edileceğini, kurların piyasa koşullarına göre oluşacağını bildirdi. 
     Merkez Bankası'nın hiç bir şekilde, kurların düzeyini ya da yönünü belirleme amaçlı döviz alım ya da satım işlemi yapmayacağı vurgulandı. 
     Merkez Bankası'nın, şimdiye kadar olduğu gibi, sınırlı kalmak kaydıyla, kurlarda aşırı dalgalanma görüldüğünde alış ya da satış yönünde müdahalelerde bulunabileceği kaydedilen açıklamada, şöyle denildi 
     ''Öte yandan dalgalı kur rejiminde, mümkün olduğu kadar az Merkez Bankası müdahalesi ile kur istikrarı, Merkez Bankası'nın evvelden beri muhtelif vesilelerle belirttiği gibi, 2003 yılında geçilecek enflasyon hedeflemesi rejimi için son derece önemlidir. 
     Dalgalı kur rejiminde kurlar, 2001 Şubat öncesi uygulanan sabit öngörülebilir kur rejiminin aksine, ekonominin temellerindeki değişimlere paralel olarak ve uygulanan ekonomi politikasının bir sonucu olarak piyasada oluşmaktadır. Dolayısıyla kur istikrarı, ekonominin temellerindeki düzelme ve istikrar programının kararlılıkla uygulanması ile sağlanacaktır.'' 
     
     LİKİDİTE FAZLASI 

     Açıklamada, ''2003 yılı likidite yönetimi ve kur politikası'' hakkında da bilgi verildi. 
     Merkez Bankası'nın, Şubat 2001 krizi sonrası kamu bankaları ve Tasarruf Mevduatı Sigorta Fonu TMSF bünyesindeki bankaların kısa vadeli likidite ihtiyaçlarının karşılanması amacıyla, söz konusu bankalardan satın aldığı Devlet İç Borçlanma Senetleri karşılığında, piyasada önemli miktarda fazla likidite oluştuğu hatırlatıldı. 
     Piyasadaki fazla likiditenin geçen yıl boyunca devam ettiği ve 2002 yılı sonu itibariyle 9,7 katrilyon Lira düzeyinde gerçekleştiği belirtilen açıklamada, piyasadaki fazla likiditenin 2003 yılında da devam edeceği, dolayısıyla herhangi bir likidite sıkışıklığı oluşmayacağının öngörüldüğü belirtildi. 
     Merkez Bankası'nın finansal piyasalardaki istikrarı, fiyat istikrarına ilişkin politikaların etkin yürütülebilmesi için gerekli destekleyici amaç olarak gördüğü vurgulanan açıklamada, bu nedenle, yasal görevi fiyat istikrarını sağlamak olan Banka'nın, şimdiye kadar olduğu gibi, destekleyici amaç olan finansal istikrarı, fiyat istikrarı temel amacı ile çelişmeyecek şekilde, diğer sorumlu kurumlar ile birlikte gözetmeye devam edeceği bildirildi. 
     Açıklamada, ''Nitekim Merkez Bankası'nın 2001 ve 2002 yılı likidite yönetimi politikaları, fiyat istikrarı amacı ile çelişmemek kaydıyla, finansal istikrarı da gözetecek şekilde düzenlenmiştir'' denildi. 
     
     PARA POLİTİKASI OPERASYONEL YAPISI 

     Açıklamaya göre 2002 yılında, enflasyon hedeflemesi stratejisine hazırlık olarak ve modern merkez bankacılığı uygulamaları çerçevesinde, ''para politikası operasyonel yapısında'' önemli değişikliklere gidildi. 2003 yılında ise para politikası operasyonel yapısında önemli bir değişikliğe gidilmeyecek. 
     Piyasadaki fazla likidite, Bankalararası Para Piyasası BPP 'ndaki Türk lirası depo işlemleri ve açık piyasa işlemleri çerçevesinde İstanbul Menkul Kıymetler Borsası İMKB Repo-Ters Repo Pazarı'nda gerçekleştirilen ters repo işlemleri ile çekilmeye devam edilecek. 
     Açıklamada, Merkez Bankas'nın likidite yönetimine ilişkin yürürlükte olan piyasa düzenlemelerine ilişkin hatırlatmalarda da bulunuldu. 
     
     YETERİNCE ENSTRÜMAN VAR 

     Merkez Bankası, normal likidite yönetiminin yanında, Irak operasyonu gibi herhangi bir olası dışsal şok karşısında, piyasaların sağlıklı çalışmasını tehlikeye sokacak bir likidite sıkışıklığının yaşanmasını ve kısa vadeli Türk Lirası faiz oranlarının aşırı dalgalanmasını önleyecek yeterince enstrümanın oluşturulduğunun görüldüğü de bildirdi. Açıklamada devamla şöyle denildi 
     ''Ayrıca uygulanmakta olan para politikasının genel çerçevesi ve dalgalı kur rejimi, Şubat 2001 öncesindeki önceden ilan edilen kur rejimi ve onun ayrılmaz parçası Net İç Varlıklar kısıtının bulunduğu para kurulu benzeri para politikasının aksine, Merkez Bankası'na "Borç Veren Son Mercii" fonksiyonunu aktif şekilde yerine getirme imkanı tanımaktadır. 
     Bu çerçevede, olası bir dışsal şok durumunda, Merkez Bankası piyasaların etkin çalışmasını sağlamaya ve kısa vadeli faiz oranlarındaki aşırı dalgalanmaları önlemeye yönelik gereken tedbirleri süratle alabilecektir.'' 
     
     DÖVİZ ARZ FAZLASI OLUŞURSA... 

     Açıklamada, ters para ikamesi ve güçlü ödemeler dengesi gelişmeleri sonucu piyasada döviz arz fazlası oluşması halinde, dalgalı kur rejimi ile çelişmeyecek, döviz kurunun uzun dönemli eğilimini ve doğal denge değerini bozmayacak şekilde, döviz rezervlerini artırmaya yönelik, ihale yöntemiyle ''döviz alımları'' gerçekleştirilebileceği belirtildi. 
     Dalgalı kur rejiminde, kurlarda önemli ölçüde ve ani yükselişler ya da düşüşler görülebildiği hatırlatılan açıklamada, şöyle denildi 
     ''Bu çerçevede döviz açık ya da fazlası taşıyan finans kesimi kuruluşları ve reel kesim şirketleri, önemli risklerle karşı karşıya kalabilmektedirler. Bu tür pozisyonlar, ayrıca yukarıda belirtilen nedenlerle kurlarda meydana gelebilecek dalgalanmaların şiddetini artırıcı bir rol oynamaktadır. 
     Diğer yandan, dalgalı kur rejimine geçişin ve enflasyonla mücadelenin başarısı sonucu, kurların fiyatları etkileme hızı ve gücünde azalma görülmekle birlikte, ülkemizde kurlar hala fiyatları belirleyen değişkenlerin en önemlileri arasında yer almaktadır. Bu nedenle, kurlardaki dalgalanmayı artıracak açık ya da fazla pozisyon taşıma eğilimi bu pozisyonları taşıyanlar için yarattığı riskin yanında, fiyat istikrarına yönelik politikaları da olumsuz etkileyebilmektedir.'' 
     
     VADELİ İŞLEMLER PİYASASI 

     Açıklamada Vadeli işlemler piyasalarının gelişmesinin, kurlardaki dalgalanmaları ve bu dalgalanmaların yaratacağı riskleri azaltacak bir işlev gördüğü de vurgulandı. 
     Bu çerçevede, Merkez Bankası'nın da desteğiyle Ağustos 2001 ayı içinde İMKB bünyesinde vadeli döviz kontratlarının işlem gördüğü bir ''vadeli işlemler piyasası'' açıldığı kaydedilen açıklamada, şöyle denildi 
     ''Merkez Bankası'nın da katkısıyla, Türkiye Bankalar Birliği tarafından kredi ve vadeli döviz kurları da dahil diğer mali araçların fiyatlamasında önemli rol oynayacağı düşünülen Türk lirası referans faiz oranının TRLIBOR belirlenmesine ilişkin çalışmalar tamamlanmış olup, 1 Ağustos 2002 tarihinden itibaren Türk lirası referans faiz oranları ilan edilmeye başlanmıştır. 
     Vadeli döviz işlemleri piyasasının gelişmesine engel teşkil eden gerekli vergi ve alt yapı düzenlemeleri yapılmasına karşın, bu piyasa etkin olarak çalışır hale getirilememiştir.'' Açıklamada, finansal kuruluşların yanında, kurlardaki dalgalanmalardan olumsuz etkilenen firmaların da vadeli döviz işlemlerine ilişkin eğitim faaliyetleri yürütmesi ve finansal kuruluşlarla yakın işbirliğinde bulunmasının, önem arzettiği kaydedildi. 
     
     FİYAT İSTİKRARI 

     Açıklamada ''fiyat istikrarı'' konusuna değinilirken, çeşitli uluslararası çalışmaların, fiyat istikrarı ile büyüme arasında doğrusal ilişki olduğunu gösterdiği ifade edilerek, ''fiyat istikrarının sağlandığı düşük enflasyonlu ülkelerde, ortalama büyüme hızı daha yüksek iken, enflasyon oranı yüksek olan ülkelerde ortalama büyüme hızı daha yavaştır'' denildi. 
     Açıklamada, 2002'nin, fiyat istikrarının sürdürülebilir büyüme ve istihdam artışının ön koşulu olduğunun, artık toplumun tüm kesimlerince kabul edilmesi gereğinin ortaya çıktığı bir yıl olarak hatırlanacağı vurgulandı. 
     Son 30 yıllık dönem incelendiğinde, büyüme ile enflasyon arasındaki ters ilişki görüldüğü ifade edilen açıklamada, onar yıllık dönemlere bakıldığında, Türkiye'de ortalama enflasyon oranının arttığı, buna karşın, bir yandan büyüme hızı yavaşlarken, diğer yandan da üretimin ve istihdam düzeyinin daha da istikrarsızlaştığının net bir şekilde görüldüğü hatırlatıldı. 
     Bu gerçeğe karşın, daha gevşek bir para politikasının veya biraz enflasyonun istihdam sorununu çözeceği, büyümeyi artıracağı gibi, yanılgılara rastlanabildiği kaydedilen açıklamada, Merkez Bankası Yasası'nda ''Banka'nın temel amacının fiyat istikrarı olduğu, fiyat istikrarı amacı ile çelişmemek kaydıyla Hükümetin büyüme ve istihdam politikalarını destekleyebileceğinin'' açıkça belirtildiği ifade edildi. Açıklamada, şöyle denildi 
     ''Onca krizden sonra, Ülke'ye lazım olan krizsiz sürdürülebilir büyümedir ve bu da ancak fiyat istikrarının sağlanması ile mümkün olabilecektir. Ülkemizin 30 yıldır gördüğü sayısız kriz, görmediği ise ancak enflasyonun tek haneli seviyelere inmesi ile mümkün olan, sürdürülebilir büyüme ve sürdürülebilir istihdam artışıdır.'' 
     
     ''ENFLASYON, SOSYAL VE AHLAKİ BİR SORUN'' 

     Bu arada açıklamada, enflasyonun ekonomik olduğu kadar, sosyal ve ahlaki bir sorun olduğu vurgulandı. Sakıncalarının, toplumun tüm kesimlerince net şekilde anlaşılmasının, enflasyonla mücadeleyi kolaylaştıracak bir unsur olacağı ifade edilen açıklamada, devamla şu görüşlere yer verildi 
     ''Enflasyonla mücadelede kalıcı başarıların sağlanamaması, ekonomik birimlerde, yeni uygulanacak istikrar programlarının daha başlangıcında, "bu defa neden farklı olsun" düşüncesini yaratmış, bu güven erozyonu programlara yeterli toplumsal desteğin verilmesi önünde engel teşkil etmeye başlamıştır. 
     Her yeni istikrar programının başarısı, daha başlangıçta yeterli inandırıcılığa sahip olamamış, konulan iddialı hedefler toplumun bir çok kesimince inandırıcı bulunmamıştır.'' 
     
     2002 YILI UYGULAMALARI 

     Merkez Bankası açıklamasında, 2002 yılı para politikası uygulamaları da değerlendirildi. Uygulanan ekonomik istikrar programı ile Merkez Bankası tarafından izlenen para politikası uygulaması hakkında bilgi verildi. 
     2002 yılı başında toplumun önemli bir kesiminin, önceki istikrar programlarında olduğu gibi yüzde 35'lik enflasyon hedefini ve yüzde 3'lük büyüme öngörüsünü ''gerçekleştirilemez'' olarak gördüğü kaydedilen açıklamada, geçen yıl başında, yıl sonuna ilişkin enflasyon bekleyişinin yüzde 48,3 ile hedefin yaklaşık 13 puan gibi yüksek bir oranda üzerinde iken, büyümeye ilişkin bekleyiş yüzde 2,7 ile yüzde 3'lük program öngörüsünün 0,3 puan altında olduğu hatırlatıldı. 
     Merkez Bankası'nın 2002 yılında, asıl para politikası aracı olan kısa vadeli faiz oranlarını, sadece ve sadece fiyat istikrarı temel amacı çerçevesinde belirlediği kaydedilen açıklamada, yıl başında açıkladığı ilkeler çerçevesinde, gelecek dönem enflasyonuna odaklı bir politika izlediği bildirildi. Açıklamada şöyle denildi 
     ''2002 yılında hedeflenen faiz dışı fazla düzeyine ulaşılamayacağının anlaşılması, bu sonucu doğuran nedenlerin "bir defalık olmayanlarının" ortadan kaldırılması için gerekli somut adımların atılması gerektiği beklentilerini de oluşturmaya başlamıştır. Ek olarak, son haftalarda yapısal reformların ve kamu maliyesi disiplininin kalıcılığı konusunda tedirginlik yaratan bazı adımlar, her ne kadar bu adımların atılmasından vazgeçilmiş olsa da bekleyişleri olumsuz yönde etkilemiştir. 
     Bu nedenlerin yanı sıra muhtemel bir dış şok olarak, Irak sorunu da reel faizlerin yükselmesine neden olmuştur.'' 
     
     EKONOMİNİN TEMEL DİNAMİKLERİ 

     Borç stokunun yüksek düzeyde olduğu ülkelerde, borcun çevirilebilirliği çerçevesinde oluşan bekleyişlerin, bu ekonomilerin temel dinamiklerini belirlediği vurgulanan açıklamada, iktisadi temellerin, mali ve parasal önlemlerle sağlamlaştırılması, gevşek politikalara yol açan iktisadi yapının kökten değiştirilmesinin, şüphesiz bu bekleyişleri olumlu yönde etkileyeceği belirtildi. 
     Bunların yeterli olmadığı vurgulanan açıklamada, bekleyişlerin oluşturulmasına yardımcı olmak için, uygulanan program ve alınacak ek önlemler konusunda ''doğru ve net sinyaller'' vermenin de önemli olduğu kaydedildi. Açıklamada, şu görüşlere yer verildi 
     ''2002 yılında yaşanan siyasi belirsizlik algılama sürecine ve seçim ortamına karşın, enflasyon yüzde 35'lik hedefin yaklaşık 4 puan altında kalarak yüzde 31 civarında, büyümenin ise yüzde 3'lük öngörünün iki katından fazlasına çıkarak yüzde 6.5 düzeylerinde gerçekleşeceği tahmin edilmektedir. 
     Kuşkusuz ekonomideki bu çok olumlu gelişmeler yapısal reformlar, yılın ikinci yarısında bir miktar aksamasına rağmen sıkı maliye politikaları ve Merkez Bankası'nın sadece enflasyon odaklı para politikası sayesinde olmuştur. Son iki yıllık süreçteki enflasyon gelişmeleri incelendiğinde, Şubat 2001 krizi sonrasındaki parasal genişlemenin yaratabileceği hiperenflasyon tehlikesi atlatılarak, yüzde 70'lerden belli kesimlerin direncine rağmen, son yirmi yıldaki en düşük seviye olan yüzde 30'lar seviyesine düşürülmesi büyük bir başarıdır. Ancak, hala enflasyon seviyesi en yüksek ülkelerden biri olduğumuz da bir gerçektir.'' Sonuçta, 2002 yılı para programında belirlenen parasal hedeflerin, yıl içindeki dönemlerde ve yıl sonu itibariyle tutturulduğu belirtilen açıklamada, para programında, nominal çapa olarak kullanılan Para Tabanı'nın Aralık ayı son 5 işgünü ortalamasının 10 katrilyon 720 trilyon Lira olarak gerçekleşerek, 10 katrilyon 850 trilyon lira hedefinin altında kaldığı kaydedildi. 
     





</TEXT>
</DOC>
