<DOC>
<DOCNO> 141644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/09/son/sondun10.html </URL>
<DATE> 2003/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Dışişleri Bakanı "Savaş için BM'den 9 yada 10 oy alabiliriz" 
</HEADLINE>
<TEXT>

     ABD Dışişleri Bakanı Colin Powell, Irak'a yönelik savaşın yolunu açacak yeni BM kararının çıkması için 9 ya da 10 ülkenin oyunu alabileceklerini söyledi. 
     NBC televizyonunun ''Basınla Buluşma'' adlı haber programına katılan Powell, ''Henüz net değil. Bekleyip bu hafta oylamanın ne zaman yapılacağını görmek zorundayız. Ancak çok sayıda BM Güvenlik Konseyi üyesiyle yaptığım görüşmelerde cesaret aldım. Sanırım güçlü bir şansımız var. Kararın geçmesi için gerekli olan 9 ya da 10 oyu alabiliriz'' dedi. 
     Colin Powell, Irak lideri Saddam Hüseyin'in fikrini değiştirmemesi ve kitle imha silahlarından vazgeçmemesi durumunda, ''savaş olasılığının hızla arttığını'' kaydetti. Powell, savaşın olup olmayacağını bilmediğini, ''ancak diplomasi penceresinin hızla kapandığını'' söyledi. 
     ABD, İngiltere ve İspanya, Irak'a silahsızlanması için 17 Mart'a kadar süre tanıyan yeni bir BM kararı önermişti. Ancak öneri, başta Fransa olmak üzere BM Güvenlik Konseyi'nde veto yetkisi bulunan üye ülkeler tarafından reddedilmişti. 
     15 üyeli Güvenlik Konseyi'nde kararın onaylanması için en az 9 oy ve 5 daimi üye ABD, İngiltere, Fransa, Rusya ve Çin'den veto gelmemesi gerekiyor. 
     Bunanla birlikte, kararın reddedilmesinin de savaşı önlemeyeceğine, Washington yönetiminin gerekirse BM onayı olmadan Irak'a karşı ''gönüllü koalisyon'' oluşturucağına dikkat çekiliyor. 
     





</TEXT>
</DOC>
