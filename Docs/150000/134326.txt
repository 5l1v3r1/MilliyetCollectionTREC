<DOC>
<DOCNO> 134326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/31/son/sonspo12.html </URL>
<DATE> 2003/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Voleybol... Eczacıbaşı Bulgar Zetova ile anlaştı... 
</HEADLINE>
<TEXT>

     Bayanlar Voleybol Birinci Ligi lideri Eczacıbaşı, eski oyuncularından Bulgar smaçör Antonina Zetova ile sözleşme imzaladı. 
     Sakatlıkları nedeniyle sezonu kapatan Eczacıbaşı'nın 2 önemli oyuncusu Mesude ve Çiğdem'in boşluğunu Antonina Zetova ile dolduracaklarını belirten Eczacıbaşı Menajeri Kurtaran Mumcu, ''Kulüp olarak bir kez daha dünyaca ünlü bir oyuncuyu Türkiye'ye getirdiğimiz için mutluyuz. Zetova ile daha da güçlenen takımımız, bu sezon da Türkiye Kupası ve Türkiye Ligi şampiyonluk kupasının sahibi olacaktır'' dedi. 
     1973 Bulgaristan Plevne doğumlu 1.89 metre boyunda ve 74 kilo ağırlığındaki Antonina Zetova, voleybola Dounav Russe takımında başladı. Buradan CSKA Sofya'ya transfer olan Zetova, daha önce de Eczacıbaşı kadrosunda yer almıştı. Eczacıbaşı'ndan Vakıfbank'a geçen Zetova, burada 2 sezon oynadıktan sonra İtalya'ya transfer oldu. İtalyan'ın Modena, Bergamo ve en son olarak Romanelli Firenze takımında görev yapan Antonina Zetova, Bulgaristan'da 273 kez milli oldu. 
     





</TEXT>
</DOC>
