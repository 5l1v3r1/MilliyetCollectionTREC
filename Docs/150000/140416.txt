<DOC>
<DOCNO> 140416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/04/ekonomi/eko06.html </URL>
<DATE> 2003/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Enflasyonu kamu zamları körükledi 
</HEADLINE>
<TEXT>

Otoyol, benzin ve tarımda yüksek fiyat artışları olan şubatta, tüketici fiyatları yüzde 2.3, toptan eşya fiyatları yüzde 3.1 arttı 
     EKONOMİ SERVİSİ 

     Şubatta tüketici fiyatları TÜFE yüzde 2.3, toptan eşya fiyatları TEFE yüzde 3.1 arttı. İki aylık enflasyon ise TEFE’de yüzde 8.9 TÜFE’de yüzde 4.9 oldu. Yıllık enflasyon ise TÜFE’de yüzde 27, TEFE’de 33.4. Şubat itibariyle 12 aylık ortalamalara göre yıllık enflasyon toptan eşyada yüzde 42.1, tüketici fiyatlarında yüzde 37.9 olarak hesaplandı. 
     İki aylık enflasyon, TEFE’de yüzde 17.4, TÜFE’de yüzde 20 olan yıl sonu hedeflerinin yarısına yaklaştı. Şubatta kamu kesimi toptan eşya fiyatları yüzde 3.8 artarken, özel sektör fiyatlarındaki artış yüzde 2.9 hesaplandı. Yüzde 3.1’lik genel artışın 0.9 puanı devletten, 2.2 puanı özel sektörden kaynaklandı. 
     Şubatta tarım fiyatları bir önceki aya göre yüzde 5.6 arttı. Madencilik sektörü fiyatlarında ise yüzde 7.3 oranında artış yaşandı. Bu artışta yüzde 15.1 olan ham petrol ve doğalgaz fiyatlarındaki yükselme etkili oldu. İmalat sanayi fiyatları ise toplamda yüzde 2.3 artarken, bu oran devlette yüzde 4.1 oldu. Çekirdek enflasyon olarak nitelendirilen özel sektör imalat sanayi fiyat artışı ise yüzde 1.5 olarak gerçekleşti. 
     
     Giyim ucuzladı 
     Tüketici fiyatlarındaki artışın yüzde 2.3’te kalmasında en önemli etkiyi giyim ve ayakkabı fiyatlarında yapılan mevsimlik indirimler yaptı. Giyim ve ayakkabı fiyatları şubatta bir önceki aya göre yüzde 3.1 azaldı. TÜFE’deki artışın ise 1.3 puanı gıda, 0.4 puanı ulaştırma, 0.4 puanı konut kira , 0.2 puanı sağlık, 0.2 puanı ev eşyası, 0.1 puanı da lokanta ve pastane harcamalarındaki artıştan kaynaklandı. Giyim fiyatları ise genel oranı 0.3 puan aşağı çekti. 
     
TÜFE’de artış rekoru sağlıkta      Şubat ayında en yüksek fiyat artışı yüzde 7.7 ile sağlık harcamalarında görüldü. Aynı dönemde harcamalar, gıda, içki ve tütünde yüzde 4.1, ulaştırmada yüzde 4.1, lokanta, pastane ve otelde yüzde 3.7 oranında arttı. 
     Bu dönemde eğitimde fiyat artışı yaşanmazken, giyim ve ayakkabıda yüzde 3.1, eğlence ve kültürde ise yüzde 0.1 oranında gerileme görüldü. 
     
Hamsi yüzde 76.1 zamlandı      TEFE’ye göre sivri biber fiyatında, yüzde 168.1 artış kaydedildi. Şubatta yüzde 76.1 ile hamsi, yüzde 33 ile mandalina, yüzde 20.5 ile amonyum nitrat, yüzde 18.6 ile portakal, yüzde 15.1 ile ham petrol fiyatlarında görüldü. Kalorifer yakıtı yüzde 8.3, motorin yüzde 7.4, süper benzin yüzde 6.5, ev tipi buzdolabı yüzde 5.5 zamlandı. Şubatta, en fazla fiyat düşüşü yüzde 23.8 ile kabuklu cevizde görüldü. 
     



 EKONOMİ 




















</TEXT>
</DOC>
