<DOC>
<DOCNO> 130562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/13/son/sonspo03.html </URL>
<DATE> 2003/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol'da haftanın görünümü... 
</HEADLINE>
<TEXT>

     Türkiye Erkekler ve Bayanlar Basketbol Liglerinde 2002-2003 sezonunun ilk yarısı, hafta sonunda yapılan maçlarla tamamlanırken, liglerde ilk yarıları, 1'er yenilgili takımlardan erkeklerde Efes Pilsen, bayanlarda da Erdemirspor lider olarak kapadı. 
     Erkeklerde ilk yarının en önemli karşılaşmasında, en fazla şampiyonluk şansı verilen ve ligin ilk 2 sırasında yer alan ekiplerden Efes Pilsen, 13. haftaya kadar yenilgisiz zirvede kalan Ülkerspor'u, özellikle ikinci yarıdaki başarılı oyunuyla yenmeyi başardı ve rakibini averajla geçerek 25 puanla ilk yarının lideri oldu. Efes Pilsen, bu maçla üstüste 12. galibiyetini de elde etti. 
     Ligde böylece yenilgisiz takım kalmazken, ilk yenilgisini alan 25 puanlı Ülkerspor da averajla 2. sıraya indi. 
     3. sıradaki Galatasaray, son sıraya inen TED Kolejliler'e üstünlük sağlayarak rakibine ligde üstüste 10. yenilgisini tattırırken, bu takımın arkasında 21'er puanla 3 takım sıralandı. 
     Bu takımlardan 4. durumdaki Türk Telekomspor, üstüste 3. galibiyetini Ankara Büyük Kolej önünde elde etti. OYAK Renault, 5. sırada bulunurken, 4 haftadır yenilgi yüzü görmeyen İstanbul Tekelspor'un istikrarlı gidişine, bu takımı deplasmanda deviren 6. durumdaki Pınar Karşıyaka ''dur'' dedi. 
     Bayanlarda ise ilk 2 sıradaki ekipleri karşı karşıya getiren karşılaşmada, geçen sezonun şampiyonu 2. durumdaki Fenerbahçe'ye şans tanımayan lider Erdemirspor, rakibine 2. yenilgisini tattırırken, ilk yarıyı da zirvede kapayan ekip oldu. 
     





</TEXT>
</DOC>
