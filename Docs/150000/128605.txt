<DOC>
<DOCNO> 128605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/03/son/sontur04.html </URL>
<DATE> 2003/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Bolu'da trafik kazası 1 ölü, 22 yaralı... 
</HEADLINE>
<TEXT>

     Bolu'da meydana gelen trafik kazasında yolcu otobüsü devrildi. Kazada, 1 kişi öldü, 22 kişi de yaralandı. 
     Hatay'dan İstanbul'a giden Cuma Ezer yönetimindeki 31 DV 440 plakalı Jet Turizm'e ait yolcu otobüsü, TEM otoyolunun Yeniçağ-Gerede Mevkii'nde gizli buzlanma ve sis yüzünden kayarak yoldan çıktı. Bu kazadan kısa bir süre sonra Behçet Tün'ün kullandığı 31 SL 767 plakalı Hatay Günsas Firması'na ait yolcu otobüsü de aynı noktada kayarak yoldan çıkıp bariyerlere çarptıktan sonra devrildi. 
     
     ÖLÜM UYKUDA YAKALADI 
     Kazada devrilerek yan yatan yolcu otobüsünün bagajında uyuyan yardımcı şoför Fikret Sürmeli, bagajdan fırlayarak yol kenarındaki toprak yığının üzerine düştü. Devrildikten sonra bir süre sürüklenen otobüsün Sürmeli'nin üzerinden geçtiği anlaşıldı. 
     Sürmeli'nin cesedi, kazadan yaklaşık 1 saat sonra toprağa gömülü vaziyette bulunabildi. Kazada otobüs sürücüsü Behçet Tün ile otobüs yolcularından Mehmet Gökdemir, Nur Mehmet Faris, Ali Bulut, Ferit Balta, Muhittin Erdal, Fatih Tarlak, Habib Yeşil, Ahmet Akçay, Musa Mancak, Muhammed Faris, İsmail Kurtuluş, Ali Gazi, Uğur Güzel, otobüs muavini Mithat Mansuroğlu, Sibel Korkmazlar, Mert Edip 7 aylık bebek , Ali Bayar, Emine Yalçın, Mehmet Satı, İbrahim Kaplan, Hüseyin Yılmaz yaralandı. 
     Kaza yerine gelen 112 Acil Yardım ekiplerine ait 7 ambülans, yaralıları Bolu, Gerede ve Yeniçağ'daki hastanelere kaldırdı. 
     
     ''FİKRET ÖLDÜ ABİ'' 
     Otobüs muavini Mithat Mansuroğlu, kazadan sonra yakınlarını arayarak ölen olmadığını söyledi. Bu telefon görüşmesinden 1 saat sonra polis yardımcı şoför Fikret Sürmeli'nin cesedini bulunca muavin, gözyaşlarına boğuldu. 
     Yakınlarını ağlayarak arayan Mansuroğlu, ''Fikret öldü abi. Ölüm onu uykuda yakaladı'' dedi. Sinir krizi geçiren Mansuroğlu'nu Jandarma ekipleri teskin etti. 
     Kazadan sonra olay yerine gelen Bolu Emniyet Müdürü Uğur Gür, sürücüleri Bolu'da etkili olan yoğun sis ve gizli buzlanmaya karşı uyararak, ''Bu sabah gizli buzlanma ve sis yüzünden çok sayıda kaza meydana geldi. Sürücüler Bolu Dağı Mevkii'nde dikkatli olsunlar'' dedi. 
     





</TEXT>
</DOC>
