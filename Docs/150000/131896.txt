<DOC>
<DOCNO> 131896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/20/guncel/gun03.html </URL>
<DATE> 2003/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Menzildeki 27 şehre Hazır olun’ uyarısı .. 
</HEADLINE>
<TEXT>

Savunma Bakanlığı, Irak’ın elindeki füzelerin menziline giren 27 ilin valiliğine yazı göndererek, baraj, köprü, hastane gibi stratejik noktalarda önlem alınmasını istedi 
     Türkiye, Irak sorununun savaşsız çözümü için diplomatik girişimlerini sürdürürken, bir yandan da olası savaşa karşı hazırlıklarını hızlandırdı. Irak’ın elindeki Scud füzelerinden etkilenecek 27 ilin valiliğine Milli Savunma Bakanlığı’nca yapılan uyarıda, savaşa hazırlıklı olunması istendi. Valiliklerin kozmik bürolarına gönderilen yazıda hastane, baraj, enerji nakil hatları ve diğer stratejik merkezlerde Savaş Hasar Onarım Planı’nın SHOP bir an önce bitirilmesinin önemine dikkat çekildi. 
     
     PERSONEL LİSTESİ İSTENDİ 
     Yazıda, hastane, köprü, iletişim araçları, enerji hatları, içme suyu, kanalizasyon tesisleri gibi noktalarda çalışan personelin isim isim belirlenmesi istenirken, bu personelin askere çağrılması durumunda, hizmetin aksamadan yürütülmesi için en az kaç kişiyle belirlenen tesislerin idare edilebileceği soruldu. 
     
     SENARYOLARA GÖRE ÖNLEM 
     Aynı yazıda, bu merkezlerin saldırıya uğraması halinde neler yapılacağı, yedek sistemlerin nasıl devreye sokulacağı da belirlendi. Ayrıca, hastaneler için sahra çadırının bulundurulması istendi. Bu yazıdan sonra 27 valilik de her türlü senaryoya karşı alınacak önlemleri saptamaya başladı. İllerde alınan önlemlerle ilgili belgelerin bu hafta Savunma Bakanlığı’na gönderilebileceği kaydedildi. 
     



 GÜNCEL 

















</TEXT>
</DOC>
