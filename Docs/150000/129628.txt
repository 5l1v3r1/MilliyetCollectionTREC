<DOC>
<DOCNO> 129628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/08/son/sontur45.html </URL>
<DATE> 2003/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Ulaştırma Bakanı'ndan açıklama 
</HEADLINE>
<TEXT>

     Ulaştırma Bakanı Binali Yıldırım, saat 18.35'te İstanbul'dan kalkarak Diyarbakır'a giden TK 634 numaralı RJ 100 tipi yolcu uçağının saat 20.13 civarında havaalanına inişe geçtiği sırada pistin başına düştüğünü belirtti. 
     Yıldırım, yetkililerle yaptığı toplantının ardından gazetecilere yaptığı açıklamada, saat 18.35'te İstanbul'dan kalkarak Diyarbakır'a giden TK 634 numaralı RJ 100 tipi yolcu uçağının saat 20.13 civarında havaalanına inişe geçtiği sırada pistin başına düştüğünü belirtti. Yıldırım, şöyle devam etti 
     ''Uçağın içerisinde toplam 75 yolcu ve 5 mürettebat bulunuyordu. Aldığımız ilk bilgilere göre, 3 yolcumuz yaralı olarak hastanede tedavi altındadır. Düşüşten itibaren uçak 3 parçaya bölünüp yangın başladığından dolayı maalesef yolcularımızdan yanarak hayatını kaybedenler mevcuttur. Kesin sayının şu anda verilebilmesi mümkün değildir. Kurtarma çalışmaları tüm askeri ve sivil kurtarma ekipleri marifetiyle devam etmektedir.'' Yıldırım, gelişmeleri aktarmaya devam edeceğini, bu arada Başbakan Yardımcısı Abdullatif Şener ile kendisinin saat 23.00'te olay mahalline bazı Diyarbakır milletvekilleriyle birlikte hareket edeceğini bildirdi. 
     Bakan Yıldırım, Türk halkına başsağlığı dileyerek, bu tür kazaların bir daha yaşanmamasını temenni etti. 
     Yıldırım, bir soru üzerine, yolcuların ve mürettebatın kimliklerinin belirli olduğunu, ancak ailelerini düşünerek açıklamayı uygun görmediklerini ifade etti. 
     Bir başka soru üzerine de Yıldırım, ''Bize intikal eden düşmeyle ilgili inişte yaşanan bir anormallik konusunda herhangi bir bilgi yok. Olayın gerçek nedeni kara kutunun çözümlenmesiyle ortaya çıkacak'' dedi. 
     Şu anda havaalanında 4.5 kilometre sis bulunduğunu, olayın olduğu anda da yoğun sis olduğunu belirten Yıldırım, uçağın inişi sırasında ise havaalanında 3.5 kilometre dolayında sis bulunduğunu kaydetti. 
     Yıldırım, ''Kazanın oluş nedenini şu an tam olarak ifade etmek mümkün değil'' dedi. 
     





</TEXT>
</DOC>
