<DOC>
<DOCNO> 131082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/15/son/sontur21.html </URL>
<DATE> 2003/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Esenboğa'da film gibi soygun... 
</HEADLINE>
<TEXT>

     Esenboğa Hava Limanı, son yılların en ilginç soygunlarından birine sahne oldu. Polis kimliği ile Hava limanının ambarını basan silahlı iki kişi, ambarda bulunan 2 bin 700 cep telefonunu çaldı. 
     Dün saat 20.30 sıralarında Esenboğa Hava Limanı'na gelen iki kişi, gümrükte yakalanan malların konulduğu Tasiş Ambar İşletme Şefliğinin Ambar Deposu'na geldi. Söz konusu kişiler, deponun bekçisi Erhan Çil'e 39 , kimlik göstererek ''Biz polisiz bir ihbar var'' diyerek kapıyı açtırdılar. Daha sonra silahlarını çeken iki kişi, bekçiyi tehdit ederek ellerini kelepçelediler. Bekçiden, kaçak malların saklandığı bölümü soran soyguncular daha sonra, Erhan Çil'in ağzını ve kulaklarını bantla sardılar. 
     Kaçak malların bulunduğu bölümün kapısını kıran iki kişi, daha sonra burada bulunan 7 valiz dolusu telefonu geldikleri arabaya yükleyerek olay yerinden kaçtılar. 
     Bekçi Çil, 3 saat uğraştıktan sonra ağzındaki bandı çıkarmayı başardı. Deponun camını kıran Çil'in bağırması üzerine Esenboğa'da görevli iki kişi bekçiyi kurtardı. 
     Olay, önce Esenboğa Havalimanı Koruma Şube Müdürlüğü'ne bildirildi. Daha sonra Ankara Emniyet Müdürlüğü'nden Terör, Asayiş, Olay Yeri İnceleme Şube Müdürlüğü'nden ekipler olay yerine geldiler. 
     Olay Yeri İnceleme Şube Müdürlüğü, soyguncularla ilgili bilgi toplarken, Bekçi Çil, ifadesinde olayı anlatarak soyguncuların polis kimliği kullandığını, iki kişi olduklarını kaydetti. Çil, soygunculardan birinin 40-45 yaşlarında 1.75-80 boylarında 2. soyguncunun 30-35 yaşlarında 1.80 boylarında ve kıvırcık saçlı olduğunu söyledi. Bekçi, soyguncuların depoya Ford Fokus marka bir araçla geldiğini bildirdi. 
     Bunun üzerine Ankara Emniyet Müdürlüğü, soyguncuları yakalamak için eşkaller ve araba üzerinde çalışma başlattı. 
     Esenboğa Havalimanı yetkilileri, gümrük muhafaza ekiplerinin 11 Temmuz 2002 tarihinde yurda kaçak yollardan sokulmak istenen 3 bin 200 telefon yakalandığını, soyguncuların bu telefonlardan 2 bin 700'ünü dün gece çaldığını bildirdiler. 
     Olayda bazı şüpheli durumların olduğunu belirten bir emniyet yetkilisi, soruşturmanın çok yönlü sürdürüldüğünü kaydetti. 
     





</TEXT>
</DOC>
