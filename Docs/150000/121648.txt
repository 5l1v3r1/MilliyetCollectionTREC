<DOC>
<DOCNO> 121648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/28/son/sonspo37.html </URL>
<DATE> 2002/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Acıbadem Hastanesi Sezon başında hiçbirşeyi yoktu... 
</HEADLINE>
<TEXT>

     Damar tıkanıklığı nedeniyle anjiyo olan Fenerbahçeli futbolcu Washington'un sezon öncesi sağlık kontrollerini de yapan Özel Acıbadem Hastanesi'nin sağlık kurulu, Brezilyalı oyuncuya sezon başında yapılan check-up'ta bir eksiklik olmadığını ve spor yapmasına engel herhangi bir durum saptanmadığını bildirdi. 
     Prof. Dr. Metin Çakmakçı, Doç. Dr. Sinan Dağdelen, Doç. Dr. Nevnihal Eren ve Dr. Nuri Çağlar imzasıyla yapılan sağlık kurulu açıklamasında, Washington'un, Acıbadem Hastanesi'ne ilk olarak 14 Mayıs 2002'de kulüp doktoru İsmail Başöz'le birlikte geldiği ve bir seri muayene ve tetkikten geçirildiği belirtildi. 
     Yapılan iç hastalıkları fizik muayenesinin normal değerlendirildiği kaydedilen açıklamada, Washington'un kan şekeri'nin 14 Mayıs'ta 146 mg dl, 15 Mayıs'ta tekrarlandığında ise 173 mg dl, Hemoglobin A1c'nin yüzde 9,1 olarak bulunduğu ve ''Tip l Diyabetes Mellitus'' tanısı konulduğu ifade edildi. 
     Washington'un, diyabet açısından düzenli olarak kontrol altında tutulması gerektiğinin kendisine ve kulüp yetkililerine ifade edildiği vurgulanan açıklamada, şu görüşlere yer verildi 
     ''Bu arada herhangi bir şikayet tariflemeyen hastanın, Diyabetes Mellitus komplikasyonları açısından değerlendirilmeleri yapılmıştır. Bilindigi üzere, Diyabetes Mellitus'lu pek çok ünlü sporcu bulunmaktadır ve kontrol altında olması koşuluyla, Diyabetes Mellitus, tek başına spor yapmaya engel bir durum oluşturmamaktadır. Diyabetes Mellitus'un damar komplikasyonu olup olmadığını araştırmak için göz dibi incelemesi ve böbrek fonksiyonlarının değerlendirilmeleri yapılmış ve herhangi bir komplikasyona rastlanmamıştır. Kardiyak komplikasyonlar açısından hastaya EKG ve Ekokardiyografi uygulanmış ve sonuçlar normal bulunmuştur.'' Brezilyalı oyuncunun daha sonra normal spor hayatına devam ettiği, çesitli maçlarda efor testinden daha fazlası sayılabilecek güç harcadığı ve hiçbir belirti ortaya çıkmadığı belirtilen açıklamada, Washington'un, Ankara Üniversitesi Tıp Fakültesi'nde 25 Kasım 2002 tarihinde dayanıklılık testinde de yakınması olmadığı dile getirildi. 
     
     EFOR TESTİNİN POZİTİF ÇIKMASI 

     Washington'un, 27 Kasım'da egzersizle ortaya çıkan göğüs ağrısı yakınmasıyla, kulüp doktoru eşliğinde hastaneye başvurduğunu belirten Özel Acıbadem Hastanesi Sağlık Kurulu, fizik muayenesi ve EKG'sinde herhangi bir patoloji saptanmayan hastaya efor testi uygulandığını, pozitif bulunması üzerine de koroner anjiyografi kararı verildiğini ve acilen uygulandığını açıkladı. 
     Anjiyoda, kalbin son ön inen arterinde ''LAD'' yüzde 90 daralma saptandığı, diğer damarların ise normal bulunduğu ifade edilen açıklamada, darlık saptanan alanın tedavisi için PTCA-Stent uygulaması gerçekleştirildiği, geceyi yoğun bakımda geçiren Washington'un, sabahki muayenesi sonrasında normal hasta odasına alındığı kaydedildi. 
     Açıklamada, ''Şu an itibariyle tüm bulguları, beklentilerimiz doğrultusunda normal olarak seyretmektedir. Sonuç olarak, sezon başında yapılan check-up'ta herhangi bir eksiklik yoktur ve Washington'un spor yapmasına engel herhangi bir durum saptanmamıştır'' ifadelerine yer verildi. 

     
</TEXT>
</DOC>
