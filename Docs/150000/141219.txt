<DOC>
<DOCNO> 141219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/07/son/sondun24.html </URL>
<DATE> 2003/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Çin, Güvenlik Konseyi'nde oylama için acele edilmemesini istiyor 
</HEADLINE>
<TEXT>

     Çin, Irak'ın silahsızlanma şansını yitirdiğini ilan eden son Amerikan-İngiliz-İspanyol ortak karar tasarısının oya konulması konusunda acele edilmemesini istedi. 
     Çin Dışişleri Bakanı Tang Ciaşüen, ''denetçilerin görevlerini sürdürdüklerini ve ilerleme kaydettiklerini'' söyledi. Çin, bu tutumuyla Irak'a yönelik savaşa karşı çıkan Fransa, Almanya ve Rusya'nın yanında yer almış oldu. 
     ABD Başkanı George Bush ise dün gece Beyaz Saray'da yaptığı basın toplantısında, Konsey üyelerini tasarıyı oylamaya zorlayacaklarını, böylece herkesin elindeki kartı açmak zorunda kalacağını belirtmişti. 
     Diplomatik kaynaklar Çin'in, Irak savaşının Çin ekonomisine zarar vereceği kanısında olduğuna, ancak ABD ile olan iyi ilişkilerini de zedelemek istemediğine dikkat çekiyorlar. 
     Wall Street Journal gazetesine göre Çinli Bakan, ülkesinin Güvenlik Konseyi'nde veto kullanıp kullanmayacağı yolundaki soruları cevaplandırmaktan da kaçındı ve ''Bu konuda konuşmak için vakit çok erken'' dedi. 
     





</TEXT>
</DOC>
