<DOC>
<DOCNO> 100945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/09/son/sondun09.html </URL>
<DATE> 2002/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak muhaliflerinden Hüseyin "Irak'ta kimse Saddam için savaşmaz" 
</HEADLINE>
<TEXT>

     Iraklı muhaliflerden Şerif Ali Bin El Hüseyin, Irak halkı ve ordusunun ABD'nin saldırısı halinde Devlet Başkanı Saddam Hüseyin'i yalnız bırakmakta gecikmeyeceğini söyledi. 
     Merkezi İngiltere'nin başkenti Londra'da bulunan Irak Ulusal Kongresi sözcüsü El Hüseyin, ''Kimse Saddam için savaşmaz'' diye konuştu. 
     ABD'nin daveti üzerine bugün Washington'da biraraya gelecek Iraklı muhalif heyette yer alan El Hüseyin, ''Iraklı askerler Saddam Hüseyin için savaşmaya ve ölmeye hazır değiller'' dedi. 
     Bu bilgileri Irak'taki askeri kaynaklardan edindiğini belirten El Hüseyin, ''Körfez Savaşı'ndan sonra askerler Saddam Hüseyin tarafından aşağılandı, hakarete ve zulme uğradı, işkence gördü, aileleri ise kötü muameleye maruz kaldı'' diye konuştu. 
     JAPONYA'NIN UYARISI Bu arada, Japonya Başbakanı Juniçiro Koizumi, Japonya'nın 5 eski başbakanı ve haber ajansları temsilcilerine verdiği akşam yemeği dolayısıyla yaptığı konuşmada, ABD'yi Saddam Hüseyin'i devirmek amacıyla Irak'a operasyon konusunda uyararak, itidal çağrısında bulundu. 
     





</TEXT>
</DOC>
