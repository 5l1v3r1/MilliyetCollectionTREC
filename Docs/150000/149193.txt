<DOC>
<DOCNO> 149193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/11/son/sontur23.html </URL>
<DATE> 2003/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk irtibat timleri saat 16 00'da Kuzey Irak'ta göreve başlıyor 
</HEADLINE>
<TEXT>

     Başbakanlık Basın Merkezi, ''ABD tarafının Türk Silahlı Kuvvetleri'ne TSK mensup irtibat timlerinin bölgeye konuşlandırılacak ABD kuvvetlerine katılmasını ve gelişmeleri bizzat yerinde gözlemlemesini önerdiğini ve bu önerinin Türkiye tarafından kabul edildiğini'' bildirdi. 
     Başbakanlık Basın Merkezi'nden yapılan yazılı açıklamada, Başbakan Recep Tayyip Erdoğan'ın başkanlığında, Irak konusunun bütün yönleriyle değerlendirildiği bir toplantının gerçekleştirildiği belirtildi. 
     Toplantıya, Genelkurmay Başkanı Orgeneral Hilmi Özkök, Dışişleri Bakanı ve Başbakan Yardımcısı Abdullah Gül, Devlet Bakanı ve Başbakan Yardımcısı Mehmet Ali Şahin ile Milli Savunma Bakanı Vecdi Gönül'ün katıldığı belirtilen açıklamada, Kuzey Irak'taki son gelişmeler ile özellikle Kerkük ve Musul'da ortaya çıkan durumun ele alındığı bildirildi. Açıklamada, şöyle denildi 
     ''Kerkük'ün bugüne kadar varılmış olan anlayış ve mutabakatlarla çelişir biçimde dün yerel bazı güçler tarafından kontrol altına alınma girişimleri üzerine, ABD yönetiminin sivil ve askeri kanatlarıyla temasa geçilmiştir. Bu temaslar sırasında Türkiye'nin bölgeye ve anılan kentlere ilişkin kaygıları tekrar vurgulanmış ve ABD'nin bize esasen vermiş olduğu güvencelerin yerine getirilmesi istenmiştir. 
     ABD tarafı da, bize kaygılarımızın tam bir duyarlılık içinde dikkate alındığını, evvelce verilen taahhütler bağlamında fiili durumlar yaratılmasına izin verilmeyeceğini, ABD kuvvetlerinin süratle bölgeye intikal etmekte olduğunu ve duruma el koyacağını ifade etmiştir. 
     
     İRTİBAT TİMLERİ SAAT 16.00'DA BÖLGEYE ULAŞACAK 

     ABD tarafı ayrıca, Türk Silahlı Kuvvetleri'ne TSK mensup irtibat timlerinin bölgeye konuşlandırılacak ABD kuvvetlerine katılmasını ve gelişmelerin bizzat yerinde gözlemlenmesini önermiştir.'' Önerinin kabul edildiği bildirilen açıklamada, irtibat timlerinin saat 16.00 sıralarında görev mahallerine ulaşmış olacağı kaydedildi. 
     Gelişmelerin timlerin vereceği bilgilerin ışığında izlenmeye ve değerlendirilmeye devam edileceğinin bildirildiği açıklamada, şunlar kaydedildi 
     ''Girişimlerimiz sonucunda, Kerkük'e girmiş bulunan silahlı yerel güçler şehirden ayrılmaktadır. Aynı talep, Musul bağlamında da ABD tarafına iletilmiştir. ABD sivil ve askeri makamları ile yoğun temaslarımız devam etmektedir. 
     Toplantıda, Türkiye'nin Irak'a insani yardımı da ele alınmıştır. Irak halkı bakımından önem taşıyan bu gayretlerimiz, ikili ve BM kuruluşlarıyla işbirliği halinde yürütülmektedir. Bu çerçevede, şu ana kadar bizim Kuzey Irak sınırından 500'ü aşan kamyon-TIR, gıda ve ilaç olarak geçmiştir. 
     Toplantıda, bölgedeki güvenlik durumu da ele alınmıştır. Yeni gelişmelerin ışığında gerek Kuzey Irak'taki, gerekse sınırımıza mücavir bölgelerimizdeki Türk Silahlı Kuvvetleri'ne ait birliklerimizin hazırlık durumları ile bu birliklerimizin takviye planları ayrıca gözden geçirilmiştir.'' 
     
</TEXT>
</DOC>
