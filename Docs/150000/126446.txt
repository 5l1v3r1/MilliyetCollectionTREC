<DOC>
<DOCNO> 126446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/23/son/sontur30.html </URL>
<DATE> 2002/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Bergama'da neler oldu... Mahkeme ilginç itiraflar... 
</HEADLINE>
<TEXT>

     Ankara DGM Başsavcılığı'nca, ''Almanya lehine casusluk yaptıkları'' gerekçesiyle haklarında dava açılan, siyanür yöntemiyle altın madenciliğine karşı çıkan Bergama köylülerinin, Bergama Ağır Ceza Mahkemesi'nde ''talimatla'' ifadelerinin alınmasına devam edildi. 
     ''Almanya lehine casusluk'' yaptıkları iddiasıyla suçlanan Bergama eski Belediye Başkanı Sefa Taşkın, siyanür yöntemiyle altın çıkarılmasına karşı çıkan köylülerin sözcüsü Oktay Konyar, dönemin Belediye Halkla İlişkiler Müdürü Özcan Durmaz, İzmir Barosu avukatlarından Senih Özay ile ilgili 6 tanık daha ifade verdi. 
     Duruşmada ifade veren Pınarköy Muhtarı İbrahim Beyazkuş, eylemlere daha önce katıldığını, ancak maddenin ''zararsız olduğunu'' düşünerek bundan vazgeçtiğini söyledi. 
     Tanık Bekir Adalı da, hiçbir eyleme katılmadığını söyleyerek, ''Eylemlere katılanların, para karşılığında bunu yaptıkları yolunda duyumum söz konusudur'' dedi. 
     
     ''MADEN KARŞITLARI MAAŞ VERDİ''... 
     Levent Akcit, yapılan eylemlere katılmadığını, Oktay Konyar'ın 2001'de eylemlere katılması karşılığında ''iş vaadinde'' bulunduğunu ve kabul ettiğini iddia etti. Akcit şunları söyledi 
     ''2 ay süreyle 190 milyon lira maaş aldım. Maaşımın Ziraat Bankası İzmir Çamdibi Şubesi'nden Özcan Durmaz tarafından gönderildiğini sonradan öğrendim. Ben ne Özcan Durmaz'ı ne de Birsen Lemke'yi tanırım. Sadece yaz aylarında çalışacağım söylenmişti. Ancak bundan sonra da Oktay Konyar parayı geri istedi, ben de verdim.'' 
     
     OKTAY KONYAR'A SUÇLAMALAR 
     Yaklaşık 10 yıldır madende çalıştığını belirten Hüseyin Batmaz ise şöyle konuştu 
     ''Önceleri tüm eylemleri Belediye Başkanı Sefa Taşkın organize ediyordu. Sonra Oktay Konyar organize etmeye başladı. Açıkça görmedim ama bilinen ve duyduğumuz onların organize ettiğidir. Çamköylü olduğum ve madende çalıştığım için evim maden karşıtı köylülerce taşlandı. Köyde de bir ayrımcılık başladı. Maden karşıtlarının para karşılığında eylemlere katıldıklarını, madende çalışan arkadaşlardan öğrendim. Bu arada Frederik Korte'nin, Belediye Başkanı Sefa Taşkın ve Birsen Lemke'nin misafiri olarak Bergama'ya geldiğini işletmemizin Halka İlişkiler Birimi'nde çalışırken öğrenmiştik. Kendisini madene davet ettik, gelmedi, ama köyleri gezdi. Daha sonra da hazırladığı raporunu da bu nedenle uyduruk diye nitelendirdik.'' Madende 3 aydır çalıştığını kaydeden Mustafa Çetin ise Narlıca Köyü'nde ikamet ettiğini, madende çalışmaması için maden karşıtlarından baskı gördüğünü, eylemlere katılmasının istendiğini belirtti. 
     Aşağıkırıklar Köyü Muhtarı Kazım Avcıoğlu ise eylemlere hiçbir zaman katılmadığını söyledi. 
     Daha önce 29 Bergama köylüsü ve Bergama eski Belediye Başkanı Sefa Taşkın, sanık sıfatıyla 15 Aralık'ta talimatla ifade vermişti. 
     





</TEXT>
</DOC>
