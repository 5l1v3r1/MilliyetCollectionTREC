<DOC>
<DOCNO> 107945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/16/son/sontur08.html </URL>
<DATE> 2002/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
YSK, milletvekili geçici aday listelerini ilan etti... 
</HEADLINE>
<TEXT>

     Milletvekili genel seçiminde aday olanlara ilişkin geçici listeler ilan edildi. 
     Yüksek Seçim Kurulu YSK , siyasi partilerin eksikliklerini tamamlamalarının ardından hazırladığı milletvekili geçici aday listelerini, Resmi Gazete'nin bugünkü sayısında ilan etti. 
     Adaylara ilişkin listeler, il seçim kurullarınca mahallinde alışılmış usullerle de ilan edildi. 
     
     İTİRAZLAR BAŞLADI 
     Milletvekili adaylarının il seçim kurulları ve YSK tarafından doğrudan incelenmesine ve adaylara karşı itiraz süresi de bugün başladı. 
     Geçici aday listelerine karşı ilgili il seçim kuruluna yapılacak itirazlar ile geçici adayların ilgili il seçim kurullarınca incelenmesinin son günü yarın. 
     İl seçim kurullarının milletvekili geçici aday listelerine yapılan itiraz üzerine verdikleri kararlara karşı YSK'ya yapılacak itirazlar ise 19 Eylül Perşembe günü saat 17.00'de sona erecek. 
     YSK, milletvekili geçici aday listelerine karşı il seçim kurullarına yapılan itirazlar üzerine bu kurullarca verilen kararlara yapılan itirazları en son 21 Eylül Cumartesi gününe kadar karara bağlayacak. Milletvekili geçici adaylığından istifa edenlerin YSK'ya bildirilmesi de aynı gün yapılacak. 
     Siyasi partiler, aday listelerinde meydana gelen eksiklikleri 23 Eylül Pazartesi gün saat 17.00'ye kadar tamamlayacaklar. 
     YSK, milletvekili kesin aday listelerini 26 Eylül Perşembe günü radyo, televizyon ve Resmi Gazete'de ilan edecek. 
     





</TEXT>
</DOC>
