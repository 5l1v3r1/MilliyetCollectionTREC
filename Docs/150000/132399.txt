<DOC>
<DOCNO> 132399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/22/son/sondun34.html </URL>
<DATE> 2003/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Genelkurmay Başkanı "Körfez'deki güçlerimiz hazır" 
</HEADLINE>
<TEXT>

     ABD Genelkurmay Başkanı General Richard Myers, Basra Körfezi'ndeki Amerikan askeri güçlerinin Irak'a karşı savaşa hazır olduklarını, ama gerekmesi halinde yüksek alarm durumunda aylarca bekleyebileceklerini söyledi. 
     Myers, bugün gazetecilere yaptığı açıklamada, ''Şimdi hazırız. Irak rejiminin bundan hiç şüphesi olmasın'' dedi. 
     ABD Başkanı George Bush'un diplomasiye daha fazla zaman vermeye karar vermesi durumunda, bölgedeki on binlerce Amerikan askerinin yüksek alarm durumunu koruyarak ne kadar bekleyebileceği merak ediliyordu. 
     General Myers, ''gerekmesi durumunda birliklerimiz birkaç ay bekleyebilir. ABD Savunma Bakanlığı Pentagon, birliklerin canlılığını sürdürmek gerekirse ilk gidenlerin yerini alacak yeni birlikler de gönderebilir'' dedi. Myers, bölgeye yaptıkları askeri yığınağın hızından da memnun olduğunu belirtti. 
     
     YEDEKLER GÖREVE ÇAĞRILDI 
     Bu arada, Pentagon, Ulusal Muhafızlar ve Yedekler'den 20 bin kişinin daha geçen hafta göreve çağrıldığını açıkladı. 
     Böylece göreve çağrılan yedeklerin sayısı 78 bin 906'ya yükseldi. 
     Öte yandan, Irak'a karşı çıkabilecek muhtemel bir savaşa komuta etmesi beklenen Merkez Komutanı General Tommy Franks, Ürdün Kralı Abdullah II ve askeri yetkilileri ile görüşmek üzere bugün Amman'a gitti. 
     Yakın Doğu'dan sorumlu ABD Dışişleri Bakanı William Burns'ün de bugün geç saatlerde Ürdün'e gitmesi bekleniyor. 
     





</TEXT>
</DOC>
