<DOC>
<DOCNO> 142308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/12/son/sontur24.html </URL>
<DATE> 2003/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara Kıbrıs'ta çözümü son ana kadar zorlayacak... 
</HEADLINE>
<TEXT>

     BM Genel Sekreteri Kofi Annan'ın, Lahey'de Türk ve Rum taraflarına sunduğu planın taraflarca kabul edilmemesine rağmen, Ankara çözüm arayışlarının bittiğine inanmıyor. 
     Edinilen bilgiye göre, Annan'ın devreden çıkması KKTC Cumhurbaşkanı Rauf Denktaş ve Güney Kıbrıs Rum Yönetimi lideri Tasos Papadopulos'un görüşmeleri sürdürmesine engel teşkil etmediği görüşü Ankara'da ağırlık kazanmaya başladı. 
     Lahey'deki görüşmeden bir sonuç çıkmaması ve Rum kesiminin AB yolunda hızla ilerlemesi, Ankara'yı Kıbrıs konusundaki gelişmeleri yeniden gözden geçirmeye ve yeni süreçle ilgili bir politika geliştirmeye itti. 
     Ankara'yı en fazla Güney Kıbrıs Rum yönteminin üye olduğu bir AB ile ilişkilerin geleceği konusu kaygılandırıyor. Ankara, Kıbrıs sorununa çözüm bulunmadığı takdirde, AB ile ilişkilerde masanın karşı tarafında Rum kesimini bulacak. 
     Ankara, Annan planı çerçevesinde çözüm arayışlarını bundan sonra da sürdürme kararı alırken, ayrıca Denktaş ile bir yeni dönem politikası değerlendirmesinde bulunulabileceği belirtiliyor. 
     AB Komisyonu'nun, Türk askerinin 2004 yılından itibaren ''Kıbrıs'ta işgalci konumuna düşeceği'' açıklaması, Ankara'nın sert tepkisine neden oldu. 
     Ankara'da yapılan ilk değerlendirmede, Komisyonu'nun hukukçularına danışmadan ''bilgisizce'' açıklama yaptığı kanaatine varılırken, Türk askerinin 1960 anlaşmasından kaynaklanan garantörlük hakkından dolayı Ada'da olduğu, bunun AB hukukçuları tarafından incelemesi halinde çok net bir şekilde görülebileceği kaydediliyor. 
     Türk ve Rum taraflarının Annan planı üzerinde anlaşmaya varamaması, 1960 anlaşmasının geçerliliğinin devam etmesine neden olurken, diplomatik kaynaklar, ''Bir anlaşma olmadığı için 1960 anlaşması bundan sonra da geçerli olacak'' dediler. 
     





</TEXT>
</DOC>
