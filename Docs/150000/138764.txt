<DOC>
<DOCNO> 138764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/24/son/sonspo15.html </URL>
<DATE> 2003/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Malatyaspor'da Galatasaray yenilgisine üzüntü 
</HEADLINE>
<TEXT>

     Malatyaspor'da, Galatasaray'a 2-1 yenilmenin üzüntüsü yaşanıyor. 
     Malatyaspor Futbol Şube Sorumlusu Berkan Samanlıoğlu, şansın rakiplerine güldüğünü söyledi. Zor şartlar altında 20 saat yolculuk yaparak İstanbul'a ulaşan takımlarının Galatasaray karşısındaki oyununun kendilerini memnun ettiğini belirten Samanlıoğlu, şöyle dedi 
     ''Takımımız, 90 dakika boyunca futbol oynamaya elverişli olmayan sahada çok iyi mücadele etti. Maç boyunca rakibine göre daha iyi ayakta kalan Malatyaspor olmasına karşın, şans rakibimize güldü. Malatyaspor, güçlü rakibi Galatasaray karşısındaki bu oyunuyla gücünü ortaya koydu ve bizleri umutlandırdı. Malatyaspor-Galatasaray maçının çok zor şartlar altında oynanmasına karşın, her iki takımın centilmence mücadele etmesi ve ciddi bir sakatlığın yaşanmaması sevindiricidir. 
     Galatasaray maçı geride kalmıştır. Takımımızın aynı mücadeleyi Fenerbahçe karşısında göstereceğine inanıyoruz. Bu maçta şansın bize gülmesini arzu ediyoruz.'' Malatyaspor, cuma günü Fenerbahçe ile oynayacağı karşılaşma için Malatya'ya gelmeyip çalışmalarını İstanbul'da sürdürecek. 
     





</TEXT>
</DOC>
