<DOC>
<DOCNO> 149432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/13/ekonomi/eko01.html </URL>
<DATE> 2003/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Koç 'lokum' gibi işe giriyor 
</HEADLINE>
<TEXT>

     AÇIK KOYU SOHBETLER 
EYLEM TÜRK 

     Koç Topluluğu bünyesinde faaliyet gösteren Divan Pastanesi, 35 değişik ürünle süpermarketlere girmeye hazırlanıyor. 
     Marketlerde satılacak ürünler arasında çikolata ve gofretlerin yanı sıra sürpriz yumurta ve sakız da bulunduğunu söyleyen Genel Müdür Burak Atay, "Divan'ın kalitesini ambalajlı ürünlere taşımak istedik. Amacımız Divan'ı markalaştırmak" dedi. 
     Divan'ın sadece lokumla kalmayıp market ürünlerini de yurtdışına satmayı planladığını belirten Atay, "Süpermarketlerin ardından ikinci adımımız da ihracat olacak" dedi. 
     
Divan, geçen yıl Bahreyn Kralı'nın kızının düğününe tonlarca lokum göndermişti. Buna benzer siparişler alıyor musunuz 
     Evet. Özellikle son bir buçuk senedir ihracata ağırlık verdik. Divan'ın çifte kavrulmuş, bol fıstıklı lokumu dünyada kendine göre ün yaptı. Sizin de söylediğiniz gibi Bahreyn'e geçen yıl düğün için 10 ton lokum gönderdik. Güney Afrika, Kanada gibi ükelerdeki davetler için de özel siparişler alıyoruz. Mesela Monako Kralı'nın verdiği davetlerde de, Japonya'daki Türk köyünde de Divan lokumu tercih ediliyor. Fransa'da dünyaca ünlü bir pasta ustası Divan lokumu kullanarak "Tarte au Fraises Loukoums" adıyla pasta yaptı. Çok tutulan bu pastanın ABD ve Japonya'da tanıtımı yapılacak. 
     
Hangi ülkelere satış yapıyorsunuz 
     Fransa ve ABD ağırlıklı olarak ihracat yaptığımız ülkeler. Bunun yanında İsviçre Avusturya, Almanya, İngiltere, Malezya, Japonya, Bahreyn, Bulgaristan da var. Bu yıl 40 ton civarında ihracat yapmayı hedefliyoruz. Bu da 250 - 300 bin dolarlık sipariş demek. Selfridge, Harrods ve Lafayette gibi büyük ve lüks alışveriş merkezlerinin yanında Duty Free'lerde ve THY uçaklarında da satış yapıyoruz. Paris'teki bazı otellere iyi geceler lokumu da Divan'dan gidiyor. Ayrıca özel lokum temsilcilikleri vermeye başladık. Fransa'da ve Dubai'de böyle bir temsilciliğimiz var. ABD'de de kurulmak üzere. İnternet üzerinden de satış yapıyoruz. 
     
Yeni yatırım projeleriniz neler 
     Bu yıl amacımız Divan Pastanesi'nin ambalajlı ürünleriyle süpermarketlere girmek. Süpermarketlerde sadece lokumla değil ambalajlı ürünlerle de yer almak istiyoruz. Geçen yıl denemesini yaptık ve başarılı bir sonuç aldık. Bu nedenle ürün gamımızı artırmak ve Anadolu'ya yayılmak istiyoruz. 35 çeşit ürünümüz var. Aklınıza gelebilecek her türlü ürün var bunların arasında. Mesela gofret, ekmeğe sürülen çikolata, kraker, bisküvi, çikolata, draje, bar, cezerye gibi. Hatta sürpriz yumurta ve sakız bile var yeni ürünlerimiz arasında. Divan'ın kalitesini ambalajlı ürünlere taşımak istiyoruz. İkinci adımımız da ihracat olacak. Sırf lokumla kalmayıp market ürünlerini de yurtdışına satmayı planlıyoruz. Divanı markalaştıracağız. 
     
Yeni ürünler ne zaman piyasada olacak 
     Ar - Ge çalışmaları tamamlanmak üzere. Üretimimizi daha büyük bir alana taşımayı hedefliyoruz. Çikolata, pasta, lokum, tatlı ve tuzlu bisküvi, ekmek ve dondurma gibi Divan ürünleri şu anda Sütlüce'deki fabrikamızda üretiliyor. Biz toplam 300 kişilik bir ekibiz. Ayrıca fırın işletmeciliğine başladık. Ekmek üretiyoruz. 8 - 9 çeşit ekmek üretimimiz var. 
     
29 yaşında genel müdür      İlki, 1956 yılında faaliyetine başlayan Divan Pastanesi, uzun bir geçmişe sahip olsa da, şirkette çok genç bir ekip çalışıyor. Öyle ki şirketin genel müdürü sadece 29 yaşında. 
     1974 doğumlu Burak Atay, lise öğrenimini Şişli Terakki'de tamamladıktan sonra 1991 yılında Florida'da İşletme ve Pazarlama üzerine öğrenim görmüş. 1996 yılından itibaren Koç Grubu'nda çalışan Atay, önce RAM Dış Ticaret'te ardından da Setur'da görev almış. Bir ara İtalya'da da çalışan Atay, Divan Pastaneleri'nin İş Geliştirme Müdürlüğü görevine getirilmiş. Atay, 2001 yılından itibaren de şirketin genel müdürü olarak görev yapıyor. 
     


SİYASET 




















</TEXT>
</DOC>
