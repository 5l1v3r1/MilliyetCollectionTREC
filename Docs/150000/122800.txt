<DOC>
<DOCNO> 122800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/05/spor/spo06.html </URL>
<DATE> 2002/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Atmaz’a çirkin saldırı 
</HEADLINE>
<TEXT>

Gaziantep Futbol Şubesi Sorumlusu Asım Atmaz’a, Trabzon havaalanında on kişilik bir grup saldırdı 
     GAZİANTEP camiası Trabzon havalimanında Futbol Şube Sorumlusu Asım Atmaz’a yapılan saldırı nedeniyle ayaklandı. Ç.Rize maçı için önce Trabzon’a inen Kırmızı-Siyahlı kafile, aynı uçakta yer alan Trabzonsporlu futbolcularla birlikte havaalanına geldi. Bu sırada yaklaşık on kişi olduğu iddia edilen bir grup Asım Atmaz’a saldırdı. 
     ATMAZ, saldıran kişilerin Trabzonsporlu taraftarlar olduğunu ve "Fatih’e küfür ettirdin" dediğini iddia etti. Atmaz, "Trabzon’a indiğimde kalacağım otelin gönderdiği arabaya ilerliyordum. On kişi üzerime yüklendi. Bıçak çekildi. Feci dayak yedim. Bir komplo var. Jandarma’da zabıt tutturdum. İşin peşini bırakmak yok. Bunu yapanlara bu yakıştı. Helal olsun" dedi. 
     
Celal Doğan Fatih’in işi      GAZİANTEP Başkanı Celal Doğan, saldırıyı kınadı. Olayları Trabzonsporlu Fatih Tekke’nin organize ettiğini iddia eden Doğan, "Fatih ruh hastasıdır" diye konuştu. Doğan şunları söyledi "Fatih’in sağlıklı bir kafa ve ruha sahip olmadığı görülmüştür." 
     DOĞAN, Fatih Tekke’nin örgütlediği bu insanlar için adli makamlara gerekli başvuruları yaptıklarını açıkladı. Gaziantepspor Başkanı, "Şiddeti seyircide, yöneticide ve basındaki yönlendirmelerde arıyorduk. Şiddeti bizzat futbolcular da yönlendiriyor" dedi. 
     
Fatih Tekke’den yalanlama      SUÇLAMALARA hedef olan Fatih Tekke ise olayların kendisiyle alakasının olmadığını iddia etti. Fatih, Asım Atmaz’ın nasıl bir saldırıya uğradığını bilmediğini de açıkladı. Golcü futbolcu, "Asım Atmaz beni sevmez. Antep’te oynarken, hiç konuşmadık. Olayla hiçbir alakam yok" diye konuştu. 
     



 SPOR 































</TEXT>
</DOC>
