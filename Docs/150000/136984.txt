<DOC>
<DOCNO> 136984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/15/son/sontur32.html </URL>
<DATE> 2003/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kar yolları kapatınca, doğum sancısı tutan kadın omuzlarda taşındı 
</HEADLINE>
<TEXT>

     Bingöl'de, kar yağışından dolayı yolu süredir kapalı olan köyde doğum sancısı tutan bir kadın, köylülerin yaptıkları sedyeyle, 5 kilometre omuzlarda taşındı. 
     Bingöl merkeze bağlı Gökdere Köyü'nde Hamidiye Korkutata'nın doğum sancıları tutunca, ailesi, bir sağlık birimine ulaştırmak için yoğun mücadele verdi. 
     Ulaşım imkanına kavuşabilecekleri en yakın köye 5 kilometre uzaklıkta bulunan Gökdere Köyü sakinleri, daha önce cenazelerini mezarlığa kadar taşımak için kullandıkları ilkel bir sedyeyle, Korkutata'yı Dışbudak Köyü'ne götürmeye karar verdiler. 
     Köylüler, sedye üzerine yatırılan Hamidiye Korkutata'yı, soğuk ve kara karşı mücadele vererek, 5 kilometre uzaklıktaki, yolu ulaşıma açık olan Dışbudak Köyü'ne getirmeyi başardılar. Korkutata, buradan bir araçla ulaştırıldığı Bingöl Doğumevi'nde tedavi altına alındı. 
     Korkutata'nın eşi Vahdettin Korkutata, eşinin sedye üzerinde doğum yapacağı endişesiyle tedirginlik duyduğunu, ancak hastaneye ulaştırabildikleri için mutlu olduğunu söyledi. 
     Gökdere Köyü Muhtarı Mehmet Kaya da kışın köy yolunun sık sık ulaşıma kapandığını ifade ederek, acil durumlarda sıkıntı çektiklerini bildirdi. Kaya, köyde kendilerinin tahtadan yaptıkları sedyeyi genellikle cenazelerini mezarlığa taşımak için kullandıklarını, acil bir durum olduğunda aynı sedye ile hasta taşımak zorunda kaldıklarını söyledi. 
     





</TEXT>
</DOC>
