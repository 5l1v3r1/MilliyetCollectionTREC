<DOC>
<DOCNO> 124959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/16/son/sondun25.html </URL>
<DATE> 2002/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Meryl Streep "Kameraların önünde kendimden emin değilim" 
</HEADLINE>
<TEXT>

     Amerikan Sinema Sanatları ve Bilimleri Akademisi'nin Oscar ödüllerine 12 kez aday gösterilen ve 2 kez de Oscar heykelciğini kucaklayan sinema oyuncusu Meryl Streep, ''hala kameralar önünde kendimden emin olmaktan uzağım'' dedi. 
     Birçok sinema eleştirmeni tarafından yaşayan en büyük kadın oyuncu olarak kabul edilen Streep, Amerikan Boston Herald gazetesinin dünkü sayısında yer alan açıklamasında, hala sık sık oyunculuk açısından güvensizliğe düştüğünün olduğunu belirtti. 
     ''Tabii ki bu durumdan kurtulmak istediğini düşündüğün oluyor, ancak her seferinde olmasa da çeşitli düzeylerde kendini beğenmeme durumunda kalıyorsun. Farklı konularda çalışıyorsun ve sık sık güvensizliğe düşüyorsun'' diyen Streep, heykeltraş eşi Donald Gummer'a da birçok kez ''Hiç daha önce bu kadarını hissetmemiştim'' diye konuştuğunu anlattı. 
     Streep, eşinin ise kendisine, ''Her zaman böyle yapıyorsun. Her yeni filme başlamadan önce kendini paralıyorsun, bu senin yöntemin'' dediğini, bunun üzerine kendisinin de ''Bunun, bir yöntem değil gerçek bir duygu olduğu'' yanıtını verdiğini kaydeti. 
     Ünlü oyuncu, ilk Oscar'ını, Dustin Hoffman ile başrollerini paylaştığı ''Kramer Kramer'e Karşı'' 1979 filmiyle aldı. Streep, 1982 yılında gösterime giren unutulmaz ''Sophie'nin Seçimi'' filminde canlandırdığı, Nazi kampını yaşamış bir anne karakteriyle ikinci Oscar'ını almıştı. 
     Merly Streep, bu ay gösterime giren ''Adaptation'' filminde Nicolas Cage ile ''The Hours''ta da Nicola Kidman ve Julianne Moore ile birlikte rol alıyor. Streep, halen Al Pacino ve Emma Thompson ile oynadığı yeni filmi üzerine çalışıyor. 
     





</TEXT>
</DOC>
