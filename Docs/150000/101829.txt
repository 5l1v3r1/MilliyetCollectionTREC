<DOC>
<DOCNO> 101829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/14/son/sondun10.html </URL>
<DATE> 2002/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Sel suları Prag'da eski şehir'e sızmaya başladı 
</HEADLINE>
<TEXT>

     Çek Cumhuriyeti'nin tarihi başkenti Prag'da, yüzyıl sonra meydana gelen en büyük sellerde sular, kentin tarihi Eski Şehir kısmına gelmeye başladı. 
     Kentin ortasından geçen Vltava nehrinin sağanaklar yüzünden kabaran suları, bugün de yükselmeye devam ediyor. Vltava'da su seviyesinin, yaz aylarındaki normal düzeyinin 7.5 metre üzerine çıktığı belirtildi. Suların saatte 10-15 santimetre yükseldiği bildiriliyor. 
     Sel suları gece yarısı, Prag kalesinin altında bulunan Bohemya krallarının oturduğu ortaçağdan kalma Mala Strana bölgesine ulaştı. Yetkililerin, Eski Şehir'deki tarihi Yahudi mahallesi Josefov'un boşaltılması emri verdikleri bildirildi. 
     Suların tahminlerden çok daha hızlı yükselmesi üzerine görevliler ve gönüllüler, turistlerin akın ettiği tarihi Mala Strana meydanındaki 13. yüzyıldan kalma binaları sulardan korumak için kum torbalarıyla set oluşturmaya çalışıyorlar. 
     Prag'dan dün itibarıyla 50 bin kişinin tahliye edildiği, ülke çapında ise tahliyelerin sayısının 200 bine ulaştığı bildirildi. Bunun 2. Dünya Savaşı'ndan sonraki en büyük tahliye operasyonu olduğu belirtiliyor. 
     Pek çok kişi geceyi çadırlarda geçirirken, bugün itibarıyla ölü sayısının artmadığı, 9'da kaldığı belirtildi. 
     Uzmanlar, felaketin maliyetinin ortaya çıkmasının haftalar alabileceğini, ancak bunun yaklaşık 2 milyar dolar olabileceğini söylüyorlar. 
     
</TEXT>
</DOC>
