<DOC>
<DOCNO> 115430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/27/son/sondun02.html </URL>
<DATE> 2002/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail, Refah bölgesine girdi... 
</HEADLINE>
<TEXT>

     İsrail zırhlı araçlarının, Gazze Şeridi'nin güneyindeki Refah bölgesine girdiği bildirildi. 
     Filistin güvenlik kaynakları ve görgü tanıklarına göre, iki saldırı helikopterinin de desteğini alan 15 kadar İsrail zırhlı aracı, Refah'a girerek yüzlerce metre ilerledi. 
     İsrailli bir askeri sözcü de bölgede İsrail askerlerinin bulunduğunu doğruladı, ancak ayrıntı vermedi. 
     Bu arada, Filistin hastane kaynakları, dün Refah'ta İsrail güçlerinin ateş açması sonucu yaralanan bir Filistinli'nin kaldırıldığı hastanede hayatını kaybettiğini duyurdu. 
     İsrail askeri kaynakları, Refah'ta dün İsrail askerlerine otomatik silahla ateş açıldığını ve askerlerin karşılık vererek 3 Filistinli'yi yaraladığını bildirmişti. 
     
     CENİN'DE ÇOK SAYIDA FİLİSTİNLİ GÖZALTINDA 
     Batı Şeria'nın Cenin kentinde de İsrail güçlerinin, aralarında bir Hamas militanı da bulunan onlarca Filistinli'yi gözaltına aldığı belirtildi. 
     İsrail askeri kaynakları, yakalanan Hamas militanının ''İsrail topraklarında intihar saldırısı düzenlemeye hazırlandığını'' duyurdu. Yakalanan Filistinlilerin İsrail'in arananlar listesinde bulunduğu kaydedildi. 
     İsrail güçleri, iki gün önce, aranan Filistinlileri yakalamak için Cenin'e girerek operasyon başlatmıştı. 
     





</TEXT>
</DOC>
