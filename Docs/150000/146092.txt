<DOC>
<DOCNO> 146092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/29/guncel/gun10.html </URL>
<DATE> 2003/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaş notları 
</HEADLINE>
<TEXT>

Kaçanlara ateş açılıyor      Irak askerlerinin, ülkenin güneyindeki Basra kentinden kaçmaya çalışan 1000 kadar sivili havan ateşine tuttuğu bildirildi. İngiltere’nin 7. Zırhlı Tugayı’ndan Yüzbaşı Robert Sandford, Basra’da, İngiliz tanklarının yakınında konuşlandığı bir köprüde meydana gelen saldırıda ölen olmadığını, biri ağır ve kadın olmak üzere çok sayıda sivilin yaralandığını söyledi. Sandford, "Iraklı milislerden oluşan gruplar, küçük, seyyar araçların arkasındaki havanları ateşliyor. Sivillerin yakınına sekiz, dokuz havan mermisi attılar" dedi. Bu arada, Irak Enformasyon Bakanı Muhammed Essahaf, savaşın başlangıcından bu yana Basra’da 116 kişinin öldüğünü, 659 kişinin yaralandığını söyledi. 
     
Casuslar Saddam arşivinin peşinde      CENK BAŞLAMIŞ Moskova 

     Moskova’da yayımlanan Nezavisimaya gazetesi, ABD, İngiliz ve Rus gizli servis ajanlarının Irak lideri Saddam Hüseyin’in arşivini ele geçirmeye çalıştığını belirtti. İşbirliği yapan CIA ve MI-6 ajanları ile yerel bağlantılarını kullanan Rus Dış İstihbarat Servisi’nin SVR Bağdat ve diğer kentlerde çalışmalarını sürdürdüğünü belirten gazete, Irak’ın kitle imha silahlarıyla ilgili belgelerin ise yok edildiğini öne sürdü. 
     Aranılan belgeler arasında Irak casusluk ve karşı casusluk bilgileri ile ajanların listesinin yer aldığını kaydeden Nezavisimaya, Bağdat’taki Rus Büyükelçiliği’nde görevli olan ve "olağanüstü yetkiler" tanınan SVR ajanlarının üst düzey bazı Irak istihbarat yetkilileriyle Moskova’ya gelebileceğini yazdı. Bu arada Irak televizyonu, ABD casusu olmakla suçlanan üç Iraklının görüntülerini yayımladı. 
     
Birliklerden biri Kerbela’da...      ABD’li ve İngiliz komutanlar henüz Bağdat’a girip girmeme konusunda tam bir karar vermedi ama her iki tarafın askerleri kuzeye doğru ilerleyişlerini sürdürüyor. Güneyden, güneydoğudan ve güneybatıdan olmak üzere 3 koldan Bağdat’a yaklaşan birliklerden biri Kerbela’da kontrolü ele geçirmeye çalışıyor. 
     
100 bin asker daha gelecek      Financial Times’ın haberine göre, gerilla taktikleri kullanan Irak birliklerinin gösterdiği performans, ABD’yi güç takviyesi yapmaya itiyor. 
     ABD yetkilileri, nisan sonuna dek Irak bölgesine 100 bin asker daha gönderileceğini söyledi. Böylece bölgedeki koalisyon gücünün sayısı 225 bini bulacak. Yetkililer, 100 bin takviye askerin "yeni savaş durumuna uyum gereği değil, uzun boylu planlamanın sonucu olduğunu" kaydetti. Karar kapsamında, 4. Piyade Tümeni, Zırhlı Süvari Alayı, Almanya’dan da 1. Zırhlı Tümen, Kuveyt’ten Irak’a girecek. 
     
Haşim Ahmet Tarih direnişimizi yazacak ’      Irak Savunma Bakanı Sultan Haşim Ahmet, ABD birliklerinin Bağdat’a 140 km. mesafede olduklarını ve şehri 5 - 10 gün içinde kuşatmalarını beklediklerini söyledi. Iraklı Bakan, sokak çatışmaları yaşanacağını belirtti. Koalisyon güçlerinin, şehirlerdeki direnmeleri by - pass ederek çölde istediği kadar ilerleyebileceğini söyleyen Bakan Ahmet, "Sonunda nereye gidebilirler Bir şehre girmek zorundalar" diye konuştu. ABD öncülüğündeki güçlerin Bağdat’a ilerlediklerini kaydeden Bakan Ahmet, "Tarih, Iraklıların başkentlerini nasıl başarıyla savunduklarını yazacak" dedi. Bakan Ahmet, düzenlenen basın toplantısında asıl savunmalarını Bağdat’ta kurduklarını belirtti. 
     


GÜNCEL 























</TEXT>
</DOC>
