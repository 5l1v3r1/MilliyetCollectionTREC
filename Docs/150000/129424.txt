<DOC>
<DOCNO> 129424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/08/spor/spo05.html </URL>
<DATE> 2003/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
VERGİDE BÜYÜK İNDİRİM 
</HEADLINE>
<TEXT>

Maliye Bakanlığı, kulüplere istediği kolaylığı sağladı. 120 trilyon borcu olan G.Saray 4, 105 trilyon ödemesi gereken F.Bahçe 3, 17 trilyonluk Beşiktaş ise 300 milyar ödeyecek 
     NECMİ KEPÇETUTAN 

     Başkentte zirve 
     GALATASARAY, Fenerbahçe, Beşiktaş, Trabzonspor, Malatyaspor ve Samsunspor, Maliye Bakanlığı Merkezi Uzlaşma Komisyonu ile dün masaya oturarak istedikleri vergi indirimini aldılar. Gelir Genel Müdürlüğü’ndeki zirveye Aziz Yıldırım, Özhan Canaydın, Hüsnü Güreli, Trabzon’dan Bahri Köse, Kulüpler Birliği Başkanı Cemal Aydın, yönetici ve avukatlar da katıldı. 1994’de de üç büyüklerin vergi borçlarını 0’a indiren Uzlaşma Komisyonu, 1998 ile 2000 arasındaki yeni borçlarda müthiş indirim yaptı. 
     
     18 taksitte verilecek 
     GELİRLER Genel Müdürü, Maliye Bakanlığı müsteşarı ve yardımcısından oluşan Merkezi Uzlaşma Komisyonu, 120 trilyon lira borcu olan Galatasaray’ın borcunu 4 trilyona çekti. Komisyon, 120 trilyon borcu bulunan Fenerbahçe’den ise yaptığı indirim sonucunda 3 trilyon lira alacak. Beşiktaş’ın 17 trilyon liralık borcu ise 300 milyara çekildi. Ayrıca kulüpler bu rakamı 18 eşit taksitte ödeyecek. Futbolcu vergilerinin yüzde 15’lik stopaja dönülmesi için de yasal çalışma yapılacağı açıklandı. 
     
     Vergi barışı değil 
     1994 yılında da borçları affedilen üç büyük kulübün, 4 yıllın yeni borçları için sağlanan indirimin yeni kurulan 58. hükümet tarafından uygulanacak vergi barışı ile ilgisi olmadığı öğrenildi. Maliye Bakanlığı’nın vergi barışı uygulamasına göre, borçların yüzde 90’lık bölümlerinin 9 taksitte ödenmesi gerektiği bildirildi. Buna göre de Galatasaray 108, Fenerbahçe’nin 94.5 trilyon, Beşiktaş ise 15.2 trilyon ödemesi gerekecekti. Üç kulüp, iki yıldır vergi müffettişleri tarafından inceleniyordu. 
     



 SPOR 


























</TEXT>
</DOC>
