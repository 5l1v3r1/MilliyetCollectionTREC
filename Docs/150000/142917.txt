<DOC>
<DOCNO> 142917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/16/guncel/gun01.html </URL>
<DATE> 2003/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk birliği yayılıyor 
</HEADLINE>
<TEXT>

Kuzey Irak’ta 30 kilometre derinliğe kadar konuşlanan Türk birliği peşmergelerin saldırı ihtimaline karşı hazırlık yapıyor 
     NAMIK DURUKAN DUHOK 

     Kuzey Irak’taki Türk birlikleri, Kürt gruplara ait silahlı peşmergelerin saldırı olasılığına karşı araziye yayıldı. 1997’den bu yana PKK’ya yönelik ortak operasyonlar kapsamında Kuzey Irak’ta bulunan sınırlı sayıdaki Türk birlikleri, ABD’nin Irak’a yapacağı operasyon öncesinde hazırlıklarını artırdı. Türk sınırına yakın Bamerni ve Kanimati kasabalarını da içine alan 30 kilometrelik bir derinliğe kadar konuşlanan Türk birliği, olası Irak operasyonunda peşmergelerin saldırı ihtimaline karşı araziye yayıldı. Türk birliğinin kullandığı 70’e yakın tank ve zırhlı araç da bölgenin dağlık kesimlerine konuşlandırıldı. 
     
     PEŞMERGEDEN YIĞINAK 
     Sınır hattında Kuzey Iraklı Kürt grupların silahlı gücü peşmergelerin de Türk birliğinin konuşlandığı dağlık alanların çevresine yığınak yaptığı gözlendi. Zaho ile Duhok kentleriyle Türkiye sınırına yakın Batufa, Begova ve Kanimati kasabaları çevresine yüzlerce mevzi kazıldığı ve peşmerge takviyesi yapıldığı görüldü. Yığınak kapsamında mühimmat da bulunduğu belirtildi. 
     Savaş olasılığına karşı Kürt grupların iç bölgelerdeki yığınağı da artarak devam ediyor. Duhok bölgesinin dağlık kesimlerine geçici karakollar kuran peşmergeler ile yarı düzenli ordu niteliğindeki KDP askerleri de dağlık alanlarda tatbikatlar yapıyor. 
     
     
     



 GÜNCEL 















</TEXT>
</DOC>
