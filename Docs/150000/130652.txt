<DOC>
<DOCNO> 130652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/14/guncel/gun08.html </URL>
<DATE> 2003/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kumarhaneler kaynak sağlar mı 
</HEADLINE>
<TEXT>

ÇAPRAZ ATEŞ 
     BELMA AKÇURA 

     Hükümetin, 1998’de kapatılan kumarhaneleri, kaynak sorununa çözüm bulmak amacıyla yeniden açmak için harekete geçmesi, tartışma yarattı. Sivil toplum örgütleri ile yerel yönetimlerden olumlu tepki gelmesi halinde İstanbul, Batı Karadeniz Bölgesi, Didim, Antalya - Alanya arası, Adana - Yumurtalık gibi pilot bölgelerin "özel turizm kentleri" olarak seçilmesi planlanıyor. Kumarhanelerin yeniden açılması doğru mu 
     
     Zekeriya Temizel Eski Maliye Bakanı 
Toplumsal etiği sarsar      1988’den itibaren Türkiye ekonomisi zaten bir kumarhane ekonomisine dönüştü. Yani sadece faiz ve rant gelirlerinden, özellikle kur ve faizle oynayarak gelir elde edenlerin ekonomisine dönüştü. Kumarhane ekonomisinden başka çıkış yaratamayanların kumarhaneleri resmileştirmekten başka seçeneklerinin olmadığı da düşünülebilir. İkincisi ekonomiyi canlandıracak diye, toplumsal etiği olduğu gibi sarsacak ve toplumsal yıkıntılar yaratacak bu tür yöntemlere hiçbir çağdaş ülke başvurmaz. Kumarhanelerin yarattığı çöküntünün onarımı için harcanacak para, kumarhanelerden sağlanacak kaynağı binlerce defa aşar. 
     
     Aldo Kaslowski TÜSİAD Başkan Vekili 
Turizmi teşvik etmez      Kumarhaneler ABD ve Avrupa’da sınırlıdır ama vardır. Bunları iyi kontrol etmek gerekir. Kara para aklama yöntemi olarak kullanmalarına da izin verilmemelidir. Bize kaynak yaratır ama hükümetin verdiği sözleri yerine getirmesi için tek kaynak olmasa gerek. Ayrıca kumarhanelerin turizmi teşvik etmeyeceğini düşünüyorum. 
     
     Süleyman Çelebi DİSK Genel Başkanı 
Denetim zayıf      Türkiye’de bu sektörün bir kara para aklama merkezi haline getirilip getirilmeyeceği sorun olarak karşımıza çıkıyor. Çünkü bizde denetim mekanizmalarının zafiyeti vardır. Ülkemizde kumar yasak olmasına karşın, yaygın şekilde gayri resmi bir şekilde devam ediyor. 
     
     Sinan Babila Türkiye Otelciler Birliği Bşk. 
İstihdam yaratır      Kumarhanelerin açılması sadece kaynak bakımından değil, turizm açısından da çok önemli. Türkiye’nin tanıtımına büyük destek sağlayacaktır. Türkiye’nin imaj ve marka yaratmasında da avantaj sağlayacaktır. Kumarhanelerde büyük bir istihdam yaratılacaktır. Esasen yeni düzende kumarhanelerin belli yörelerde toplanması öngörülüyor. Bu yerlerin işletme sahiplerine satışı söz konusu olabilir. Buradaki oyun makinelerinin her birinden alınacak senelik ücret büyük bir rakam teşkil edecektir. Ayrıca ödenecek vergi de esaslı bir gelir kalemini oluşturacaktır. 
     
     Nihat Boytüzün Turizm yatırımcısı 
Denetlenirse kaynak olur      Türkiye’de kumarhanelerin kapatılması, çok büyük döviz kaybına yol açmıştır. Bu nedenle kumarhanelerin açılması Türkiye’nin yararına olacaktır. Devletin bundan kaynak yaratması için de bu konuda çok ciddi tedbir alması, kontrol etmesi gerekir. Çünkü kumarhanelerde gözle görülmeyen masraflar vardır kredi çekleri ile oynamak gibi. Bu nedenle girişte şahsın kimliğini belirlemeli, kasaya giren ve çıkan parayı denetlemeli. Devlet o zaman kaç kişinin ne kazandığını bilirse kendisine de kaynak yaratır. En güzel kontrol içeride kimliği saklı tutulan bir maliyecinin dolaşmasıdır. Bazı kumarhane sahipleri kredi veriyorlar, çek imzalatıyor bu çekler yüzünden de kumarhaneye giren çıkan paranın hesabı yapılamıyor. Sıkı kontrol şart. Az sayıda büyük merkezlerde açılırsa da kontrolü daha sağlıklı olur. 
     



 GÜNCEL 






















</TEXT>
</DOC>
