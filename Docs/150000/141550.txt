<DOC>
<DOCNO> 141550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/09/dunya/adun.html </URL>
<DATE> 2003/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, denetçilerle kanlı bıçaklı oldu 
</HEADLINE>
<TEXT>

Blix, Irak’a ait insansız keşif uçağıyla ilgili kanıtları gizlemekle suçlanırken, ABD ve İngiltere’nin sunduğu Bağdat yönetiminin yurtdışından uranyum aldığına ilişkin kanıtların sahte olduğu açıklandı 
     DIŞ HABERLER SERVİSİ 

     Birleşmiş Milletler BM Güvenlik Konseyi üyelerini Irak’a karşı güç kullanımının gerekliliğine ikna etmeye çalışan Bush yönetiminin başı şimdi de BM silah denetçileriyle derde girdi. ABD, önceki gün silah denetçilerinin raporlarını açıkladığı kritik oturumun ardından, denetçileri Irak’la ilgili önemli bir kanıtı "gizlemekle" suçladı. 
     Silah denetçilerinin şefi Hans Blix’in Irak’ın insansız keşif uçağı bulunduğuna dair bulguları "gizlediğini" ileri süren Amerikalı yetkililer, Uluslararası Atom Enerjisi Kurumu Başkanı Muhammed El Baradey’in, ABD ve İngiltere’nin Bağdat’ın nükleer silah edinmeye çalıştığı iddiasını kanıtlamak için sunduğu belgelerin sahte olduğunu açıklamasıyla iyice zor durumda kaldı. 
     Denetçilerle ABD’yi karşı karşıya getiren ilk adımı Amerikalı yetkililer attı. ABD’ye göre, denetçiler son denetimlerinde Irak’ın kimyasal ve biyolojik saldırılarda kullanılabilecek nitelikte bir keşif uçağına sahip olduğunu tespit etti, Blix ise oturumda buna değinmedi. 
     Blix’in bu uçakla ilgili bilgileri oturumdan sonra dağıttığı 173 sayfalık raporun içine "gömerek" gizlediğini iddia eden Amerikalı yetkililer, Blix’in tarafsızlığına gölge düştüğünü savundular. 
     İngiliz The Times gazetesine göre, Blix’in raporunda söz konusu uçağın menzilinin BM tarafından belirlenmiş sınırları aştığı belirtiliyor ve uçakla ilgili daha fazla inceleme yapılması gerektiği vurgulanıyor. 
     
     Irak Artık ambargo kalksın 
     Blix’in ardından raporunu açıklayan El Baradey, ABD’nin suçlamalarına Irak’ın yurtdışından uranyum aldığına ilişkin ABD ve İngiltere tarafından sunulan belgelerin sahte olduğunu söyleyerek karşılık verdi. El Baradey, ABD Dışişleri Bakanı Colin Powell’ın, Irak’ın uranyumun zenginleştirilmesinde kullanılan güçlendirilmiş alüminyum tüpleri satın almaya çalıştığı iddialarını da yalanladı. Baradey, "Ayrıntılı incelemeler sonucunda, Nijer ile Irak arasında uranyum alışverişi yapıldığı haberlerine temel teşkil eden belgelerin aslında gerçek olmadığı sonucuna vardık" dedi. 
     Bu arada silah denetçilerinin raporlarını sunmalarının ardından Irak, dün silahsızlanma taahhütlerini yerine getirdiğini belirterek, BM Güvenlik Konseyi’nden 12 yıldır süren yaptırımların kaldırılmasını istedi. 
     



 DÜNYA 














</TEXT>
</DOC>
