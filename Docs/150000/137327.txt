<DOC>
<DOCNO> 137327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/17/son/sonspo04.html </URL>
<DATE> 2003/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol... Seyirci sayısını en çok artıran takım Ülkerspor... 
</HEADLINE>
<TEXT>

     Avrupa Basketbol Ligleri Birliği ULEB tarafından üçüncüsü bu sezon düzenlenen Erkekler Avrupa Ligi'nde, ilk bölüm maçları sonunda seyirci sayısının, geçen yıl aynı döneme göre yüzde 10.13, bir önceki sezona göre ise yüzde 38.38 oranında arttığı bildirildi. 
     Ligin düzenleme komitesinin derlediği verilere göre, ligde 2002-2003 sezonunun ilk bölümünde yapılan 168 maçı, toplam 758 bin 381 biletli seyirci izlerken, maç başına düşen seyirci sayısı da 4 bin 514 olarak gerçekleşti. 
     Erkekler Avrupa Ligi Pazarlama Danışmanı Marshall Glickman, konuyla ilgili ligin resmi internet sitesine yaptığı açıklamada, yıllar geçtikçe ligdeki takımların ve oyuncuların kalitesinin arttığını ve bu durumun da seyirci sayısında yükselmeye yol açtığını söyledi. Glickman, lig kalitesi ve seyirci artışının kendilerini ligin geleceğinin daha da parlak olacağı yönünde oldukça umutlandırdığını, 2. turda seyirci sayısının daha da büyük oranda artmasını beklediklerini bildirdi. 
     Glickman'ın verdiği bilgiye göre, seyirci istikrarı konusunda en başarılı kulüpler olan Maccabi Elite Tel Aviv İsrail ve Unicaja Malaga İspanya , son 2 sezondur tüm maçlarının biletlerini sezonluk olarak satışında büyük başarı sağladı. 
     İspanya'nın TAU Ceramica Vitoria ekibi, maç başına 8 binin üzerinde seyirci ortalaması yakalayarak maçları en fazla izlenen kulüp olurken, C Grubu'nda 2. sırayı alarak 2. tura çıkan Türk temsilcisi Ülkerspor da seyirci sayısını geçen yıla göre yüzde 118 oranında artırarak, en fazla seyirci artışı sağlayan kulüp olarak dikkati çekti. 
     Bu arada ligde Yunanistan'ı temsil eden Atina'nın 3 ekibi Panathinaikos BSA Atina, BC Pire Olympiakos ve AEK Atina'nın seyirci sayılarının geçen yıla oranla yüzde 50 düşmesi dikkati çekti. Ancak bu düşüşün, gelecek yıl Atina'da yapılacak 28. Yaz Olimpiyat Oyunları hazırlıkları nedeniyle bu 3 takımın maçlarını geçen yıla göre yüzde 85 daha küçük kapasiteli salonlarda oynamak zorunda kaldıklarından kaynaklandığı kaydedildi. 
     





</TEXT>
</DOC>
