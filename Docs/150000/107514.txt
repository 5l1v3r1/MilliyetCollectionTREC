<DOC>
<DOCNO> 107514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/14/siyaset/siy01.html </URL>
<DATE> 2002/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İmzalar uçuşuyor 
</HEADLINE>
<TEXT>

Küskünler hareketinde YTP öne geçti. YTP, harekete geçmek için "seçimi erteletecek" 184 imzanın toplanmasını bekliyor. Küskünleri 10 milletvekili organize ediyor... 
     SALİHA ÇOLAK ABDULLAH KARAKUŞ Ankara 

     Seçimi ertelemeye çalışan küskünler, başkentte dün hareketli bir gün yaşanmasına neden oldu. "Önce seçimi mi erteleyelim, hükümeti mi düşürelim " sorusuna yanıt arayan küskünler arasındaki bağlantıyı, değişik partilerden 10 milletvekilinin sağladığı ortaya çıktı. 
     Küskünler, Necmettin Erbakan ile bağlantı kurdu. Akşam saatlerinde YTP, "Seçim kararının iptali için çağrı metnini" hazırlarken, ANAP Genel Başkan Yardımcısı Cengiz Altınkaya, "Yeni hükümet oluşumuna destek verebiliriz" dedi. 
     Toplanan imzaların 220’yi bulduğu bilgisini aldıklarını söyleyen YTP yöneticileri, küskünlere, "Yeterli değil. Sizdeki imzaları ne yapalım 184 imza bulursak seçimleri erteleriz" mesajı iletti. 
     Küskünler, TBMM’de DYP’li Salih Sümer’in odasında toplandı. Sümer’in yanı sıra, DYP’den Ali Naci Tuncer, YTP’den Gaffar Yakın, MHP’den Bekir Ongun’un katıldığı toplantıya TBMM Başkanlığı Kanunlar Kararlar Müdürlüğü’nden bir uzman çağrıldı, TBMM Başkanı’nın çağrıyı yerine getirmeme yetkisi olup olmadığı soruldu. 
     ANAP, YTP ve DYP yöneticileri de Erbakan’a giderek, DYP lideri Tansu Çiller başbakanlığında yeni hükümet kurulmasına ve seçimlerin 13 Nisan’a erteletilmesine destek istedi. Erbakan öneriye karşı çıkmazken, "Yeni kurulacak hükümetin Irak’a olası müdahalede taraf olmamasını, AB ile müzakerelerde ve Kıbrıs konusunda kesinlikle taviz verilmemesini, IMF ile ilişkilerin gözden geçirilmesini, hükümete SP’nin de girmesini" istedi. 
     
     Ve seçim metni yazıldı 
     Kulislerde seçim tarihi olarak 13 Nisan öne çıkarken YTP, "zamanında seçimi" savundu. YTP’de akşam saatlerinde, "önce seçimler ertelensin" görüşü öne çıkınca, boş k ğıttaki imzaların üzerine metin yazıldı. Metinde seçim kararının iptal edilmesi ve seçimlerin zamanında yapılması için karar alınması istemiyle TBMM’nin 19 Eylül’de olağanüstü toplantıya çağrılması istendi. Metin, ANAP’a ulaştırıldı, "inceleyelim" yanıtı geldi. Yeterli destek gelirse imzaların pazartesi TBMM Başkanlığı’na verilebileceği bildirildi. 
     Bu arada MHP’li Gaffar Yakın ile TBMM İdare Amiri Ahmet Çakar’ın bir araya geldiği ancak, Çakar’ın "ret" yanıtı verdiği öğrenildi. 
     
     Kimler yapıyor 
     Küskün hareketinde temasları, MHP’den istifa eden Mehmet Kaya ile Aydın Milletvekili Bekir Ongun, YTP’den başta Hüsamettin Özkan olmak üzere Meclis ayağında Grup Başkanvekilleri Gaffar Yakın ve Oğuz Aygün, ANAP’ta Genel Başkan Yardımcısı Cengiz Altınkaya, SP’de Metin Kalkan, bağımsızlar arasında da Ali Gören yürütüyor. DYP’de Salih Sümer ve Ali Naci Tuncer de küskünlerle hareket ediyor. Ancak DYP’nin parti olarak desteği henüz alınamadı. Hafta sonu Çiller’i ikna temaslarının sürmesi bekleniyor. 
     Cumhurbaşkanının seçimin ertelenmesi halinde TBMM’yi feshedeceği yolundaki sözleri de küskünler arasında "olağan" karşılandı. 
     
Okumadan imzalamış      Küskünlerin TBMM’yi olağanüstü toplama başvurularına yazacakları gerekçenin yalnızca "bahane" olacağı, MHP’den istifa eden Kahramanmaraş Milletvekili Mehmet Kaya’nın itirafıyla ortaya çıktı. Önergenin içeriğini bilmediğini kaydeden Kaya, "İmzaları kimler topluyor bilmiyorum. Arkadaşlar getirdi, sözlü olarak izah ettiler, imzaladım. Kaç kişinin imzaladığını bilmiyorum. İmza attığım sayfa doluydu. Kendimden sorumluyum, başkalarından değil" dedi. 
     



 SİYASET 
















</TEXT>
</DOC>
