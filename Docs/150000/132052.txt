<DOC>
<DOCNO> 132052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/20/son/sontur20.html </URL>
<DATE> 2003/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Banka soyguncularının büyükbaş hayvanları dert oldu... 
</HEADLINE>
<TEXT>

     Akbank Adana Merkez Şubesi soygununu gerçekleştirdiği gerekçesiyle yakalanan banka personeli Tayyar İ. ve Kenan Ş.'nin, arandıkları sırada parayı değerlendirmek amacıyla Ceyhan'da 13 milyar liraya satın aldıkları 9 büyükbaş hayvan sorun oldu. 
     Emniyet Müdürlüğü Asayiş Şube Müdürlüğü'ne bağlı Hırsızlık Bürosu ekiplerince, 31 Aralık 2002 tarihinde 589 milyar lirayı çaldıktan 16 gün sonra düzenlenen operasyonda yakalanan Tayyar İ. ve Kenan Ş.'nin, banka parasıyla aldıkları 9 büyükbaş hayvanın yediemin olarak teslim edilen Ceyhan'ın Köprülü Köyü azası Sinan Bektaş, bir an önce soruna çözüm bulunmasını istiyor. 
     Korumak, barındırmak ve beslemek için yoğun çaba gösterdiğini ve çalıntı parayla alınan hayvanlara özen göstermek zorunda kaldığı için ruh sağlığının olumsuz etkilendiğini ifade eden Bektaş, şunları söyledi 
     ''Günlük masrafım 30 milyon lirayı buluyor. Adana Emniyet Müdürlüğü yetkililerinin isteği üzerine yediemin oldum. Ancak, pişmanım. Hayvanlara bir şey olsa ben ne yaparım. Herhangi bir zarar gelmesin diye 24 saat nöbet tutuyorum. Hayvanlardan bir an önce kurtulmak istiyorum. Banka yetkililerinden masraflarımı vermelerini istiyorum.'' 
     
     YEDİEMİN, GÖREV VE SORUMLULUKLARI 
     Hukukçular, uyuşmazlık konusu olan herhangi bir şeyin saklanması ve idaresi verilen güvenilir kişilerin yediemin olarak belirlenebileceğini belirterek, şu bilgileri verdiler 
     ''Yediemin, teslim edilen rehinli, hacizli veya herhangi bir nedenle el konulmuş malı kendisinin veya başkasının yararı için saklamak durumundadır. Sahibine veya başkalarına verir, değiştirir veya gerekli kimselere tesliminden kaçınırsa cezalandırılır. 
     Günlük masrafları dosyaya işler. Malların satışı ile birlikte alınacak paradan önce masraflar verilir. Ölüm veya herhangi bir şey olması halinde kusuru varsa yedieminden tazmin edilir.'' 
     





</TEXT>
</DOC>
