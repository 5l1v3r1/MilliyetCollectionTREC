<DOC>
<DOCNO> 132473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/22/son/sontur09.html </URL>
<DATE> 2003/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Sıfır otomobile paranız yetmiyorsa uçak alın.. 
</HEADLINE>
<TEXT>

     İkinci el uçak alım, satımı ve kiralanmasına aracılık yapan kişilerce internette hazırlanan site, sıfır kilometre otomobile bile parası yetmeyenlere uçak satın alma olanağı sunuyor. 
     ''www.tayyareci.com'' adlı site aracılığıyla çift kişilik pervaneli uçaklardan jetlere, kargo uçaklarından dev yolcu uçaklarına kadar onlarca uçak, satın almak ya da kiralamak isteyenlerin beğenisine sunuluyor. 
     Sitedeki satılık uçakların fiyatları ise ''sıfır otomobile param yetmiyor, bari uçak alayım'' dedirtiyor. Öyle ki, ''84 Dragon Light'' modeli, çift motorlu, 2 kişilik pervaneli uçak, ikinci el orta sınıf bir otomobilin bile alınması zor olan 5 bin dolara müşteri bekliyor. 
     Sitede satışa sunulan diğer uçakların fiyatları genellikle 20-60 bin dolar arasında değişirken, ''C421 Cessna'' tipi çift motorlu, 6 kişilik süper lüks jet, 350 bin dolarlık fiyatıyla el yakıyor. 
     
     KİRALIK UÇAKLAR 

     Site aracılığıyla uçak satın almanın yanı sıra jet, kargo ve yolcu uçaklarını kiralamak da mümkün olabiliyor. 
     Özellikle yolcu uçaklarının kira ücreti, kalabalık bir grup oluşturulduğunda, oldukça cazip hale gelebiliyor. 55 ton kargo ve 350 yolcu kapasiteli ''DC 10'' tipi yolcu uçağı için saatlik 3 bin 100 dolar, 160 yolcu kapasiteli ''Boeing 737'' ise 2 bin 250 dolara kiralanabiliyor. 
     350 kişi biraraya geldiğinde DC-10, 160 kişi biraraya geldiğinde de ''Boeing 737'' ile kişi başı 10-15 dolar ödeyerek 1 saatliğine uçmanın keyfi yaşanabiliyor. 
     Kişi başı 100-150 dolar gözden çıkarıldığında ise bu uçaklarla 10 saat boyunca Türkiye'yi birkaç kez turlamak ya da Avrupa'nın herhangi bir kentine rahatlıkla gidip gelmek içten bile olmayacak. 
     Sitede, model ve fotoğrafları yer alan pervaneli küçük uçaklar ile 6-8 kişilik jetlerin kira ücretleri ise 80 ila bin 100 dolar arasında değişiyor. 
     Site yetkilileri, ikinci el uçak satış ve kiralama ücretlerinin 11 Eylül'den sonra oldukça cazip hale geldiğini belirttiler. 
     Yetkililer, ''Birkaç yıl önce bu fiyatlarla uçak satın almak ya da kiralamak hayal bile edilemezdi. Ancak, 11 Eylül, bu sektöre büyük darbe vurdu. İkinci el uçak satışı ve kiralama ücretleri yarı yarıya düştü'' dediler. 
     





</TEXT>
</DOC>
