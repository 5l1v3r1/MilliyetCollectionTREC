<DOC>
<DOCNO> 135773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/07/son/sontur02.html </URL>
<DATE> 2003/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Canlı kalkan grubu Türkiye'de... 
</HEADLINE>
<TEXT>

     Olası Irak savaşını protesto amacıyla İngiltere'den 25 Ocak'ta yola çıkan ve dün gece Edirne'nin İpsala Sınır Kapısı'ndan Türkiye'ye giriş yapan ''Canlı Kalkan'' grubu, geceyi Keşan ilçesindeki bir otelde geçirecek. 
     İpsala Sınır Kapısı'nda gümrük işlemlerinin tamamlanmasından sonra 38 kişilik grup, Keşan'daki Şapçı Prestige Hotel'e geldi. Otelde giriş işlemlerinin yapılmasından sonra grup yemek yedi. 
     Keşan Belediye Başkanı Mustafa Ürek, grup üyelerinden Sue Darling'e çiçek verdi. Ürek, Belediye Meclisi'nde ''Savaşa hayır'' kararı aldıklarını belirterek, savaşın yıkım ve gözyaşı olduğunu ifade etti. 
     Darling de sıcak karşılanmadan mutluluk duyduklarını ve bu şehri unutmayacaklarını belirtti. 
     İngiliz vatandaşı Darling, A.A muhabirine yaptığı açıklamada, hükümetlerinin Irak'a olası müdahaleyle ilgili aldığı karardan dolayı çok üzgün olduklarını belirterek, şöyle devam etti 
     ''Canlı kalkan olmayı, bir tepki olarak yapıyorum. Bombaları yapıyor ve atıyoruz. Bu nedenle şikayet etmeye hakkımız yok. Eğer olası Irak savaşında kurban olursak, şikayet etmeye hakkımız da yok.'' Grubun en yaşlı üyesi 68 yaşındaki Godfri Meymels ise kendini savaşın olmaması için adadığını söyledi. 
     2 otobüs ve 1 otomobille 13 günde Türkiye'ye ulaşan grubu, Türk ve yabancı gazeteciler de izliyor. Grup, İngiltere, Danimarka, Norveç, Finlandiya, Almanya, Avustralya, Güney Afrika, Yeni Zelanda ve ABD vatandaşlarından oluşuyor. 
     





</TEXT>
</DOC>
