<DOC>
<DOCNO> 139712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/28/son/sonspo08.html </URL>
<DATE> 2003/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş, Lucescu ile Avrupa'da ilklere imza atıyor... 
</HEADLINE>
<TEXT>

     UEFA Kupası'nda 4. turda Çek rakibi SK Slavia Prag'ı rövanş maçında 4-2 yenerek adını çeyrek finale yazdıran Beşiktaş, Rumen teknik direktör Mircea Lucescu yönetiminde ilkleri başarıyor. 
     Sezon başında Alman teknik direktör Christoph Daum'un yerine geçen sezon Galatasaray'ı şampiyon yapan Mircea Lucescu ile anlaşan Beşiktaş, Rumen çalıştırıcıyla ilkleri yaşamanın sevincini yaşıyor. 
     Beşiktaş, Lucescu yönetiminde UEFA Kupası'nda daha önce çıkamadığı 4. tur ve çeyrek finale yükselme başarısı gösterdi. 
     Siyah-beyazlılar, 3. turda Ukrayna'nın Dinamo Kiev takımını eleyerek 4. tura yükseldi ve bir ilke imza attı. Beşiktaş, İstanbul'daki karşılaşmada Dinamo Kiev'i 3-1 yenerken, rövanş maçında rakibiyle golsüz berabere kaldı ve 4. tura çıkma başarısını yakaladı. 
     4. turda Çek Cumhuriyeti'nin SK Slavia Prag takımıyla eşleşen ''Kara kartallar'', rakibiyle deplasmanda yaptığı maçı 1-0 yitirmesine karşın İstanbul'daki rövanş karşılaşmasını 4-2 kazanarak çeyrek finale yükseldi ve bir ilki daha gerçekleştirmenin sevincini yaşadı. 
     
     LUCESCU İLE İLK KEZ İSPANYOL ELEDİLER 

     UEFA Kupası'nda çeyrek finale dek çıkarak tarihinin önemli bir başarısını yakalayan Beşiktaş, Lucescu yönetiminde tarihinde ilk kez bir İspanyol ekibini eledi. 
     Önceki yıllarda İspanyol takımlarıyla yaptığı eşleşmede başarısız olan ve elenmekten kurtulamayan siyah-beyazlılar, Rumen çalıştırıcıyla 2. turda İspanya'nın CD Alaves takımını eleyerek bu başarıya imza attı. 
     Rakibiyle İspanya'daki maçta 1-1 berabere kalan Beşiktaş, ikinci karşılaşmada CD Alaves'i 1-0 yenerek Avrupa kupalarında tarihinde ilk kez bir İspanyol takımını eleme başarısı gösterdi. 
     
     LUCESCU İLE AVRUPA'DA BAŞARI VAR 

     Lucescu, Galatasaray'ın ardından Beşiktaş'ı da Avrupa kupalarında başarıya taşıyor. 
     Galatasaray ile 2 sezon boyunca Avrupa Şampiyonlar Ligi'nde mücadele eden Lucescu, sarı-kırmızılı ekibe bu ligdeki en başarılı dönemlerini yaşattı. 
     Avrupa Şampiyonlar Ligi'nde Lucescu öncesinde ilk gruptan çıkma başarısı gösteremeyen Galatasaray, Rumen çalıştırıcının ilk sezonunda ilk kez 2. tura ve ardından da çeyrek finale çıktı. Sarı-kırmızılı takım, Lucescu'nun 2. sezonunda da Avrupa Şampiyonlar Ligi'nde yine 2. tura yükselirken, son maçta çeyrek finali kaçırdı. 
     Galatasaray'dan sonra Beşiktaş ile anlaşan Lucescu, bu sefer UEFA Kupası'nda siyah-beyazlı takımı çeyrek finale taşıyarak başarılarını sürdürdü. 

     
</TEXT>
</DOC>
