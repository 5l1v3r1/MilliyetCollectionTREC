<DOC>
<DOCNO> 107941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/16/son/sontur04.html </URL>
<DATE> 2002/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal, barajı düşürme çabalarına çattı... 
</HEADLINE>
<TEXT>

     CHP Genel Başkanı Deniz Baykal, ''seçim düğmesine basıldığını'' ve kararların mevcut Seçim Kanunu'na göre alındığını belirterek, baraj ve ittifak maddelerini değiştirerek seçime gitmenin ''hukuka, mantığa ve sağduyuya sığan bir tarafının bulunmadığını'' söyledi. 
     Salzburg kentinde düzenlenecek Avrupa Ekonomi Forumu'na katılmak üzere Avusturya'ya giden Baykal, Atatürk Havalimanı'nda yaptığı açıklamada, çeşitli ülkelerin devlet ve siyaset adamlarının katılacağı toplantıda, globalleşmenin getirdiği sorunlarla ilgili tartışmalar yapılacağını kaydetti. 
     Gazetecilerin sorularını da cevaplandıran Baykal, ''seçim barajının indirilmesine yönelik girişimlere'' ilişkin soru üzerine, şunları söyledi 
     ''Farklı gerekçelerle seçimlere karşı mücadele verildiğine tanık olduk. Önce hükümeti düşürmeye yönelik çalışma yapıldı, sonra seçimleri ertelemeye yönelik çalışma yapıldı. Şimdi 'vazgeçtik, barajları değiştirerek seçimlere gitmek istiyoruz' diyorlar. Barajı ve ittifak maddelerini değiştirerek seçime gitmenin hukuka, mantığa, sağduyuya sığan bir tarafı yok.'' Seçim düğmesine basıldığını ve kararların mevcut Seçim Kanunu'na göre alındığını kaydeden Baykal, şöyle devam etti 
     ''Başlamış olan seçimleri, çok köklü bir biçimde etkileyecek yasa değişiklikleriyle karşı karşıya bırakmak, Anayasamıza da uygun değil. Adaylar görevlerinden istifa ettiler, partiler seçime katılma ya da katılmama kararı aldılar. Yüksek Seçim Kurulu, kimlerin katılacağını kararlaştırdı. Bütün bunlar gerçekleşirken ortada bu seçim yasası vardı. Bu Seçim Yasası'nın barajla ilgili maddesi, ittifakla ilgili maddesi göz önünde bulundurularak kararlar alındı. Seçim düğmesine basıldı, maç başladı. Şimdi başlamış olan maçın yarısında kural değiştirmeye kalkmak akla, mantığa sığmaz. Bu, bir çırpınıştır.'' 
     





</TEXT>
</DOC>
