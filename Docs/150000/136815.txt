<DOC>
<DOCNO> 136815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/14/son/sontur29.html </URL>
<DATE> 2003/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye ile ABD heyetleri arasında görüşmeler sürüyor 
</HEADLINE>
<TEXT>

     ABD'nin olası Irak operasyonu sırasında, Türkiye'de yabancı kuvvet bulundurma konusunda imzalanması muhtemel mutabakat muhtırasına ilişkin görüşmeler, Türk ve Amerikan heyetleri arasında başladı. 
     Dışişleri Bakanlığı'nda saat 17.00'de başlayan ve üst düzey askeri yetkililerin de katıldığı görüşmelerde, Türk heyetine Büyükelçi Deniz Bölükbaşı, ABD heyetine de Büyükelçi Marisa Lino başkanlık ediyor. 
     Diplomatik kaynaklardan edinilen bilgiye göre, görüşmelerde, ''TBMM'nin onay vermesi durumunda, Türk topraklarında bulundurulacak yabancı kuvvetlerin tabi olacağı kurallar'' ele alınarak, buna ilişkin imzalanması muhtemel mutabakat muhtırası şekillendirilecek. Söz konusu muhtırada, Amerikan askerlerinin Türkiye'de konuşlanması durumunda lojistik, hukuki ve idari gibi açılardan tabi olacakları tüm kurallar yer alacak. 
     Görüşmelerin hafta sonunda da devam etmesi bekleniyor. 
     TBMM'den alınan yetki uyarınca, daha önce de ABD ile üs ve limanların modernizasyonuna ilişkin mutabakat muhtırası imzalanmış, modernizasyon çalışmaları da bu çerçevede 2 gün önce başlamıştı. 
     





</TEXT>
</DOC>
