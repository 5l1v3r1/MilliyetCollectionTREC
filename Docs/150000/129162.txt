<DOC>
<DOCNO> 129162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/07/dunya/dun01.html </URL>
<DATE> 2003/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD’nin ilk hedefi petrol kuyuları... 
</HEADLINE>
<TEXT>

New York Times, Irak’ı en az 18 ay işgal altında tutacak olan ABD’nin petrole el koyarak, gelirini Irak’ın inşasında kullanacağını yazdı 
     DIŞ HABERLER SERVİSİ 

     ABD’nin Irak’ta Saddam rejimini devirdikten sonra ülkeyi demokratikleştirmek için iddialı bir plan hazırladığı ancak planın en kritik amacının, dünyanın ikinci büyük rezervi olan Irak petrollerini denetim altına almak olduğu ortaya çıktı. 
     The New York Times’ın Beyaz Saray kaynaklarına dayanarak verdiği habere göre, Başkan Bush ve danışmanları birkaç aydan beri üzerinde yoğun olarak tartıştıkları Irak’ın demokratikleştirilmesi planını son aşamasına getirdi. Gazeteye göre, bazı bölümleri çok gizli tutulan plan, temel olarak ABD’nin Irak’ı en az 18 ay kadar askeri işgal altında tutmasını, el konulan petrol gelirlerinin Irak’ın yeniden inşasında kullanılmasını, ülkenin eşit yetkilere sahip bir Amerikalı general ile BM’nin atayacağı bir sivil tarafından yönetilmesini ve Saddam’a en yakın üst düzey Iraklı görevlilerin yargılanmasını öngörüyor. 
     2. Dünya Savaşı sonrasında Almanya ve Japonya’da uygulanan modeli anımsatan bir tarzda Irak’ta ABD güdümünde yeni bir yönetim oluşturmayı amaçlayan planın belli başlı unsurları şöyle 
     
     18 AYLIK İŞGAL Irak’ın yeniden inşası döneminde, yani Saddam devrildikten sonra, ABD Irak’ın tümünü askeri denetim altına alacak ve ülkenin bütünlüğü korunacak. Saddam’ın en yakın çevresindeki üst düzey yetkililer tutuklanacak, Irak’ın kitle imha silahları yok edilecek. Askeri denetim en az 1.5 yıl sürecek. 
     
     SEZAR ATANMAYACAK Askeri denetim altındaki Irak’ta ekonominin yönetimi, yıkılan okulların yeniden inşa edilmesi, politik kurumların oluşturulması gibi işler BM’nin atayacağı sivil bir yöneticinin yetki sahasında olacak. Amerikalı general yalnızca güvenlikten sorumlu olacak. İki yönetici teorik olarak eşit yetkilere sahip olacak. Generalin yetkileri zaman içinde aşamalı olarak sivil yöneticiye aktarılacak. 
     
     EN AZILILAR HESAP VERECEK Rejimin en tepedekileri yargılanacak, Saddam’ın yıkılmasına yardımcı olacaklara dokunulmayacak. Devrim mahkemeleri ve özel güvenlik birimleri dağıtılacak. Kalan kurumlar reforme edilerek korunacak. 
     
     OPEC SORUNU Petrol hukuki düzlemde "Halkın kontrolünde olacak" ancak ABD tarafından nasıl denetleneceği daha kararlaştırılmadı. Irak’ın Petrol İhraç Eden Ülkeler Örgütü’nde OPEC nasıl temsil edileceği de belirlenmedi. 
     Kaynaklar, hazırlanan planın özellikle iki konuya öncelik verdiğini, bunlardan birinin Irak’ın toprak bütünlüğünün korunması, diğerinin ise dışardan yapılacak askeri ya da başka müdahalelere meydan verilmemesi olduğunu vurguladılar. 
     
     



 DÜNYA 











</TEXT>
</DOC>
