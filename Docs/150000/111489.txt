<DOC>
<DOCNO> 111489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/06/son/sontur08.html </URL>
<DATE> 2002/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Guinness Rekorlar Kitabı'na girmek için 54 saat film izleyecekler 
</HEADLINE>
<TEXT>

     İstanbul'da organize olan bir grup, Guinness Rekorlar Kitabı'na girmek için 54 saat boyunca 29 filmi arka arkaya izleyecek. Grup, Rekorlar Kitabı'ndaki saat 22 dakikalık mevcut rekoru geçmeye çalışacak. 
     Projenin ''mimarlarından'' Levent Akış'ın, sinemada en uzun süreli film seyretme rekoru için Guinness'e başvuran grup, gelen olumlu yanıt doğrultusunda denemelerini 18, 19 ve 20 Ekim'de gerçekleştirecek. 
     Topluluk, denemeyi AFM Sinemaları'nın Ümraniye'de açacağı yeni salonlarında yaklaşık 50-100 kişiyle gerçekleştirmeyi hedefliyor. İlgilenen herkesi bu rekor için davet eden grup, internette oluşturduğu sitede de katılımcıları bekliyor. 
     Rekor öncesi özel bir diyetisyenle biraraya gelerek hangi besinlerin uyku getirip getirmeyeceği gibi faktörleri belirlemeyi de hedefleyen organizatörler, katılımcıların her türlü yiyecek ve içecek ihtiyaçlarını karşılayacak. 
     Deneme sırasında katılımcılarda meydana gelebilecek sağlık problemleri için devamlı olarak acil yardım ekipleri hazır bulundurulacak. Katılımcılar, deneme öncesinde sağlık testinin yanı sıra uyarıcı alma ihtimaline karşın doping ve kan testinden geçirilecek. 
     Filmler izlenirken ortalıkta dolaşmaya, sigara içmeye, cep telefonu ve çağrı cihazı kullanmaya izin verilmeyecek. Ancak, yiyecek ve içecek için kalkmak, diğer katılımcıları rahatsız etmemek koşuluyla serbest olacak. Filmler seyredilirken zaman zaman ara verilecek ve bu aralar da rekora dahil edilecek. 
     Deneme sırasında uyuduğu belirlenen katılımcılar ise salondan çıkarılacak ve ''rekor kırma şansından'' mahrum bırakılacak. 
     Bu alandaki mevcut rekor, ABD'de 12 kişi tarafından saat 22 dakikada 28 film izlenerek bu yıl kırılmıştı. 
     





</TEXT>
</DOC>
