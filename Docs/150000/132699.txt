<DOC>
<DOCNO> 132699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/23/son/sonspo13.html </URL>
<DATE> 2003/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Oğuz Çetin savunma oyuncularını çalıştırdı... 
</HEADLINE>
<TEXT>

     Fenerbahçe, ligin ikinci bölümünün hazırlıklarını, bu sabah yaptığı çalışmayla sürdürdü. 
     Teknik sorumlu Oğuz Çetin yönetiminde Samandıra Tesisleri'nde gerçekleştirilen ve bir hayli neşeli geçen antrenmanda sarı-lacivertli futbolcular, ağırlıklı olarak şut çalıştı. 
     Antrenmana eltopu oynayarak başlayan futbolcular, daha sonra kondisyon ağırlıklı çalışmalarının ardından pas çalışmasıyla idmanı sürdürdü. Teknik sorumlu Çetin, çalışmanın son bölümünde ise 2 gruba ayırdığı futbolcularına kaleye çeşitli noktalardan bol bol şut attırdı. 
     Şut çalışmasında çerçeveyi bulamayan oyuncular ise şınav cezası aldı. 
     Çetin'in motivasyona yönelik yaptırdığı bazı çalışmalar futbolcuları bir hayli neşelendirirken, sık sık birbirleriyle şakalaşan oyuncuların hırslı ve istekli gözükmeleri de dikkati çekti. 
     
     4 EKSİK 
     Sarı-lacivertlilerin bu sabahki antrenmanına, sakatlıkları nedeniyle 4 futbolcu katılmadı. 
     Büyükannesinin vefatı nedeniyle Yugoslavya'ya giden Mirkoviç'in yanısıra, tedavileri süren Serhat ve Yusuf ile sol arka adalesinide sertleşme olduğu bildirilen Ortega, antrenmana katılmadı. 
     Sakatlıkları bulunan Mustafa, İsmail ve Ogün de takımdan ayrı koşu yaparak hazırlıklarını sürdürdü. 
     
     SAVUNMAYA ÖZEL ÇALIŞMA 
     Oğuz Çetin, yaklaşık 1.5 saat süren antrenmanın sonunda savunma oyuncularına takımdan ayrı olarak özel bir çalışma yaptırdı. 
     Çetin, hücum oyuncuları Semih ve Tuncay'a da görev verdiği çalışmada, savunma oyuncularının saha içindeki yerleşimleriyle ilgili bir taktik antrenmanı yaptırdı. 
     Çalışmada, savunma oyuncularından Abdullah, Fatih, Ümit ve Erman yer aldı. 
     Fenerbahçe, ikinci yarı hazırlıklarını bu akşam gerçekleştireceği antrenmanla sürdürecek. 
     Bu arada Fenerbahçe Kulübü'nün 2 Şubat'ta Beşiktaş ile yapılacak erteleme derbi maçında siyah-beyazlı taraftarlara 800 kişilik yer ayıracağı öğrenilirken, Beşiktaşlı taraftarların maçı stattan izleyip izleyemeyecekleri konusunun karşılaşma öncesi yapılacak güvenlik toplantısında kesinlik kazanacağı bildirildi. 
     





</TEXT>
</DOC>
