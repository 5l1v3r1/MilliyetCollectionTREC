<DOC>
<DOCNO> 105021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/31/son/sontur23.html </URL>
<DATE> 2002/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP'li Bakan "İdamı PKK'yı desteklemek için mi kaldırdık " 
</HEADLINE>
<TEXT>

     Devlet Bakanı Faruk Bal, ''İdamın kaldırılması, AB'ye girmek için midir Yoksa PKK'yı desteklemek için midir '' dedi. 
     Bakan Bal, Konya'nın Hüyük İlçesi'ne bağlı Burunsuz Yaylası'nda düzenlenen geleneksel ''Yayla Şenlikleri ve Sünnet Şöleni''ne katıldı. 
     Bal, burada yaptığı konuşmada, Türkiye gündemini çok fazla meşgul eden idamın kaldırılması ve anadilde eğitim ve yayın hakkı konularının AB tarafından aslında fazlaca önemsenmediğini söyledi. AB yetkililerinin, yapılan görüşmeler sırasında ''Neden bu konulara takılıp kaldınız. Kolay çözüme kavuşturulacak meseleler üzerinde çalışın. Bunları uzun vadede de halledebilirsiniz'' dediklerini belirten Bal, ''İdam cezasının kaldırılması ve ana dilde eğitim ve yayın hakkı, PKK'nın parmak izi olan KADEK'in dayatmasıdır'' diye konuştu. 
     Türkiye'nin iç ve dış borçlarının 204 milyar dolar olduğunu belirten Bal, AB'ye girilmesi için bu rakamın 90 milyar dolara indirilmesi gerektiğini, bunun için de en az 15 yıllık bir zamana ihtiyaç olduğunu ifade etti. Bal, şöyle devam etti 
     ''O zaman idamın kaldırılması, AB'ye girmek için midir Yoksa PKK'yı desteklemek için midir Yaratılan suni beklentiyle bazı partiler halkın önündeki itibarını kaybettiği için yeni bir bayrağa sarılmışlardır. Bu bayrak, Ülkeyi AB'ye ben taşıdım bayrağıdır. Türk bayrağı değildir. Zaten onlar Türk Bayrağı'na saygılı da değildir. Kendileri de zamanında Bayrakla bu işler yürümez diyen kişilerdir.'' 
     
     SEÇİM BARAJI 
     Bakan Bal, gazetecilerin, seçimin ertelenmesi ve seçim barajının yüzde 5'e çekilmesiyle ilgili soruları üzerine şunları söyledi 
     ''Barajın yüzde 5'e çekilmesiyle, TBMM'deki siyasi parti sayısı 2 katına çıkacaktır. Bu da ülkede istikrarsızlığı beraberinde getirecektir. Bugünkü sıkıntılar, son 10 yılda yaşanan istikrarsızlıkların sonucudur. Ülkemizi seviyorsak, menfaatimiz için yüzde 10 barajıyla oynamamak durumundayız. MHP olarak barajın aşağı çekilmesi ve seçimin ertelenmesine kesinlikle karşıyız.'' Parlamentoda seçim için oy veren milletvekillerinin şimdi de sandıktan kaçmaya çalıştıklarını belirten Bal, ''Bu kaçışın sonu yoktur, sandık, eninde sonunda önünüze gelecektir. Bu nedenle erkekçe, mertçe verilen sözlerin arkasında durulmalıdır'' dedi. 
     Bal, bir gazetecinin, ''Memurlara önerilen düşük zam, seçimlerde MHP'yi nasıl etkileyecek '' şeklindeki sorusunu, ''MHP olarak biz ülkenin sorunlarının doğru çözümlerinin yanında olduk. Hiçbir zaman oy kaygısıyla hareket etmedik. Ancak bu, zor durumda bulunan memur vatandaşların gelir düzeyinin yükseltilmeyeceği anlamına gelmez'' diyerek yanıtladı. 
     Bakan Bal, Sünnet Şöleni'nde 45 çocuğa saat hediye ederken, şenliklere katılan TBMM Başkanı Ömer İzgi'nin eşi Aysel İzgi de çocuklara altın taktı. 
     





</TEXT>
</DOC>
