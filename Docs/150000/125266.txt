<DOC>
<DOCNO> 125266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/17/son/sontur18.html </URL>
<DATE> 2002/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal ''Hükümet Kıbrıs konusunda teslimiyet içine giriyor'' 
</HEADLINE>
<TEXT>

     CHP Genel Başkanı Deniz Baykal, Hükümet'in Kıbrıs politikasını eleştirerek, ''Hükümet, Kıbrıs konusunda teslimiyet içine girmeye başladı'' dedi. Baykal, Dışişleri Bakanı Yaşar Yakış'ı da Kıbrıs ile ilgili olarak yaptığı açıklamalardan dolayı eleştirdi. 
     Baykal, partisinin TBMM Grup toplantısının açılışında yaptığı konuşmada AB ve Kıbrıs konusundaki gelişmeleri değerlendirdi. 
     Türkiye'nin üyelik müzakerelerine başlaması için bütün bu sorunların aşılmasının beklenmesine karşın Güney Kıbrıs'ın sorunların çözülüp çözülmediğine bakılmaksızın AB'ye üye olacağını kaydeden Baykal, ''Bu ağır bir karar, tartışılacak bir politika'' dedi. Baykal, bu tavrı hiçbir aklın, mantığın, adalet duygusunun haklı kılamayacağını ifade ederek, ''Bunu, Aristo'ya, Descartes'e, Goethe'ye kabul ettiremezsiniz. AB'nin temelinde yattığını düşündüğümüz ana değerler, hak, hukuk, adalet, eşitlik gibi temel değerler ihlal edildi'' diye konuştu. 
     
     ''HÜKÜMET RAHATSIZ DEĞİL...'' 

     Baykal, bütün bunların belli bir siyasi amacı gerçekleştirmek için yapıldığını kaydettiğini konuşmasını şöyle sürdürdü 
     ''Türkiye, KKTC belli bir noktaya yönlendirilmek için bu düzen tutturuldu. Herkes de kendi mizacına, siyasetine, anlayışına, ahlakına göre bu senaryo içinde rolünü üstlenmeye başlamıştır. Yeni Hükümet'in bu tablodan rahatsız olmadığını görüyoruz. Böyle bir senaryonun önüne konulmuş ve kendisine dayatılmış olmasını çok kolayca sindirebileceğini, hazmedebileceğini ve gereğini huzur içinde yapmaya yöneleceğini görüyoruz. Bundan çok ciddi üzüntü duyuyorum. Hükümet bu senaryoda kendisinden beklenen rolü itaatle uygulama noktasına gelmiştir.'' CHP Genel Başkanı Baykal, Dışişleri Bakanı Yaşar Yakış'ın Annan Planı 28 Şubat'a kadar onaylanmazsa sonunun kötü olacağını söyleyerek kamuoyunu hazırlamaya çalıştığını söyledi. 
     Bunun uygunsuz bir değerlendirme olduğunu ifade eden Baykal, şunları söyledi 
     ''Demiştir ki Eğer biz 28 Şubat'a kadar Kofi Annan Planı'nı onaylamazsak Kıbrıs'taki TSK, işgal ordusu konumuna gelir . Dünyada 6 milyar insanın içinde bunu söylemesi beklenmeyecek olan birinci insan Türkiye'nin Dışişleri Bakanı'dır. Niçin Çünkü bu söz yanlıştır, bunun yanlış olduğunu bilmesi gereken kişi O'dur. Bunu bilmeyenlere anlatması gereken O'dur, işi budur. TSK, Kıbrıs'ta işgal ordusu olarak bulunmuyor. TSK, Kıbrıs'ta uluslararası meşru anlaşmaların kendisine tanıdığı hak sonucunda orada duruyor. Dışişleri Bakanı'na tarihi mi anlatacağız Büyük talihsizlik oldu.'' Baykal, 13 Aralık'ta imzalanmayan planın, olumlu yönde bir düzenleme yapılmaması durumunda 28 Şubat'ta imzalanmasının hiç kimseye izah edilemeyeceğini de söyledi. 
     
     ''DIŞİŞLERİ BAKANI ORADA KALABİLİYORSA...'' 

     ''Öyle anlaşılıyor ki Türkiye, tarihin bundan önceki dönemlerinde çok sık yaşadığı biçimde yine hiç hakketmediği ciddi ödünleri verme zorunluluğu ile karşı karşıya bırakılmaktadır'' diyen Baykal, sözlerini şöyle tamamladı 
     ''AB, Kopenhag ve Kıbrıs, Türkiye'nin kendi çıkarına uygun görmediği bir anlaşmayı kabul etmek mecburiyeti içine ülke yerleştirilerek çözülmek isteniyor. Hükümet'in bu anlayış içine hızla girmek üzere olduğunu üzüntüyle görüyorum. Umarım böyle olmaz ama kaygı duyuyorum böyle olacaktır. Bunun uygun ve doğru çözüm olduğu ve bunun, Türkiye'ye Kıbrıs'ta büyük yararlar getireceği söylenecektir. Kıbrıs konusunda Hükümet bir teslimiyet içine girmeye başlamıştır. Bir Dışişleri Bakanı bunu söyleyebilir ve söyledikten sonra orada kalmayı sürdürebiliyorsa bu, O'nun uğrunda çalıştığı amacın Hükümet tarafından paylaşılmış olduğunun ifadesidir. Bu sözlerin hangi amaca yönelik olduğunu Türkiye görmek durumundadır. Bütün bunlar Yeter artık, Kıbrıs baş ağrısı, bağlayalım, bitirelim politikasının uygulama aşamasıdır. Bunu tarih değerlendirecektir.'' 
     
</TEXT>
</DOC>
