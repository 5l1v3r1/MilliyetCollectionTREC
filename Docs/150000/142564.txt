<DOC>
<DOCNO> 142564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/14/ekonomi/eko02.html </URL>
<DATE> 2003/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Dolar yükseldi, euro düştü 
</HEADLINE>
<TEXT>

Son bir haftadır euro karşısında değer kazanan dolar, serbest piyasada da 16 bin lira artarak 1 milyon 638 bin liraya çıktı 
     EKONOMİ SERVİSİ 

     Dolar uluslararası piyasalarda hafta başından bu yana değer kazanıyor. ABD’nin, Iraklı yetkililerle teslim olma görüşmeleri yaptığı yönündeki haberler, doların değer kazanmasına neden oldu. CNN’in ABD’nin Iraklı askeri yetkililer ile gizli teslim olma görüşmeleri yaptığına dair haberleri üzerine dolar yen karşısında iki haftanın, euro karşısında da son bir haftanın en yüksek değerine çıktı. Bir dolar 0.92 euroya yükseldi. 
     
     Euro değer kaybediyor 
     Öte yandan, Usame Bin Ladin’in Pakistan’da yakalandığı yönündeki haberler de euronun değer kaybına neden oldu. Avrupa borsaları ise yüzde 1.5 ile yüzde 7.5 arasında yükseliş gösterdi. Serbest piyasada da son bir haftadır yükselişte olan dolar dün de 16 bin lira artarak 1 milyon 638 bin liraya çıktı. Dolar bankalararası piyasada da bugün valörlü işlemlerde 1 milyon 648 bin liraya kadar yükseldi. Euro 7 bin liralık düşüşle 1 milyon 781 bin liraya indi. Dolardaki yükseliş bonoda satış getirdi. 3 Mart 2004 bononun faizi 0.79 puanlık artışla yüzde 57.36’ya yükseldi. Altın fiyatlarında ise yüzde 2.2’lik düşüş yaşandı. 
     



 EKONOMİ 
















</TEXT>
</DOC>
