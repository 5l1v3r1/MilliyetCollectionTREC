<DOC>
<DOCNO> 107292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/13/ekonomi/eko06.html </URL>
<DATE> 2002/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Zam 100 milyon lira ama tarihi tartışılıyor 
</HEADLINE>
<TEXT>

     ANKARA Milliyet 

     Devlet Bakanı Mehmet Keçeciler ile memur sendikaları konfederasyonları arasındaki görüşmede 100 milyon liralık brüt zam üzerinde uzlaşma noktasına gelindi. 
     Keçeciler, Kamu - Sen Başkanı Bircan Akyıldız, KESK Başkanı Sami Evren ile Maliye ve Başbakanlık bürokratlarının katıldığı toplantıdan sonra yaptığı açıklamada, Uzlaştırma Kurulu’nun üst derecedeki memurlara brüt 65 milyon, alt derecedeki memur ücretlerine brüt 90 milyon liralık zam önerisinin değerlendirildiğini söyledi. Keçeciler, memur ücretlerine ekim ayından itibaren brüt 100 milyon lira eklenebileceği önerisini getirdi. Sendika temsilcileri 100 milyonun eylül ayından itibaren uygulanması şartıyla öneriye katıldı. 
     Keçeciler, 2002 için yapılması düşünülen seyyanen zammın ekim - kasım - aralık aylarını kapsamasının yasa gereği olduğunu, sendikaların ise eylül ayını da kapsaması gerektiği yönünde görüş bildirdiğini belirterek, "Sendikalarımız, brüt 100 milyon lira üzerindeki ısrarlarını ifade etmişlerdir. Ben bu konudaki taleplerini önümüzdeki hafta Bakanlar Kurulu’na taşıyacağımı vaat ettim" dedi. Keçeciler, 2003 yılı memur ücret zammı ile ilgili görüşmelerin süreceğini bildirdi. 
     



 EKONOMİ 

















</TEXT>
</DOC>
