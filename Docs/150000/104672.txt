<DOC>
<DOCNO> 104672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/29/son/sonspo14.html </URL>
<DATE> 2002/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya'yı Şampiyonlar Ligi'nde 4 takım temsil ediyor... 
</HEADLINE>
<TEXT>

     Futbol Avrupa Şampiyonlar Ligi'nde ön eleme maçlarını geçen AC Milan ve FC Inter ile İtalya tarihinde ilk kez Avrupa Şampiyonlar Ligi'ne 4 takımla katılıyor. 
     FC Inter'in, Portekiz'in Sporting Lizbon, AC Milan'ın da Çek Slovan Liberec'i elemesiyle birlikte İtalya'yı Avrupa Şampiyonlar Ligi'nde AC Milan, FC Inter, AS Roma ve FC Juventus takımları temsil edecek. Bu zamana dek Avrupa Şampiyonlar Ligi'nde ön eleme maçları yapan İtalyan takımlarından biri mutlaka elenmişti. 
     İtalyan basını, 4 takımla Avrupa Şampiyonlar Ligi'nde mücadele edecek olmalarını, Dünya Kupası'nda İtalya Milli Takımı'nın elenmesiyle bağlantı kurarak, ''En azından bu biçimde Dünya Kupası'nda İtalyan futbolunun sunduğu kötü imajı unutturacağız'' yorumunda bulundu. 
     
     200'DEN FAZLA PROFESYONEL FUTBOLCU İŞSİZ 

     Öte yandan İtalyan futbol pazarının kapanmasına 2 gün kala, 200'den fazla profesyonel futbolcunun işsiz olduğu açıklandı. 
     31 Ağustos Cumartesi günü saat 19.00'da sona erecek olan futbolcu transferinde, halen kendilerine takım bulamayan 200'den fazla İtalyan futbolcu, transfer süresinin uzatılmasını istiyor. Çoğunluğunu ikinci ve üçüncü lig takımlarında oynayan futbolcuların oluşturduğu işsiz futbolcular, FIFA'nın kuralları gereğince 31 Ağustos'a dek kendilerine takım bulamazlarsa ocak ayına kadar işsiz kalacaklar. 
     İşsiz futbolcular, istekleri dahilinde formda kalmak için İtalya Futbol Federasyonu'nun kendilerine tahsis ettiği sahada, bir teknik direktör eşliğinde günlük antrenmanlara çıkabiliyor. 
     İtalya'da ''Equipe Romagna'' gibi işsiz futbolcuların antremanlarını yapabileceği ve özel maçlarda oynayabileceği özel kurumlar da bulunurken, buralara gelen kulüplerin gözlemcileri, beğendikleri oyuncuyla hemen masaya oturabiliyor. 
     Bu arada İtalya'da işsiz futbolcu sayısının artması, son 1 yıl içinde kulüplerin yaşadığı ekonomik krize de bağlanıyor. Bütçe açığından ikinci lige kayıt olamayarak üçüncü lige düşen AC Fiorentina'da, birçok futbolcu işsiz kalırken, mor menekşelerin orta alan oyuncusu Sandro Cois, transfer pazarının kapanmaması gerektiğini savundu. 
     Corriere dello Sport Gazetesi'ne demeç veren 30 yaşındaki Cois, hiçbir kulüple sözleşmesi olmayan futbolcuların transfer pazarının kapatılmasıyla umutlarının da boşa gittiğini, kulüplere bağlı olmayan futbolcuların her zaman transfer olma hakkına sahip olması gerektiğini bildirdi. 
     Öte yandan Avrupa'nın diğer ülkelerinde de işsiz profesyonel futbolcu sorunu yaşandığı ve İskoçya'da 580 işsiz futbolcu bulunduğu biliniyor. 
     





</TEXT>
</DOC>
