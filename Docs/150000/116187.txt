<DOC>
<DOCNO> 116187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/31/son/sonspo05.html </URL>
<DATE> 2002/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Emre, İtalya'yı büyülüyor... 
</HEADLINE>
<TEXT>

     İstikrarlı performansıyla son 2 haftadır İtalya'da gözleri kendisine çeviren İnterli Emre Belözoğlu, takımının Şampiyonlar Ligi'nde Rosenborg'u 3-0 yendiği maçtaki oyunuyla İtalyanları adeta büyüledi. 
     Teknik direktör Hector Cuper'in artık vazgeçilmezi haline gelen Emre, Rosenborg karşısında 90 dakika forma giyerken, İtalyan basını sahanın en iyisi olarak Türk futbolcusunu seçti. 
     Corriere dello Sport gazetesi 7.5 puan maçın en yükseği verdiği Emre için ''Topkapı'nın küçük elması'' yakıştırmasını yaptı. 
     Gazete, ''Cuper'in Topkapı'daki küçük elması. Koşuyor, rakibini hırpalıyor, ataklar yaratıyor, eğer daha basit işler yapmak isterse doğru zamanlarda önemli asistler veren bir kişi haline geliyor. Crespo ile birlikte güzel bir ikili oluşturdular, heyecan veriyor'' ifadelerini kullandı. 
     ''Emre hemen hemen bir idol'' başlığını atan La Gazzetta dello Sport da İnter'in genç yıldızı için ''Oyunu çabuklaştırması, zekice boşluk yaratması, ortalarıyla ilk yarım saatte San Siro'yu elektriklendirmeyi başarıyor. Hem rakibini hem de San Siro seyircisini deliye döndürdü. Orta sahada kendi rahatlığıyla gözüküyor ve her zaman daha fazla seviliyor. Seyirciler onu, inanarak alkışlıyor. Eğer böyle devam ederse kısa zamanda gerçek bir idol olacak. İkinci yarı daha tedbirli, taktik olarak daha akıllı bir oyun ortaya koyuyor'' yorumunda bulundu. 
     Tutto Sport gazetesi ise Emre hakkında yaptığı yorumunda ''Emre büyüyor. Yaratıcı ve maçta tüm arkadaşlarından daha iyi. Top çalıyor, oyunu hareketlendiriyor, topu ayağında fazla tutmuyor. Forvet oyuncularını teker teker deniyor. çok iyi. Devamlılık onu sadece daha iyi yapıyor'' dedi. 
     Spor gazeteleri dışında ülkenin siyasi gazeteleri de spor sayfalarında Emre'yi ön plana çıkartırken, La Repubblica ''İnter, büyük bir Emre'ye kavuştu'', Corriere della Sera ''Vitesi boşta çılgın giden Emre, hiç durmayan özel bir motor gibi maçın baş aktörü olmayı hakediyor'' şeklinde ifadeler kullandılar. 
     





</TEXT>
</DOC>
