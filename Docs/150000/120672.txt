<DOC>
<DOCNO> 120672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/24/ekonomi/eko03.html </URL>
<DATE> 2002/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsada Petrol Ofisi hareketi... 
</HEADLINE>
<TEXT>

İstanbul Borsası tam yönünü yukarı doğru çevirip 14,000 seviyesine yönelmişken Danıştay’ın Pamukbank’la ilgili kararı piyasaları korkuttu 
     Songül HATISARU 

     İMKB 100 Endeksi yönünü yukarı çevirip 14,000’i hedeflerken, Pamukbank’la ilgili Danıştay İdari Dava Daireleri Kurulu’nun kararının açıklanmasıyla 13,200’lere kadar geriledi. Ancak hafta boyunca prim yapan ve endeksi taşıyan Doğan Grubu ve Petrol Ofisi PO hisseleri, endeksteki değer kaybının sınırlı kalmasına neden oldu. 
     Haftayı yüzde 0.71’lik değer kaybı ile 13.501 seviyesinden tamamlayan endeks birkez daha 14,000’i aşmak için çaba harcadığını gösterdi. Piyasanın Pamukbank’la ilgili alınan kararın IMF ile ilişkileri gerginleştirmesinden korkmasına rağmen, endeks üzerinde ağırlığı yüksek olan PO ve Doğan hisseleri piyasayı tuttu. Pamukbank konusunun önümüzdeki günlerde de piyasa üzerinde baskı unsuru oluşturması bekleniyor. 
     Ancak, Çukurova Grubu hisselerinin pazartesi günü sıralarının açılması halinde sürprizler de yaşanabilir. Çünkü borsacıların bir bölümü, Pamukbank’la ilgili olarak yaşanacak gelişmelerin piyasada, Yapı Kredi’nin sahiplik sorununun çözümüyle ilişkilendirilebileceği ve hisseye bu nedenle talep geleceği beklentisinde. 
     
     Geri adım korkusu 
     Ancak, IMF’in bu konudaki tavrı görülmeden piyasalardaki kuşku havası dağılmayacak. Piyasa milyar dolarlara varan bankacılık sektöründeki rehabilitasyonun bitmesini satın alırken, şimdi bu beklentiye ters gelişmelerin gündeme gelmesinden korkuyor. 
     IMF’le olan taahütlerde ve mali sistemin rehabilitasyonunda geri adım atılabilir mi sorusu kafaları karıştırıyor. Böyle bir tavır değişikliğinin gündeme gelmesi halinde, IMF’le olan ilişkilerin zedelenmesinden korkuluyor. Piyasaya para girişi de yavaşlamış durumda. Bu nedenle Pamukbank tek başına borsayı aşağı çekmeye yetti. 
     
     Yüzde 25.93’lük artış 
     Geçtiğimiz hafta endeksin 14,000’li seviyeleri testinde Doğan Grubu ve PO hisselerinin etkisi büyüktü. Haftayı yüzde 25.93’lük değer artışı ile tamamlayan PO hisseleri, 5,400 liradan 6,800’lere kadar yükseldi. Geçtiğimiz hafta PO’da küçük hissedarlar için üçlü koruma planının açıklanması ile getirilen kolaylıklar ve İş - Doğan Petrol Yatırımları ile PO’nun birleşmek için önümüzdeki hafta SPK’ya başvuruda bulunacak olması, PO hisselerini uçurdu. 
     15 Kasım’da sırası işleme kapatılan PO hisseleri, cuma günü serbest marjla işleme açıldı. 6,800’lerden işlem gören hisseler, yatırımcının yüzünü güldürdü. Getirilen kolaylıkla, isteyen hissedar elindeki her bir PO hissesini 15 gün içinde 6,850 liradan satabilecek, isteyen de dolara endeksleyip iki yıl sonra satabilecek. 
     
Pamukbank endişe yarattı      Alp Tekince Ekinciler Menkul Değ. Gen. Müd. 
     Pamukbank’ın borsa üzerindeki baskısı bir süre daha sürebilir. Orta vadede AB ile ilgili gelişmeler olumlu. Kıbrıs konusunda çözüm umudu artarsa endeks 1 senti görebilir. Başbakan Gül’ün AB ile ilgili çalışmalara yönelik açıklamaları da iyimserlikle karşılanıyor. 
     
Borsa Pamukbank’la düştü      İbrahim Halelçin Bumerang Md. Yön. K. Üyesi 
     Piyasa, Pamukbank’a el konulması olayını IMF’ye verilen taahhütler arasında yer aldığı için önemsiyor. Bundan sonra ne olacağının bilinmemesi düşüşte etkili oldu. Bu hafta da biraz tatsız geçebilir. Eğer hükümet güvenoyu alıp, icraatlara başlarsa, iyimserlik devam eder. 
     
Gözler IMF’te olacak      Ömer Dilber Hak Menkul Değ. Borsa İş. Sor. 
     Kısa vadeli para girişinin yavaşlaması üzerine endeksin 14,000’in üzerine çıkmakta zorlandığı görülüyor. Pamukbank’la ilgili karar nedeniyle, IMF’in ziyareti çok önem kazanmış durumda. 14,000 direnç, 13,000 destek. Bayrama kadar yatay seyir bekliyoruz. 
     



 EKONOMİ 
















</TEXT>
</DOC>
