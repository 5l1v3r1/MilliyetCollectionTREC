<DOC>
<DOCNO> 139230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/26/son/sonspo29.html </URL>
<DATE> 2003/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Samsunspor'da, Diyarbakırspor maçı hazırlıkları... 
</HEADLINE>
<TEXT>

     Samsunspor, sahasında yapacağı Diyarbakırspor maçının hazırlıklarını sürdürürken, kulüp futbol şubesi sorumlusu Suat Çalık, ''Diyarbakırspor maçı bizim için 6 puan değerinde'' dedi. 
     Nuri Asan Tesisleri'nde teknik direktör Sakıp Özberk gözetiminde çalışmalarını sürdüren Karadeniz ekibi, bugün koşuyla başladığı idmanı dayanıklılık testinin ardından top çalışmasıyla tamamladı. Tam kadro yapılan çalışmada, hafif sakatlıkları olan Milton, Junior ve Erkan koşu yaptı. 
     İdman sırasında soruları yanıtlayan kulüp futbol şubesi sorumlusu Suat Çalık, yavaş yavaş kötü günlerin geride kalmaya başladığını, ama halen bazı endişelerinin olduğunu söyledi. 
     Çalık, ikinci yarıda iyi bir çıkış yakaladıklarını ve bu yükselişi sürdürmeyi hedeflediklerini belirterek, şunları kaydetti 
     ''Şu an ligdeki 10 takım bizim durumumuzda. Onlar da bulundukları kritik noktadan kurtulmak istiyor. Yaptığımız 3 maçın 2'ini kazandık ve alt sıralardan yükselişe geçtik. Bu yükselişi sürdürerek önümüzü görmek istiyoruz. Tüm maçlar bizim için çok önemli ve kritik. Daha endişelerimiz geçmedi. Diyarbakırspor maçı bizim için 6 puan değerinde. Bu puanı almak içinde gerekeni yapacağız.'' Samsunspor camiası olarak çok zor günler geçirdiklerini ifade eden Çalık, ''İkinci yarıda az da olsa rahatladık. Büyük sıkıntılar geçirdik. Çok sayıda sakatla ayakta durmaya çalıştık. Yaptığımız transferler ve yeniden bir yapılanmayla hakettiğimiz yere sağlam adımlarla ilerliyoruz. Daha önümüzde maçlar var. Herşeyi bu maçlar belirleyecek'' diye konuştu. 
     





</TEXT>
</DOC>
