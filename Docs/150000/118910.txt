<DOC>
<DOCNO> 118910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/14/son/sonspo41.html </URL>
<DATE> 2002/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor'da Fenerbahçe maçı hazırlıkları... 
</HEADLINE>
<TEXT>

     Bursaspor, 17 Kasım Pazar günü Fenerbahçe ile yapacağı maçın hazırlıklarını sürdürüyor. 
     Vakıfköy Orhan Özselek Sosyal Tesisleri'nde, Teknik Direktör Nejat Biyediç gözetiminde yapılan ve yaklaşık 2 saat süren antrenman, krosla başladı. Topla serbest çalışmanın ardından yapılan çift kale maçı, Serdar, Bulat, Erkan, Şenol, Serkan, Yakup, Metin ve Franja'dan oluşan Murat Sözkesen'in takımı, Kelemen, Mirza, Ömer, Junior, Egemen, Zafer, Emin ve Alp'in yer aldığı Okan Yılmaz'ın takımını 6-2 yendi. 
     Sakatlıkları süren Cenk, Emre ve Tayfun antrenmana katılmazken, Ender, Fatih ve Mustafa, doktor kontrolünde hafif tempolu koştu. 
     Çift kale maç sırasında sakatlık geçiren Junior, Bulat ve Yakup, çalışmayı yarıda kesmek zorunda kaldı. 
     Teknik Direktör Nejat Biyediç, antrenman sonrası basın mensuplarına, ''6 olan sakat sayımız 9'a yükseldi. Fenerbahçe maçına kadar bir-iki antrenman daha yaparsak, sahaya sürecek 10 kişi bile kalmayacak'' dedi. 
     Bursaspor, Fenerbahçe maçının hazırlıklarına yarın yapacağı çalışmayla devam edecek. 
     
     FUTBOLCULAR FENERBAHÇE'Yİ GÖZÜNE KESTİRDİ 
     Yeşil-beyazlı takımın kaptanı Ömer Kılıç, antrenmanın ardından A.A muhabirine yaptığı açıklamada, sakatlıklar yüzünden antrenmanlarda eksik çalıştıklarını ve kadro oluşumlarında sorun yaşadıklarını söyledi. 
     ''Sakatlıklar düşündürüyor, ama sahaya 11 kişi çıkıldığı sürece eksik sayılmazsın'' diyen Ömer, son haftalarda iyi bir grafik çizen Fenerbahçe'den çekinmediklerini, aksine rakibin cezası nedeniyle Ankara'da oynanacak maçtan puan çıkaracaklarına inandıklarını kaydetti. 
     Kaptan Ömer, iyi oyunculardan kurulu rakibin son haftalarda çıkışta olduğunu anımsatarak, ''Fenerbahçe iyi bir çıkış yakaladı. İyi futbol oynuyorlar. Biz ise son haftalarda şanssızlıklar yaşıyoruz. Son dakikalarda goller yiyoruz. Bu zorlu mücadele, toparlanmamız için önemli bir fırsat olabilir. Fenerbahçe maçından puan veya puanlar alarak çıkışa geçmek istiyoruz'' dedi. 
     Golcü futbolcu Okan Yılmaz da Bursaspor olarak sıkıntılı bir dönem geçirdiklerini söyledi. 
     Son 3 haftayı beraberlikle kapattıklarını ifade eden Okan, şöyle konuştu 
     ''İyi oynuyor, ama bunun karşılığını puan olarak alamıyoruz. Üstümüzde bir baskı var. Bunu atabilirsek, bizi kimse tutamaz. Fenerbahçe güçlü bir takım. Özellikle son haftalarda çok başarılı sonuçlar alıyor. Ancak rakibin durumu bizi ilgilendirmiyor. Ankara'da oynanacak maçtan puan veya puanlar alacağımıza inanıyorum.'' 
     





</TEXT>
</DOC>
