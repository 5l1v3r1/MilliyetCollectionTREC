<DOC>
<DOCNO> 102904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/20/son/sondun18.html </URL>
<DATE> 2002/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Avusturya'da ötanazi yanlıları "intihar torbaları" dağıtıyor. 
</HEADLINE>
<TEXT>

     Avustralya'da ötanazi yanlıları, çaresiz kalan ölümcül hastalara kendilerini boğabilmeleri için ''intihar torbaları'' dağıtma kampanyası başlattı. 
     Ülkedeki ötanazi yanlısı ''Exit Australia'' adlı grubun üyeleri tarafından dağıtılacak ''Exit bags'' adı verilen bu torbalar için 150 kişinin başvurduğu belirtildi. 
     Grubun kurucusu Phillip Nitschke, boynu saran plastik bir ağzı olan ve hayatına son vermek isteyenlerin yavaş yavaş ve acı çekmeden ölmesine yarayan bu torbaların ülkede intihara yardım edenlere ceza öngören yasa karşısında son seçenek olduğunu belirti. 
     Nitschke, bu torbaların ilaç alarak intihar etmek isteyen, ancak parası ve gerekli bağlantıları bulunmayan insanlara bir çözüm sunduğunu ve iddiaların aksine, bu torbalarla gelen ölümün korkunç bir ölüm olmadığını kaydetti. 
     Grup kurucusu, ''Torbalar nefes almayı engellemiyor, sadece giderek daha az oksijen solunuyor, kullanan kişi uyuyor ve ölüyor'' dedi. 
     Kampanyanın başlatıldığı Queensland eyaleti Başbakanı Peter Beattie ise bu torbaları kınadığı konuşmasında, hükümetin bunları yasaklayamayacağını, yasaklama halinde, bıçak, tıraş bıçağı gibi nesnelerin de yasaklanmasının gündeme gelebileceğini belirtti. 
     





</TEXT>
</DOC>
