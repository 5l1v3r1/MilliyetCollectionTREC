<DOC>
<DOCNO> 138418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/22/son/soneko07.html </URL>
<DATE> 2003/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Uluslararası borsalarda geçen hafta dolar düştü, altın yükseldi 
</HEADLINE>
<TEXT>

     Uluslararası borsalar Irak ile ilgili kaygıların belirlediği bir hafta daha geçirdiler. 
     Savaş kaygıları yüzünden ABD Doları'nın diğer paralar karşısındaki gerilemesi sürerken, hafta geneline bakıldığından kriz zamanlarının ''güvenli sığınağı'' altın fiyatları yükseldi. 
     Dünyanın 1 numaralı menkul kıymet piyasası New York Borsası haftayı yükselişle kapattı. Bununla birlikte borsadaki yükselişin tek ölçü olarak alınmaması uyarısında bulunan uzmanlar, işlem hacminin düşüklüğüne dikkat çekiyorlar. 
     Uluslararası gelişmelerden dolayı kaygılanan bir çok yatırımcının borsada alım satım yapmaktan kaçındığını vurgulayan gözlemciler, New York borsasında işlem gören hisse senedi sayısının önemli düşüş gösterdiğini belirtiyor. 
     Londra Borsası'nda Pazartesi 1.0731 dolardan kapanan euro, Cuma kapanışta 1.0804 dolara yükseldi. 
     Aynı borsada hafta başı 1600 dolarda kapanan İngiliz Sterlini hafta sonu kapanışta 1.5912 dolara indi. 
     
     MENKUL KIYMET PİYASALARI 
     Irak ile kaygılar yüzünden 1 aydan uzun bir düşüş yaşayan New York Borsası'nda geçen hafta başlayan yükseliş bu hafta da devam etti. 
     Dow Jones Endeksi hafta genelinde 109.31 puan ya da yüzde 1.4 artarak 8,018.11 puanda kapandı. 
     Nasdaq Endeksi de Cuma kapanışta 38.85 puan ya da yüzde 3 kazançla 1,349.02 puana çıktı. 
     Ancak bu yükselişlerin çok düşük bir işlem hacminde gerçekleşti. Uluslararası belirsizlikten kaygı duyan bir çok yatırımcının alım satım kararlarından uzak durması yüzünden yeni yılla gelen kısa toparlanma sırasında günde 2 milyar hisse senedinin el değiştirdiği New York Borsası'nda bu hafta günlük işlem hacmi 1.3 milyar hisse senedine geriledi. 
     İşlem hacminin düşmesinin risk unsurunu artırdığına dikkat çeken uzmanlar, borsada bu haftaki yükselişin ardındaki etkenin de fiyatların ilerde daha da düşmesini bekleyen bazı yatırımcıların konumlarını korumak için ellerindeki bazı hisse senetlerini elden çıkarmaları olduğunu belirtiyor. 
     Irak belirsizliği Londra Borsası'na ise kazanç getirdi. Belirsizlik yüzünden artan petrol fiyatları petrol şirketlerinin hisse senetlerinin fiyatlarını da artırdı. 
     Londra Borsası'nın FTSE 100 Endeksi 115.2 puanlık haftalık kazançla 3,727.1 puanda kapandı. 
     Büyük borsalar arasında haftayı düşüşle kapatan Tokyo oldu. 
     Japon Yeni'nin ABD Doları karşısında değerlenmesinin Japonya'nın ihracatı üzerindeki olumsuz etkileri borsada işlem gören Japon şirketlerinin hisse senetlerinin fiyatlarına yansıdı. 
     Tokyo Borsası'nın temel göstergesi Nikkei Endeksi 188.38 puanlık haftalık kayıpla Cuma kapanışta 8,513.54 puana indi. 
     





</TEXT>
</DOC>
