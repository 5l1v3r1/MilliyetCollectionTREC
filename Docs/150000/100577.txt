<DOC>
<DOCNO> 100577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/07/son/sonspo24.html </URL>
<DATE> 2002/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
18. Avrupa Atletizm Şampiyonası'nda bugün... 
</HEADLINE>
<TEXT>

     18. Avrupa Atletizm Şampiyonası'na, Almanya'nın Münih kentinde devam ediliyor. 
     Münih Olimpiyat Stadı'ndaki şampiyonanın 2. gününde gündüz bölümünde yapılan bayanlar çekiç atma elemelerinde, Türk atleti Zübeyde Yıldız başarılı olamadı. 
     Yıldız, 2. hakkında elde ettiği 54.32 metrelik derecesiyle, serisinde 22 sporcu içinde 21., elemelere katılan 44 sporcu içinde ise 40. sırada yer alarak şampiyonaya veda etti. Yıldız, elemelerde 2 Hollandalı, 1'er de Çek ve Arnavut sporcuyu geride bırakabildi. 
     Şampiyonada yarın Türk atletlerinden, madalya umudu taşıyan Etiyopya asıllı Elvan Abeylegesse, TSİ 23.10'da başlayacak bayanlar 5 bin metre seçmelerine katılacak. 
     Öte yandan şampiyonada 2. günün ilk altın madalyasını da gündüz bölümünde yapılan bayanlar 20 kilometre yürüyüş müsabakasında, Rus Olimpiada Ivanova kazandı. 
     26 sporcudan 17'sinin tamamlayabildiği yarışmada, 31 yaşındaki Dünya Şampiyonu ve dünya rekortmeni Rus Ivanova, 1.26.42.00'lık derecesiyle altın madalyaya ulaştı. Gümüş madalya, 1.28.20.00'lık dereceyle, 2 olimpiyat şampiyonluğu bulunan 36 yaşındaki Rus sporcu Yelena Nikolayeva'nın olurken, bronz madalya ise 1.28.33.00'la 34 yaşındaki İtalyan sporcu Erica Alfridi'ye gitti. 
     





</TEXT>
</DOC>
