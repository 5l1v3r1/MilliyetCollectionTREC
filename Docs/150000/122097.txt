<DOC>
<DOCNO> 122097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/01/son/sondun02.html </URL>
<DATE> 2002/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Slovenya'da Devlet Başkanlığı için ikinci tur oylama başladı... 
</HEADLINE>
<TEXT>

     Slovenya'da devlet başkanlığı seçiminin ikinci turu için halk sandık başına gidiyor. 
     Oy verme işlemi yerel saatle 07.00'de TSİ 08.00 başlayan seçimde, yaklaşık 1,6 milyon seçmenin oy kullanması, ilk sonuçların akşam saatlerinde açıklanması bekleniyor. Oy verme işlemi yerel saatle 19.00'da TSİ 20.00 sona erecek. 
     Seçimin ikinci turuna, ilk turda en yüksek oyu alan iki aday, Liberal Demokrat Parti lideri Başbakan Janez Drnovsek 52 ve bugün 49 yaşına basan kadın Başsavcı Barbara Brezigar katılıyor. 
     Son kamuoyu yoklamalarına göre, seçimi 10 yıldır aralıksız olarak başbakanlık görevini yürüten Drnovsek'in kazanmasına kesin gözüyle bakılıyor. 
     Sloven vatandaşlarının Drnovsek'in, ''Yugoslavya'dan 1991'de bağımsızlığı kazanan ülkeyi, orta Avrupa'nın en zengin ülkelerinden biri haline getirdiğini ve Batı'ya yaklaştırdığını'' düşündükleri, diğer aday Brezigar'ın siyasi deneyiminin ise Adalet Bakanlığı'nda yaptığı 6 aylık görevle sınırlı olduğu belirtiliyor. 
     Seçimin 10 Kasım'da yapılan ilk turunda, Drnovsek yüzde 44, Brezigar da yüzde 30 oranlarında oy almıştı. 
     Görev süresi dolan Devlet Başkanı Milan Kucan 61 Slovenya'da ''bağımsızlığın babası'' olarak görülüyor. Slovenya'nın 1991 yılında bağımsızlığını kazanmasından bir yıl sonra devlet başkanı seçilen Kucan, 5 yıllık görev süresinin dolmasının ardından 1997'de bir kez daha beş yıl için devlet başkanlığına seçilmişti. 
     





</TEXT>
</DOC>
