<DOC>
<DOCNO> 117787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/08/son/soneko13.html </URL>
<DATE> 2002/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Garanti Bankası Genel Müdürü Faizlerin biraz daha düşmesi gerek 
</HEADLINE>
<TEXT>

     Garanti Bankası Genel Müdürü Ergun Özen, faizlerin şu anda hala yüksek olduğunu belirterek, biraz daha düşmesi gerektiğini söyledi. 
     Ergun Özen, iç borcun vadesinin uzatılmasıyla ilgili ''öteleme'' konusunda da, ''Piyasa yaptı, daha da yapabilir'' dedi. 
     Özen, CNN Türk'teki Parametre programında yaptığı açıklamada, faizler için makul rakam konusunda, ''Eski tecrübemiz, aylık yüzde 3'ün altına düştüğü anda başlar. 36 desek, yüzde 40-43-44'lere, belki 45'lere kadar gelebilir'' dedi. 
     Şu anda çok farklı bir Türkiye'ye doğru gidiyor olunabileceğini ifade eden Özen, ''Enflasyonun kalıcı bir şekilde düştüğü Türkiye'de bunlar bile yüksek kalabilir'' dedi. 
     Ekonomik programda değişiklik yapılması konusunda, IMF'nin siyasi istikrar aradığını düşündüğünü ifade eden Özen, ''Birtakım yer değiştirmeler, önceliklerde yer değiştirmeler olabilir. Bunu önümüzdeki günlerde göreceğiz. Şunu söylemekte de fayda var, çok fazla yerimiz yok oynayacak makroekonomik hedeflerde, dengelerde. Bunların içinde kalınacaktır.'' İç borcun ötelenmesine ilişkin bir soru üzerine de Özen, piyasanın bunu yaptığına işaret ederek, ''Daha da yapabilir'' dedi. 
     
     GARANTİ BANKASI FAİZLERİ DÜŞÜRDÜ 

     Garanti Bankası, 6 aya kadar vadede TL mevduat faiz oranlarını 2 puan düşürerek, yüzde 50'nin altına çekti. 
     Garanti Bankası'ndan yapılan açıklamaya göre, 2 milyar liraya kadar meblağlarda yeni faiz oranları 1 ay vadede yüzde 45, 3 ay vadede yüzde 47, 6 ay vadede yüzde 48 olarak belirlendi. 
     2 milyar liranın üzerindeki tasarruflarda ise, 1 ay vadede yüzde 45, 3 ay vadede yüzde 47 ve 6 ay vadede yüzde 49 olarak uygulanacak. 
     Tüm meblağlarda 12 ay vadeli mevduata verilen yüzde 51 faiz oranı ise değişmedi. 
     





</TEXT>
</DOC>
