<DOC>
<DOCNO> 121600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/28/son/soneko28.html </URL>
<DATE> 2002/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Serdengeçti Enflasyon hedeflemesi çok fazla ertelenemez 
</HEADLINE>
<TEXT>

     Merkez Bankası Başkanı Süreyya Serdengeçti, enflasyon hedeflemesine geçmenin ancak bir çeyrek ertelenebileceği düşüncesinde olduğunu söyledi. 
     Serdengeçti, Siyasal Bilgiler Fakültesi'nde ''fiyat istikrarı'' konulu bir konferans verdi. 
     Konferansın ardından soruları da yanıtlayan Serdengeçti, enflasyon hedeflemesinin 2004 yılına kalması diye bir şey olmadığını belirterek, ''Yıl başında ne dediysek ona devam ediyoruz'' dedi. 
     Enflasyon hedeflemesine geçmenin sadece para politikası ile çözülmediğini, hükümetin politikaları ile desteklenmesi gerektiğini vurgulayan Serdengeçti, bunun en önemli belgesinin kamu maliyesi olduğunu ifade etti. 
     Serdengeçti, gelecek yıl bütçesinin, faiz dışı fazlanın ne olacağının yeni hükümetin kurulması nedeniyle henüz oluşmadığını hatırlattı. Dolayısıyla enflasyon hedeflemesinin ancak bir çeyrek ertelenebileceğini bildiren Serdengeçti, daha uzun bir süreye gerek olmadığı düşüncesinde olduğunu söyledi. 
     Serdengeçti, Merkez Bankası'nın özerkliğinin kaldırılmasının sonucuna ilişkin bir soru üzerine, ''Bunu düşünmek dahi istemiyorum. Özerk olmanın ne yararı olduğu eğer anlaşılmadıysa, dünyada ne olup bittiği o kadar takip edilemiyorsa, maalesef bu ülkede öyle bir hastalığımız var... Benim yapabileceğim hiçbir şey yok'' diye konuştu. 
     
     ENFLASYON VE BÜYÜME 

     Yüksek enflasyon ortamında devam etmenin daha yüksek bir büyümeyi getirmediğini, tam tersine düşük bir büyüme getirdiğini belirten Serdengeçti, fiyat istikrarı diye bir sorunun olmadığı ortamda kimi zaman bir ölçüde gevşetilen para politikasının büyümenin çok düşük olması halinde katkıda bulunabileceğini belirtti. 
     Uzun vadede gevşek para politikası ile daha yüksek büyüme sağlamanın ve sürdürmenin mümkün olmadığını ifade eden Serdengeçti, enflasyonu artırarak büyümenin sağlanamayacağını bildirdi. Serdengeçti, bir soru üzerine, dolarizasyonun bu kadar yaygın olduğu bir ortamda para politikasının etkisini azalttığına dikkat çekti. 
     
     ''ÖNCE İSTİKRAR'' 

     1989 yılında Türk Lirası'nın konvertibiliteye geçme zamanlamasının uygun olup olmadığı yolundaki bir başka soru üzerine de Serdengeçti, küresel düzeyde sermaye piyasasının serbestleştirilmesi konusunda farklı görüşlerin bulunduğunu söyledi. 
     Serdengeçti, kişisel olarak 1989 yılında Türk Lirası'nın konvertibilite uygulamasına geçme zamanlamasının uygun olmadığını düşündüğünü belirterek, ''1989 yılında yetkili olsaydım. O zaman bunu yapmazdım. Önce istikrar derdim yine. En azından tam değil de çok ileri bir aşamada olsaydı faydasını görürdük. 1989 öncesinde istikrarı sağlamamışsınız. Liberalleşmeyi yaptınız. Yine istikrarı sağlamadınız. İnsanlar kabahati küreselleşmeye buluyorlar. Bu doğru olmayabilir'' dedi. 
     
     PROGRAMIN SOSYAL BOYUTU 

     Uygulanan programın sosyal boyutunun olduğunu belirten Serdengeçti, ancak bunun anlaşılmadığını söyledi. Serdengeçti, şöyle devam etti 
     ''Eğer, Türkiye'nin sosyal sorunları başlıca gelir dağılımındaki eşitsizlikten kaynaklanıyorsa, eğitime veya sağlığa yeteri kadar kaynak aktarılamamaktan kaynaklanıyorsa bunun nedeni enflasyondur. Bu program enflasyon sorununu halletmeye çalışıyor. Nedense bu ilişki görülemiyor. Bunun sosyal boyutu yok. Sosyal amaçlı bir takım harcamaların olması lazım. Hayır, bitti o dönem... Ama değişik görüşler olabilir değişik yollar bulunabilir.'' 
     
     DÖVİZ ALIM İHALESİNE OCAK'TA BAŞLANMALI 

     Merkez Bankası Başkanı Süreyya Serdengeçti, Merkez Bankası'nın döviz alım ihalesine mevsimsel nedenlerle Aralık ayında değil Ocak ayında başlanmasının uygun olacağını söyledi. 
     Serdengeçti, Merkez Bankası olarak enflasyonla mücadelede 'ama' sorunu istemediklerini, ''hedefler ile araçların netleşmesi lazım'' dediklerini hatırlatan Serdengeçti, kısa vadeli faiz oranlarının ancak gelecekteki öngörüleri doğrultusunda değişeceğini belirtti. 
     Serdengeçti, şöyle devam etti 
     ''Artık eskiden olduğu gibi büyümeye, ihracata, bankalara, Hazine'ye bakalım yok. Çünkü bunu yapıp diğer öncelikleri ön plana çıkardığınız ölçüde enflasyonda bir netice almanız mümkün değil. Bu kamuoyuna yanlış sinyal veriyor. Amacın ne olduğu konusunda kafa karıştırıyor. Neticede hiçbir de amaca ulaşamıyorsunuz.'' Serdengeçti bir soru üzerine, Merkez Bankası'nın siyasetin dışında bir kuruluş olduğunu hatırlatarak, kendi yasası çerçevesinde iş başına gelen her hükümetle çalışmak zorunda olduğunu bildirdi. 
     Hükümetin ekonomik programa devam edileceğini söylediğini hatırlatan Serdengeçti, şunları söyledi 
     ''İstikrarsızlık konusunda o hale gelmişiz ki. Yapılacak fazla bir manevra alanı gidilecek bir yer yok. Faiz dışı fazla bir ara çok tartışıldı. Normal dönemde siyasi bir değişken... Türkiye'de kamu borcunu o hale getirmişiz ki bu artık bir siyasi değişken değil teknik bir işlem. Dolayısıyla yapacağınız fazla bir değişiklik yok. Aynı şey enflasyon içinde geçerli. Ama gidilecek başka hiçbir yer yok.'' Seçimlerin bu yıl yerine geçtiğimiz yıl ya da önümüzdeki yıl yapılması durumunda bunun etkisinin ne olacağına yönelik bir soru üzerine ise Serdengeçti, genel seçimler 2001 veya 2003'te yapılsaydı sonuçların daha kötü olacağını kaydetti. 
     
     FİYAT İSTİKRARI SAĞLANAMAMASININ SONUÇLARI NET OLARAK GÖRÜLDÜ 

     Süreyya Serdengeçti, fiyat istikrarının sağlanamamasının sonuçlarının, başka bir ifade ile enflasyonun ekonomik ve toplumsal alanlarda neden olduğu yıpranmanın Türkiye'de son derece net bir biçimde görüldüğünü bildirdi. 
     Türkiye'de bozuk olan gelir dağılımının başta gelen nedeninin uzun yıllardır fiyat istikrarının sağlanamaması olduğunu belirten Serdengeçti, bozuk gelir dağılımının yarattığı çarpıklığın toplumsal yaşamda şiddetle hissedildiğini kaydetti. 
     Uzun yıllar boyunca yüksek enflasyonist bir ortamda yaşamanın Türkiye ekonomisine maliyetinin oldukça ileri boyutta olduğunu ifade eden Serdengeçti, ''Tüm bunların, yoksulluğun ve yoksunluğun, adaletsiz gelir dağılımının nedeninin yüksek enflasyon ve yarattığı istikrarsız ortamdır'' dedi. 
     Türkiye'de para ve kredi piyasalarının vadesinin son derece kısa olduğunu belirten Serdengeçti, Türk Lirası mevduatların vadesinin sadece 2-3 ay olduğunu, toplam kredilerin yüzde 70'den fazlasının vadesinin ise 1 yıldan kısa olduğunu anlattı. 
     
     ''BİRAZ ENFLASYON LAZIM'' SÖYLEMİ 

     Türkiye'de fiyat istikrarının sağlanamamasının sonuçları ile enflasyonu besleyen diğer unsurlar hakkında bilgi veren Serdengeçti, ''biraz enflasyon lazım'' söylemine dikkat çekerek ''Bu bilerek veya bilmeyerek yolsuzluk önermekten başka bir şey değildir'' dedi. 
     Yaşanan yüksek enflasyonun Türkiye'nin rekabet gücünü olumsuz yönde etkilediğini belirten Serdengeçti, şöyle devam etti 
     ''Başta politik istikrarsızlıklar, devamlı seçim ortamının yaşanması, bunun sonucu olarak başta ekonomi olmak üzere hemen her alanda kısa vadeli politika uygulamaları, uzun vadeli uygulama gerektiren enflasyonla mücadele programlarının uygulanmasında engel olmuştur.'' Serdengeçti, Türkiye'de enflasyonu besleyen bir diğer unsurun kamunun özellikle tekel olduğu alanlarda kamu açıklarını finanse etmeye yönelik yüksek fiyatlama politikaları uygulaması olduğunu belirtti. 
     Türkiye'de vadeli piyasalarının yeteri kadar gelişemediğine değinen Serdengeçti, bir ekonomide oynaklığın belli bir ortalamanın üstünde olması halinde, piyasalarda enstrümanların ortaya çıkamayacağını bildirdi. 
     
     ''YAŞANMIŞ TECRÜBE YOK'' 

     Türkiye'de son 25-30 yıllık döneminde fiyat istikrarının sağlandığı bir ortam olmadığını hatırlatan Serdengeçti, toplumdaki tüm kesimin fiyat istikrarının kendilerine ne şekilde ve ne oranda bir fayda sağlayacağını, yaşam standartlarını ne ölçüde yükselteceği konusunda yaşanmış bir tecrübelerin olmadığını belirtti. 
     Geçmiş dönemde Merkez Bankası'ndan farklı öncelikleri gözetmesinin istenmesi, enflasyondaki tırmanışın ve sürekliliğin yolunu açtığını kaydeden Serdengeçti, şöyle devam etti 
     ''Bütün bunların altında, politik tasarımı ve uygulaması sırasında 'tabii ki enflasyonu düşürelim ama...' denilmesi yaklaşımı yer almaktadır. 
     Politikaların tasarlanması ve uygulanması sürecinde bir taraftan enflasyonun düşürülmesi istenirken bir taraftan büyüme, istihdamı artırmak, ihracatı, bankacılığı desteklemek gibi hedeflerin öncelikli olarak gözetilmek istenmesi, hem fiyat istikrarı ile çelişen politikalar uygulanmasına neden olmakta hem de fiyat istikrarı için ekonomide otoriteler tarafından açık bir amaç ortaya konularak kamuoyuna net bir sinyal verilemediği için, politikalara güven oluşması yönünde engel oluşturmaktadır.'' Serdengeçti, bu yaklaşımın arkasında ise enflasyonun istihdam sorununu çözeceği ve ekonomik büyümeyi harekete geçireceği yanılgısı olduğunu söyledi. 
     
     ''TEMEL HEDEFLER ÇELİŞMİYOR'' 

     Merkez Bankası'nın uygulamaları hakkında bilgi veren Serdengeçti, Merkez Bankası ile hükümetin temel hedeflerinin birbiriyle çelişmediğini belirtti. 
     Serdengeçti, ''Fiyat istikrarının sürdürülebilir büyüme ve istihdam artışının ön koşulu olması nedeniyle mevcut programla ulaşılması amaçlanan enflasyon hedefi, hükümet ile Merkez Bankası'nın üzerinde uzlaştığı ortak hedeftir'' dedi. 
     Fiyat istikrarının ekonomik kalkınmadan demokrasiye ve refaha kadar ulaşılmak istenen tüm hedeflerin ön koşulu olduğunu anlatan Serdengeçti, ''Ülkemizin geçmişinden ders çıkararak, önceliklerini saptırmadan fiyat istikrarını amaçlayan politikalara devam etmesi gerekmektedir. Aksi takdirde, ekonomide istikrar sağlanamaz. Fiyatlar ve faizler üzerindeki risk priminin düşmesi sağlanamaz'' diye konuştu. 
     Büyümenin temel kaynağının ekonomideki verimlilik artışı olduğunu ifade eden Serdengeçti, bu kapsamda orta vadede sağlıklı bir büyüme yapısına kavuşmak için kamu ve özel kesimin verimliliğini artırıcı politikalara ağırlık verilmesinin önem arz ettiğini bildirdi. 
     
     NİHAİ HEDEF FİYAT İSTİKRARI 

     Serdengeçti, şöyle devam etti 
     ''Halen uygulanmakta olan program dahilinde yüksek faiz dışı fazla hedefi sadece kamu maliyesinde kamu borç stoku sorununu çözmek için değil, kamu harcamalarındaki disiplin ve kontrolün göstergesi olması dolayısıyla enflasyonu düşürmek için de vardır. 
     Bizim bundan böyle Merkez Bankası olarak amacımız, ilk olarak hedeflediğimiz enflasyon oranına ulaşmak, üç yıllık bir vadede enflasyonu tek haneli rakamlara indirmek, sonrasında ulaşılan bu düşük seviyelerde fiyatlara istikrar sağlamaktır.'' Gelinen bu noktada Merkez Bankası'nın yıl sonu hedefi olan yüzde 35 enflasyon oranını tutturmak konusunda bir sıkıntılarının olmadığını kaydeden Serdengeçti, 25 yıldır ilk defa kamuoyunun enflasyon bekleyişleri ile hükümetin ve Merkez Bankası'nın hedeflerinin aynı seviyede olduğunu hatırlattı. 
     Bundan sonra, fiyat istikrarının sağlanabilmesi için toplumsal uzlaşı ve güvene ihtiyaç olduğunu anlatan Serdengeçti, daha sonra enflasyonun yenilmesi ardından oluşacak ortam hakkında öngörülerde bulundu. 

     
</TEXT>
</DOC>
