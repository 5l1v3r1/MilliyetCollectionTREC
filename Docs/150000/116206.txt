<DOC>
<DOCNO> 116206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/31/son/sontur05.html </URL>
<DATE> 2002/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Çocukları mitinge götürmeyin 
</HEADLINE>
<TEXT>

     Siyasi parti mitinglerinde atılan tek yönlü sloganların, çocukların, özgür ve yaratıcı düşünceden uzak, bir gruba bağımlı yetişmelerine neden olduğu belirtildi. 
     Anadolu Üniversitesi A.Ü Mediko Sosyal Hastanesi psikiyatristi Dr. Hasan Ulvi Kıvanç, aileleri tarafından miting meydanlarına götürülen çocukların, kişilik gelişimlerinin tehlike altında olduğunu belirterek, bu çocukların erişkinliğe adım attıkları dönemde anlama ve kavrama güçlüğü yaşayabileceğini kaydetti. 
     Partilerin, kendilerini abartıp diğer partileri ağır dille suçladığı mitinglerde atılan tek taraflı sloganların, çocukların bağımsız düşünme yeteneğinden uzak gelişmelerine neden olduğunu belirten Kıvanç, şöyle konuştu 
     "Mitinglerde atılan sloganlar, çocukların bir gruba bağımlı, özgür ve yaratıcı düşünceden uzak yetişmelerine neden oluyor. Çocuklar, mitinglerdeki sloganların ve söylemlerin etkisinde kalıyorlar. Doğruluğunu bilmedikleri ideolojilere körü körüne bağlanabiliyorlar." Kıvanç, yoğun propaganda ortamlarına sokulan çocukların çağdaş ve özgür düşünceyi benimsemekte güçlük çekeceklerini ifade ederek, aileleri tarafından seçim meydanlarına taşınan çocukların, ilerleyen yaşlarında olayları irdeleyen ve bağımsız düşünen bireyler olmak yerine, yaratıcı olmayan bir topluluğun üyesi olmaya başladıklarını kaydetti. 
     "Çocuklar, miting meydanları yerine, coşkulu bayram kutlamalarına götürülmeli" diyen Kıvanç, böylece gelecek nesillerin, görsel güzelliklerle dolu bir ortamda toplumsal değerleri de öğrenebileceklerini ifade etti. 
     





</TEXT>
</DOC>
