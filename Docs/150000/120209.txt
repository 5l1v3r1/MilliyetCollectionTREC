<DOC>
<DOCNO> 120209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/21/son/soneko43.html </URL>
<DATE> 2002/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüketici Günleri Fuarı yarın açılıyor... 
</HEADLINE>
<TEXT>

     İstanbul Ticaret Odası'nın İTO öncülüğünde bu yıl ikincisi düzenlenen Tüketici Günleri Fuarı, yarın açılıyor. 
     CNR Fuar Merkezi'nde gerçekleştirilecek fuarda, gıdadan hazır giyime, ayakkabıdan ev gereçlerine, kozmetik ürünlerinden ev tekstiline, banyo ve mutfak aksesuarlarından çiçek ve dekoratif ürünlere, beyaz eşyadan kırtasiye malzemelerine kadar on binlerce ürün uygun fiyatlarla tüketicilerle buluşacak. 
     Fuara katılacak 1000'e yakın firma, 4 Aralık'a kadar sürecek fuar boyunca, ürünlerini maliyetine yakın fiyatlarla alıcılara sunacak. 
     İstanbul Büyükşehir Belediyesi, tüketicilerin rahat ulaşımını sağlamak için, tüm ilçelerden fuar merkezine otobüs seferleri düzenleyecek. 
     Marmara Bölgesi'ndeki 26 ticaret odasının da destek verdiği fuara, Çanakkale, Bolu, Bursa, Balıkesir, İzmit gibi bölge illerden gelmek isteyenler için ücretsiz otobüs kaldırılacak. 
     Tüketici Günleri Fuarı'na giriş ücretsiz olacak. 
     
     ''FUAR, KAR AMAÇLI DEĞİL'' 
     İTO Yönetim Kurulu Başkanı Mehmet Yıldırım, yaptığı açıklamada, hem vatandaşa ucuz alışveriş imkanı sağlamak hem de kriz ortamında iş dünyasının stoklarını eriterek piyasaya hareketlilik getirmek amacıyla geçen yıl ilkini yaptıkları fuarı, istek üzerine bu yıl da düzenlediklerini söyledi. 
     Halktan ve özellikle imalatçılardan büyük talep geldiğini belirten Yıldırım, fuarda üretim fazlası kaliteli ürünlerin maliyet fiyatına tüketiciye sunulacağını bildirdi. Mehmet Yıldırım, şunları kaydetti 
     ''Bu fuar, kar amaçlı değil. Halkımızın bir bayramlık alabilmeleri için, yılda bir kere de olsa maliyetine, hatta maliyetinin altında fiyatlarla mal alabilme imkanı sunuyoruz. Firmalar, fuar süresince kesinlikle zam yapmayacak. Birinci gün malı ne fiyatla afişe ettiyse son gün de aynı fiyatla satacak.'' Geçen yıl fuarda 100 trilyon liranın üzerinde ciro yapılarak piyasaya nakit girişinin sağlandığını belirten Yıldırım, bu yıl da aynı düzeyde ciro beklediklerini ifade etti. 
     





</TEXT>
</DOC>
