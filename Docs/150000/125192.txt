<DOC>
<DOCNO> 125192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/17/son/soneko26.html </URL>
<DATE> 2002/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Piyango Yılbaşı biletleriyle ilgili suçlamalar haksız 
</HEADLINE>
<TEXT>

     Milli Piyango İdaresi Genel Müdürlüğü, yılbaşı biletleriin dar bir bayi grubuna ve mafyaya satıldığı iddialarının tümüyle gerçek dışı olduğunu bildirdi. 
     Milli Piyango'dan yapılan yazılı açıklamada, piyasaya çıkarılan yılbaşı biletlerinin satışıyla ilgili olarak idareye haksız suçlamalarda bulunulduğu belirtildi. 
     Yılbaşında 70 triyon lira tutarında, 23 milyon 400 bin adet biletin piyasaya çıkarıldığı hatırlatılan açıklamada, buna karşılık bayilerden gelen talep tutarının, bastırılan bilet tutarının 2 katına ulaştığı kaydedildi. 
     Bu durumda tüm bayileri memnun etmenin fiilen mümkün olmadığı vurgulanan açıklamada ''Bayilerin taleplerini karşılayacak kadar bilet basılıp, satışa sunulması halinde, vatandaşlarımızın tüm biletleri satın alması mümkün olmayacağından, biletlerin önemli bir kısmı bayilerin elinde kalacaktı ve kendileri telafisi mümkün olmayan zarara uğrayacaktı'' denildi. 
     
     TAVAN 5 MİLYARA YÜKSELDİ 
     Bu yılbaşında başbayilere tahsis edilen biletlerde kısıntıya gidildiği ve şubelere daha çok bilet verildiği de ifade edilen açıklamada, buna rağmen şubelerden önceki yıllarda görülmemiş şekilde bilet talep edildiği belirtildi. 
     Bu taleplerin de bastırılan bilet miktarı dikkate alındığında karşılanamayacağı kaydedilen açıklamada, daha sonra şu görüşlere yer verildi 
     ''Ortaya çıkan bu tablo karşısında şubelerimizden yapılan satışlar bir süre için durdurulmuştur. 16 Aralık günü yayınlanan bir genelge ile her şubeye 2002 yılının Eylül-Ekim-Kasım-Aralık aylarında yapılan 10 çekilişten en az 3'ünde milli piyango bileti almış bayilere 3 milyar liraya kadar bilet satmaları izni verilmiştir. 
     17 Aralık günü yayınlanan bir başka genelge ile yine aynı şartları taşıyan bayilere yapılacak satışlara ilişkin tavan 5 milyar liraya yükseltilmiştir. Kalan bilet miktarına göre bu tavan önümüzdeki günlerde yükseltilebilecektir.'' 
     Milli Piyango İdaresi'nin açıklamasında, bu şekilde idareye sadakatle hizmet eden ve milli piyango bayiliğini bir meslek olarak icra eden küçük miktarda sermayeye sahip kişilerin korunduğu vurgulandı. 
     Açıklamada, idareyi haksız yere suçlayanların ise milli piyango biletini yalnız yılbaşı çekilişinde satacaklar ile hem baş bayilerden, hem de şubelerden bilet almak isteyenler olduğu belirtildi. 
     





</TEXT>
</DOC>
