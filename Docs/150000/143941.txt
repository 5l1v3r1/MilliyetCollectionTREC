<DOC>
<DOCNO> 143941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/20/son/soneko27.html </URL>
<DATE> 2003/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, BM hesabındaki petrol gelirlerini insani yardımda kullanacak 
</HEADLINE>
<TEXT>

     ABD ve İngiltere, Irak'ın Birleşmiş Milletler BM özel hesabında tutulan 40 milyar dolarlık petrol gelirlerini savaş sırasında insani yardım tedariki ödemelerine harcamayı planlıyor. 
     Amerikan Associated Press AP Haber Ajansı'nın edindiği bilgiye göre, Irak rejiminin kısa sürede devrileceği varsayımına dayalı yeni öneri, muhtemelen askeri çatışmaların başlamasından kısa süre sonra Birleşmiş Milletler Genel Sekreteri Kofi Annan'a sunulacak. 
     AP'nin adlarının açıklanmasını istemeyen kıdemli diplomatlar ve BM yetkililerine dayanarak verdiği habere göre, bu plan ABD ve İngiltere'ye Irak'ın BM özel hesabında tutulan zengin nakit rezervlerine doğrudan erişim imkanı vermeyecek. 
     Bu paranın bir kısmının acil insani yardıma kanalize edilmesiyle savaştan etkilenmesi muhtemel milyonlarca Iraklının bakımının mali sorumluluğu yükü azalacak. 
     Bu süreçte BM Genel Sekreteri Annan'ın rol oynaması, BM Güvenlik Konseyi'nde daha fazla bölünme taraftarı olmayan Rusya dahil birkaç üye tarafından rica edildi. 
     Bununla birlikte, ABD ve İngiltere'nin BM'ye sunulacak öneri, Fransız, Rus ya da diğer ülkelerden şirketlerin Irak'da BM gıda karşılığı petrol programı kanalıyla cazip işlerini kesecek. 
     Bu önerinin, gıda karşılığı petrol programının devamından yana olan BM Güvenlik Konseyi üyelerince onaylanması bekleniyor. Fransız diplomatların ifadesiyle, ''üzerinde Washington ve Londra yerine, Annan'ın parmak izleri bulunan bir belgeyi desteklemek daha kolay olacak''. 
     Nitekim, Annan, Güvenlik Konseyi'ne Irak'a ilişkin program konusunda bir öneri getirmekte olduğunu dün bildirmişti. 
     Annan tarafından işletilecek sistemin ne kadar süreceğine gelince diplomatlara göre, askeriye için Irak'ı istikrara kavuşturmak ne kadar uzun sürerse program da o kadar yürürlükte kalacak. 
     





</TEXT>
</DOC>
