<DOC>
<DOCNO> 105131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/01/son/soneko01.html </URL>
<DATE> 2002/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da, Ağustos ayı zam rekortmeni maç bilet fiyatları oldu... 
</HEADLINE>
<TEXT>

     İstanbul'da Ağustos ayının zam rekortmeni, yüzde 93.3 artışla maç giriş ücretleri oldu. 
     İstanbul Ticaret Odası İTO verilerine göre, geçen ay en fazla ikinci fiyat artışı, yüzde 34.5 ile Milli Eğitim Bakanlığı'nın matematik kitabında kaydedildi. Üçüncü sırada ise yüzde 31.2 ile kurşun kalem yer aldı. 
     Aylık fiyat artışları 5 ortalı defterde yüzde 23.9, taze fasulyede 23.4, limonda 22.3, okul çantasında 14.7 ve okul önlüğünde yüzde 13.9 olarak gerçekleşti. 
     Fiyatı en az artan ürünler ise yüzde 2 ile elektrik, yüzde 2.3 ile kağıt ev malzemesi, yüzde 2.5 ile manto dikiş ücreti oldu. 
     
     12 AYLIK SONUÇLAR 
     İTO verilerine göre, 2001 Ağustos ile 2002 Ağustos ayları arasındaki 12 aylık dönemde ortalama perakende fiyatı en fazla artan hizmet, yüzde 250.9 ile mahkeme ve avukatlık ücreti olarak belirlendi. 
     Bunu yüzde 191.7 ile birinci sınıf günlük hastane yatak ücreti ve yüzde 142 ile cam mutfak eşyası izledi. 
     Yıllık bazda fiyatı en az artan ürünler ise, yüzde 50.2 ile 1. sınıf erkek berberinde saç sakal traşı, yüzde 51.6 ile yabancı sigara ve yüzde 51.8 ile çamaşır makinesi oldu. 
     





</TEXT>
</DOC>
