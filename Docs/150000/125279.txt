<DOC>
<DOCNO> 125279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/17/son/sontur31.html </URL>
<DATE> 2002/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Abdullah Gül "Kıbrıs için herhangi bir gizli pazarlığımız yok" 
</HEADLINE>
<TEXT>

     Başbakan Abdullah Gül, Kıbrıs konusunda hiçbir gizli meselenin sözkonusu olmadığını belirterek, ''Kıbrıs konusunda herhangi bir gizli pazarlık içinde değiliz'' dedi. 
     Gül, Kopenhag Zirvesi ve Kıbrıs konusunda TBMM'de yaptığı konuşmada, Kıbrıs sorununa değindi. ''Kıbrıs konusunda herhangi bir gizli pazarlık içinde olmadıklarını'' belirten Gül, bu nedenle dün basına yansıyan haberlerin doğru olmadığını savundu. Kıbrıs'ın Kopenhag Zirvesi'nde esas konu olmadığını, ikili görüşmelerde de beklendiği gibi çok gündeme gelmediğini anlatan Gül, Kıbrıs konusundaki asıl kararın Helsinki Zirvesi'nde alındığını ve bu konuda alınan kararla esas yola girildiğini vurguladı. 
     Gül, Kopenhag Zirvesi'nde, ''Rum Kesimi tek başına Kıbrıs'ı temsil edemez, AB, sorunun çözümüne yardımcı olmalı, sorunu zorlaştırıcı tavır içinde olmamalı'' dediklerini aktaran Gül, daha önceki anlaşmalardan gelen haklarını koruduklarını da yetkililere ilettiklerini ifade etti. 
     Kıbrıs'taki görüşmelerin BM nezdinde devam ettiğini kaydeden Gül, ''Kıbrıs ile ilgili hiçbir gizli mesele sözkonusu değildir. Herkesin bir noktaya dikkatini çekmek istiyorum Bu mesele uzun vadelidir, bu meseleyi hiçbir zaman iç politika malzemesi yapmayalım. Çünkü ulusal bir meseledir'' dedi. 
     Kopenhag'a gitmeden önce CHP Lideri Baykal ile görüştüğünü ve muhalefetin de desteğini alarak gittiğini belirten Gül, şöyle devam etti 
     ''Her şey açıktır, anlaşmalar ortadadır. BM Genel Sekreteri'nin paketi ortadadır. Şimdi bizim soğukkanlı karar vermemiz gerekiyor. Kıbrıs konusunda KKTC yetkilileri ile sürekli görüşme halinde olduk. Neticede bizim de tatmin olacağımız, geleceğe baktığımızda bu doğrudur diyebileceğimiz bir karar ortaya çıkmazsa kesinlikle buna evet demeyiz. Ama burada herkesin büyük sorumluluk içinde hareket etmesini istiyoruz. Uzun vadede lehimize olan nedir Bunları dikkate almalıyız.'' 
     
     ''SAYIN BAKANIMIZ UZUN VADELİ ANALİZLER YAPMIŞTIR'' 
     Gül, Dışişleri Bakanı Yakış'ın bazı tespitleri olduğuna dikkati çekerek, bunun farklı farklı yorumlandığını anlattı. Gül, ''Türkiye Dışişleri Bakanı'nın önceliği, Türkiye ve KKTC'nin çıkarlarıdır. Bundan kimsenin tereddüte düşmemesi gerekir. Bu kaygılar içinde uzun vadeli analizleri yapmıştır sayın bakanımız...'' diye konuştu. 
     Kıbrıs'taki Türk vatandaşlarının da soğukkanlı olması gerektiğini belirten Başbakan Gül, şöyle devam etti 
     ''Biz dayanışmamızı hiçbir zaman bırakmayacağız. Biz kendilerinin geleceğini tehlikeye düşürecek hiçbir şeye evet demeyiz. Bizim tüm çabamız, onların gelecekte mutlu ve güçlü olmalarıdır. Tüm bunları düşünerek bu görüşmeler devam ediyor ve devam edecektir. Bir sonuca varılması, Türkiye'nin de KKTC'nin de çıkarınadır. Kıbrıs AB'ye Kıbrıs Rum Cumhuriyeti olarak girmemiştir. Yeni bir Kıbrıs olarak... Türk ve Rum tarafının ortaya çıkaracağı yeni bir değer olarak... Bunu raporda da göreceksiniz. Gizli kapaklı hiçbir şey sözkonusu değildir. Bizi de tatmin edeceği bir mutabakata varırsak buna hep beraber evet diyeceğiz. Ama bizleri tatmin edici netice ortaya çıkmazsa... Biz hiç şüphesiz ki, büyük bir ülkeyiz, hakkımızı sonuna kadar korumaya devam edeceğiz.'' Gül, konuşmasını bir çağrıyla bitirme isteğini vurgulayarak, ''Böyle milli meselelerde uzun vadeli düşünelim, Türkiye ve KKTC'nin çıkarlarını düşünelim, bunları polemik ve iç politika malzemesi yapmaktan uzak tutalım. Çünkü mutabakata hep beraber varacağız. Hepimiz, Meclis içi ve dışı birlikte bir neticeye varacağız.'' 
     





</TEXT>
</DOC>
