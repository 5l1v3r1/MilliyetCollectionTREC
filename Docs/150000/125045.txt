<DOC>
<DOCNO> 125045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/16/son/sontur13.html </URL>
<DATE> 2002/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Ortaöğretim Kurumları Sınavı'na başvurular başladı... 
</HEADLINE>
<TEXT>

     Ortaöğretim Kurumları Öğrenci Seçme ve Yerleştirme Sınavı'na OKÖSYS başvuru süresi başladı. 
     OKÖSYS ile Fen, Anadolu, Milli Eğitim Bakanlığı'na bağlı sağlık meslek liseleri ve diğer bakanlıklara bağlı ortaöğretim kurumlarına öğrenci alınacak. 
     Sınava başvurabilmek için ilköğretim 8. sınıf öğrencisi olmak gerekiyor. Fen liselerine başvuru için adayın 6. ve 7. sınıflarda Türkçe, Matematik ve Fen Bilgisi derslerinin her birinin yıl sonu notunun en az 4 olması şartı aranıyor. 
     Adaylar, diğer okullara girebilmek için gereken koşulları kılavuzdan öğrenilebilecekler. 
     Başvuru belgeleri ve kılavuzu, okul müdürlüklerinden alınabilecek. Adaylar, kılavuzdaki açıklamalara uygun dolduracakları başvuru belgesini, sınav ücreti olan 10 milyon lirayı yatırdıklarını gösterir banka dekontuyla birlikte okul müdürlüklerine teslim edecekler. 
     Başvuru belgesini adayların velileri imzalayacak. Başvuru belgelerinin hatasız, eksiksiz ve kılavuza uygun doldurulmasından, öğrenci velisi sorumlu tutulacak. 
     Başvuru süresi 31 Aralık Salı günü mesai saati bitiminde sona erecek. 
     
     SINAV 8 HAZİRAN 2003'DE 
     Sınav, 8 Haziran 2003 Pazar günü Türkiye'de tüm il merkezleri ve bazı ilçeler ile yurtdışında Lefkoşa, Trablus, Riyad, Medine, Cidde ve Aşkabat'ta Milli Eğitim Bakanlığı'nca MEB gerçekleştirilecek. 
     Başvuru sayısının fazla olması durumunda MEB yeni sınav merkezleri belirleyebilecek. Sınavda akademik yeteneği ölçme ağırlıklı Türkçe, Matematik, Fen Bilimleri ve Sosyal Bilimler testleri uygulanacak. Saat 10.00'da başlayacak sınav için 2 saat süre verilecek. Sınav sonuçları 2003 Temmuz ayının son haftası içinde açıklanacak. 
     
     KONTENJANLAR 
     2003-OKÖSYS sonucunda Fen, Anadolu ve MEB'e bağlı sağlık meslek liseleri ile diğer bakanlıklara bağlı meslek liselerine toplam 120 bin 158 öğrenci yerleştirilecek. 
     Sınav sonucuna göre öğrenci alacak okulların kontenjanları şöyle 
     -Resmi Fen Liseleri 4 bin 608. 
     -Anadolu Liseleri 51 bin 100. 
     -Erkek Teknik Öğretim Genel Müdürlüğü'ne bağlı Anadolu Teknik ve Anadolu Meslek Liseleri 13 bin 242. 
     -Kız Teknik Öğretim Genel Müdürlüğü'ne bağlı Anadolu Meslek ve Anadolu Kız Meslek Liseleri 14 bin 770. 
     -Ticaret ve Turizm Öğretimi Genel Müdürlüğü'ne bağlı okullar 15 bin 960. 
     -Anadolu Öğretmen Liseleri 8 bin 544. 
     -Anadolu İmam-Hatip Liseleri 6 bin 750. 
     -Özel Fen Liseleri 3 bin 936. 
     -Özel Meslek Lisesi 96. 
     -MEB Sağlık İşleri Daire Başkanlığı'na bağlı Sağlık Meslek Liseleri 160. 
     -Adalet Bakanlığı'na bağlı meslek liseleri 206. 
     -Tarım ve Köyişleri Bakanlığı'na bağlı Tarım Meslek Liseleri 650. 
     -Başbakanlık Tapu Kadastro Genel Müdürlüğü'ne bağlı Meslek Lisesi 90. 
     -Başbakanlık Meteoroloji İşleri Genel Müdürlüğü'ne bağlı Meslek Lisesi 46. 
     





</TEXT>
</DOC>
