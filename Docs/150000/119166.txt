<DOC>
<DOCNO> 119166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/16/guncel/gun06.html </URL>
<DATE> 2002/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Fadime için bir umut 
</HEADLINE>
<TEXT>

14 yıllık yaşamının, 12 yılında çektiği lösemiden belki de artık kurtulacak. Uygun doku bulundu, ilik nakli yapılacak. Bir de Karaman’dan Antalya’ya gidip gelmelerin parasını bulsalar, her şey çok güzel olacak 
     MESUT ÇETİN Karaman DHA 

     Karaman’da 12 yıldır lösemi hastası olan 14 yaşındaki Fadime Ergin için umut ışığı doğdu. Yapılan testlerde babası Mehmet ile kardeşi Seyit’in dokuları tutunca ilik nakline karar verildi. Ameliyatın gideri SSK’dan karşılanacak ancak ailenin Antalya’daki Akdeniz Üniversitesi Tıp Fakültesi Hastanesi’ne gidecek otobüs parası yok. 
     
     KONDUDA YAŞIYORLAR 
     Gecekonduda yaşayan iki çocuklu Mehmet ve Şerife Ergin çiftinin kızı olan ilköğretim okulu 7’nci sınıf öğrencisi Fadime’nin kötü kaderi için geçen ay bir umut ışığı doğdu. Yapılan kontrollerde baba Mehmet’le evin en küçüğü Seyit’in 10 dokularının Fadime’yle tuttuğu belirlendi. Karaman SSK Müdürlüğü, Fadime’nin Antalya Akdeniz Üniversitesi Tıp Fakültesi Hastanesi’nde gerçekleşecek ameliyatının masraflarını ödeyeceğini bildirdi. Ancak aile Antalya’ya nasıl gidip geleceğini düşünmeye başladı. 
     
     BABA ASGARİ ÜCRETLİ 
     Bir bisküvi fabrikasında asgari ücretle çalışan Mehmet Ergin, "Kızımın kanındaki demir oranının belirli bir seviyede tutulması gerekiyormuş. Bu nedenle ilik nakli için uygun zamana kadar belirli aralıklarla Antalya’ya gitmemiz gerekiyor. Fakat her kontrole gitmemiz yaklaşık 300 milyon lirayı buluyor. Ayda 190 milyon lira maaş alıyorum, ne yapacağımı şaşırdım" dedi. 
     Hem kendisine hem de ailesine çok üzüldüğünü belirten Fadime, "Arkadaşlarım gibi oynamak, koşmak istiyorum. İnşallah hayırseverler bana yardımcı olurlar da acılarımdan kurtulurum" diye konuştu. İlik naklinden korkmadığını söyleyen Seyit ise ablasına sarılarak moral vermeye çalışıyor. 
     
     



 GÜNCEL 















</TEXT>
</DOC>
