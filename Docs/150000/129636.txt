<DOC>
<DOCNO> 129636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/09/dunya/dun04.html </URL>
<DATE> 2003/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Risin’ paniği 
</HEADLINE>
<TEXT>

Londra’da 6 Cezayirlinin kaldığı evde ele geçirilen son derece öldürücü Risin zehiri, ülkeyi kimyasal terör korkusuna boğdu 
     DIŞ HABERLER SERVİSİ 

     İngiltere’nin başkenti Londra’da polisin bir eve yaptığı baskında ele geçirilen, son derece öldürücü bir zehir olan "risin", ülkede paniğe neden oldu. Kimyasal silah olarak kullanılmasının mümkün olduğu belirtilen maddeyle ilgili 6 kuzey Afrikalı erkek gözaltına alındı. Cezayirli oldukları sanılan teröristlerin milliyetini açıklamayan İngiliz polisi, olası bir El - Kaide bağlantısının ise araştırıldığını kaydetti. Dün de 7’nci bir kişiyi gözaltına alan polisin, 2 kişiyi daha aradığı öğrenildi. 
     Kuzey Londra’daki baskında ele geçirilen maddenin özellikle akciğerlere büyük zarar veren risin zehiri olduğunun kesinleştiği açıklandı. 11 Eylül’den beri benzeri saldırıların İngiltere’de de olabileceğinden endişe eden ve zehrin daha tespit edilememiş başka terörist hücrelerin elinde de olabileceğini belirten Scotland Yard yetkilileri, halkı dikkatli olmaları konusunda uyardı. 
     
     Nasıl öldürüyor 
     Risin zehirlenmesinin belirtileri, maddenin bedene girmesinden saatler sonra grip tipi rahatsızlıklarla başlıyor. 24 saat içinde kusma ve kontrolsüz hareketlere yol açan risin, birkaç gün sonra öldürüyor. 
     



 DÜNYA 













</TEXT>
</DOC>
