<DOC>
<DOCNO> 142465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/13/son/soneko07.html </URL>
<DATE> 2003/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Moody's'e göre Türk bankacılığı düşük karlılıkla karşı karşıya... 
</HEADLINE>
<TEXT>

     Moody's, Türk bankacılığının, yetersiz sermaye yapısı, zayıf varlık kalitesi ve istikrarsız bir işletme ortamı içinde düşük bir karlılıkla karşı karşıya bulunduğu bildirdi. 
     Buna karşılık, bu yıl içinde ortalama mali güç notunda ilerleme, bankacılıktaki karlılıkta artış bekleniyor. 
     Kredi derecelendirme reyting kuruluşu Moody's, ''Türkiye'de Bankacılık Sektörü'nün Görünümü'' başlıklı raporuyla, Türk bankacılık sistemini değerlendirdi. 
     Rapordan derlenen bilgilere göre, Türkiye'nin, ''D - '' ile ''D'' arasında değişen ortalama mali güç notu, Türk bankacılık sisteminin içinde bulunduğu durumu yansıtıyor. Raporda, bu yıl içinde, ortalama mali güç notunda da ilerleme beklendiği ifade edildi. 
     Moody's kıdemli analistlerinden ve bankacılık raporunu kaleme alan Adel Satel, şimdiki bankacılık yapısıyla, mali güç kredi notunun, ''D 'dan yukarıya çıkmasının zor göründüğünü belirtti. 
     Raporda, Türkiye'deki siyasi kriz ihtimallerinin fazla olması ve bankaların kredi notlarındaki istikrarsızlıkların, bankaların etkin olarak çalışmalarını tehlikeye sokan unsurlar olduğu vurgulandı. 
     Performans dışı kredilerin, bankacılık sektörünün karlılığını olumsuz etkilemeye devam edeceğinin belirtildiği raporda, herşeye rağmen bankacılıktaki karlılığın artmasının beklendiği, ancak bu karlılığın, halen bankacılık sisteminin tarihi karlılıklarının gerisinde bulunduğu vurgulandı. 
     Karlılıkla birlikte, ekonomik sermaye de biraz artış göstereceği belirtilirken, Moody's, karlılıktaki bu artışın sermaye üzerindeki kaygıları gidermesini beklemediğini bildirdi. 
     
     ORTA VADEDE YABANCILARIN İLGİSİ ARTACAK 
     Raporda, orta vadede ise yabancı bankaların, Türkiye'ye yatırım yapma ilgilerinin artacağı ve bu ilginin, jeopolitik ve makro ekonomik istikrara bağlı olarak artış göstereceği kaydedildi. 
     





</TEXT>
</DOC>
