<DOC>
<DOCNO> 137546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/18/son/sonspo15.html </URL>
<DATE> 2003/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih Terim Takımın yüzde 40'ı yeniydi, daha iyi olacağız 
</HEADLINE>
<TEXT>

     Galatasaray Teknik Direktörü Fatih Terim, 4-0 kazandıkları Bursaspor maçında yeni alınan 4 oyuncunun oynadığını ifade ederek, ''Bu maçta takımın yüzde 40'ı yeniydi. Gün geçtikçe daha iyi olacağız'' dedi. 
     Terim, Florya Metin Oktay Tesisleri'nde futbolcuları Haim Revivo ve Abel Xaiver ile düzenlediği basın toplantısında, soruları yanıtladı. 
     İkinci yarı ile birlikte takımın çehresinin değiştiğini dile getiren Fatih Terim, ''Savunmamız ilk defa birlikte oynadı. Birbirleriyle anlaşan futbolcuların ileriki günlerde daha iyi uyum sağlayacağını düşünüyorum. Bursaspor karşısında koşan, pres yapan Galatasaray'ı biraz olsun gördük, yavaş yavaş daha da iyi olabiliriz'' diye konuştu. 
     Terim, transfer yapmaya devam edeceklerini de belirtirken, maçları en iyi şekilde geçmeye çalışırken, geleceğin Galatasaray'ını oluşturma çabalarının da sürdüğünü anlattı. 
     
     ''SEVGİLİLER BULUŞACAK'' 
     Taraftarlarla olan ayrılıklarının bir hayli uzun sürdüğüne değinen Terim, şöyle konuştu 
     ''Fikstür gereği ilk yarının son maçlarını dışarda oynadık. Araya da devre arası girdi. Çok istememize rağmen Denizlispor maçını da oynayamadık. Taraftarlarımızdan 2,5 ay sürüyle ayrı kaldık. Ali Sami Yen Stadı'nda onlarla buluşmak için sabırsızlanıyoruz. Onlar bizi, biz de onları özledik. İki sevgili Malatyaspor maçında hasret giderecek. Maç için adeta can atıyoruz. Onlarla beraber çok daha önemli işlere imza atacağız.'' 
     
     HASAN'IN İMZASI 
     Fatih Terim, Hasan Şaş'ın imza atıp atmamasıyla ilgili bir soru üzerine de ''Bu oyuncumuzu sakatlığı nedeniyle oynatmadık. Onun imza atıp atmaması teknik karar açısından beni etkilemez'' dedi. 
     Hasan'ın durumunun Mayıs ayına kadar değişmeyeceğini tekrarlayan Terim, ''Kadromda 25 oyuncu var. Hepsinin de oynama şansı var. Hasan sağlam olup da oynamayabilirdi. Ancak, şu anda hem milli takımda hem de bizde sakatlığı nedeniyle oynamıyor'' diye konuştu. 
     
     SUAT USTA, ÜMİT DAVALA VE HAKAN 
     Terim, transfer olmasından sonra ilk resmi maçta sahaya çıkan genç oyuncu Suat Usta konusunda yöneltilen soruyu ise şöyle yanıtladı 
     ''Suat Usta, genç bir oyuncu. Antrenmanlarda gösterdiği performansla ilk 11'de sahaya çıkarttım. Kendisi heyecanına rağmen iyi performans gösterdi. Formayı isteyen ve mücadele eden alır. Bu kararımda ısrarcı olacağım.'' İlk yarıda eleştirilere uğrayan Ümit Davala ve Hakan'ın da Bursaspor maçında iyi oynadığını anlatan Terim, bu oyuncuların başarılı performanslarını devam ettireceğine olan inancını vurguladı. 
     
     ''FELSEFEM DEĞİŞMEZ'' 
     Fatih Terim, bugüne kadar Türkiye ve İtalya'da çalıştırdığı tüm takımlarda, atak bir futbol düşüncesini sahaya yansıtmaya çalıştığını kaydederken, felsefesini değiştirmeyeceğini anlattı. 
     Sahada tek blok halinde oynamaya çalıştıklarını kaydeden Terim, ''Herkese zevk verecek, çok gol atacak ve hücum oynayacak bir takım oluşturmak istiyoruz. Defansta açık vermek pahasına hücum oynamaktan vazgeçmeyeceğiz'' diyerek sözlerini tamamladı. 
     





</TEXT>
</DOC>
