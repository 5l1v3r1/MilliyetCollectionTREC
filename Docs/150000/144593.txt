<DOC>
<DOCNO> 144593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/22/son/sontur04.html </URL>
<DATE> 2003/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD ile kriz nasıl çözüldü.. Gül sır vermiyor... 
</HEADLINE>
<TEXT>

     Başbakan Yardımcısı ve Dışişleri Bakanı Abdullah Gül, Türkiye'nin Kuzey Irak ile ilişkisinin ''göç hareketini Türkiye içine sokmadan bölgede tutmak'' olduğunu belirterek, ''Bizim başından beri söylediğimiz, Türkiye Kuzey Irak'tadır. Irak'ın toprak bütünlüğünde Türkiye'nin herhangi niyeti söz konusu değildir'' dedi. 
     Gül, Brüksel dönüşünde, Esenboğa Havaalanı'nda gazetecilerin sorusu üzerine, Türkiye'nin birinci Körfez Savaşı'nda bir anda 500 bin kişiyi sınırları içine almak zorunda kaldığını hatırlatarak, şunları söyledi 
     ''Türkiye uzun süre bu büyük nüfusla ilgilenmiştir. Dolayısıyla Türkiye, bu acı tecrübeyi bir daha yaşamak istememektedir. ikinci nokta gayet açıktır. Kuzey Irak'ta bir boşluk doğmuştur ve bu boşluk terörist faaliyetlere adeta kamp yeri olmuştur. Bu sefer böyle bir boşluğun doğmasını istememekteyiz. Bunun ötesinde Türkiye'nin Irak'ın topraklarında gözü söz konusu değildir.'' Abdullah Gül, ''Türkiye'nin hava sahasını neyin karşılığında açtığı'' yolundaki bir soru üzerine de, 'Türkiye'nin herhangi bir alışveriş içinde olmadığını, siyasi amaç ve hedeflerin ortada olduğunu'' kaydetti. 
     Bir gazetecinin, Milli Savunma Bakanı Vecdi Gönül'ün ''Türk askerinin Kuzey Irak'a girmesi konusunun hala müzakere edildiği'' yolundaki sözlerini hatırlatması üzerine Gül, şunları kaydetti 
     ''Bakın, sözden söze fark vardır. Bizim başından beri söylediğimiz, Türkiye Kuzey Irak'tadır. Irak'ın toprak bütünlüğünde Türkiye'nin herhangi niyeti söz konusu değildir. Demin söylediğim iki amaç doğrultusunda Türkiye tedbirlerini alacaktır.'' 
     
     ''ANLAŞMAZLIKLAR ÇÖZÜLDÜ'' 
     Bir gazetecinin ''ABD ile anlaşmazlar nedir'' şeklindeki sorusuna karşılık da Gül, ''Her şeyi olumsuz yanından almayın. Bunlar zor işler ve bazı sıkıntılar olacaktır, ama bunların hepsi çözülmüştür. 
     Dolayısıyla ABD ile Türkiye arasında şu anda herhangi bir problem söz konusu değildir'' diye konuştu. 
     Gazetecinin, ABD Dışişleri Bakanı Colin Powell'ın ''Türk askerinin Kuzey Irak'a girmesine karşı olduğu'' şeklindeki açıklamasının hatırlatılması üzerine Gül, şöyle konuştu 
     ''Bunların hepsi çözülmüştür, anlaşmazlıkları oturup dakika dakika anlatacak halim yok. Türk askeri gidecektir. Türkiye'nin Irak ile ilgili politikası şudur Irak'ın toprak bütünlüğünün korunması, kaynaklardan tüm Irak halkının eşit faydalanması ve Irak'ın asli unsurlarının Araplar, Türkmenler ve Kürtler olduğudur.'' Gül, Brüksel'deki temasları sırasında Litvanya, İngiltere, Yunanistan, Almanya, Fransa dışişleri bakanları, Fransa Cumhurbaşkanı jacques Chirac, AB Ortak Dış Politika ve Güvenlik Yüksek Temsilcisi Javier Solana, Romanya Cumhurbaşkanı ve Bulgaristan Başbakanı ile ikili görüşmelerde bulunduğunu belirtti. 
     Görüşmelerin ana konusunu Irak'ın oluşturduğunu açıklayan Gül, ''Bugünkü zirvede de gözler Türkiye'nin üzerindeydi. Herkes Türkiye'nin Irak'taki gelişmelerle ilgili görüş ve tecrübesini öğrenmek istiyordu' R' diye konuştu. 
     Gül, AB'li muhataplarının, Türkiye'nin Kuzey Irak politikasına yönelik bazı kaygıları bulunduğunu kaydederek, görüşmelerinde ''Irak'ın toprak bütünlüğünden yana olduğunu ve Irak'ın kaynaklarının bütün Irak halkı tarafından eşit bir şekilde kullanılmasını'' savunduklarını söyledi. 
     
     DEVLET BAKANI BABACAN 
     Devlet Bakanı Ali Babacan da yaptığı açıklamada, bazı ülkelerin maliye ve ekonomi bakanlarının yanı sıra Avrupa Yatırım Bankası Başkanı ve Avrupa Konseyi'nin ekonomiden sorumlu komiseri ile de görüştüğünü kaydetti. 
     Türkiye'deki ekonomik reform süreci ve ekonomik program konusunda bilgiler verdiğini ifade eden Babacan, Irak konusunun Türkiye üzerindeki etkilerini karşılıklı olarak değerlendirdiklerini söyledi. 
     Babacan, görüşmelerinde ayrıca hem AB'ye üye ülkelerle iki ekonomik işbirliği çalışmaları hem de AB ve Türkiye arası ilerde olabilecek ekonomik işbirliği çalışmaları konusunu ele aldıklarını söyledi. 
     





</TEXT>
</DOC>
