<DOC>
<DOCNO> 108468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/19/son/sondun21.html </URL>
<DATE> 2002/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
"Türk oyları Almanya'da siyasal tabloyu değiştiriyor" 
</HEADLINE>
<TEXT>

     Almanya'da yaşayan Türk kökenli seçmenlerin vereceği oyların, Alman seçimlerinin kaderini etkileyeceği bildirildi. 
     Amerikan finans çevrelerinin gazetesi Wall Street Journal'ın bugünkü haberinde, Türk seçmenlerin desteğinin, Başbakan Gerhard Schröder'in başa baş mücadele ettiği rakibi Edmund Stoiber karşısında zafere ulaşmasına yardımcı olacağı belirtildi. 
     Schröder, yabancıların Almanya'ya göç etmesine ve Türkiye'nin AB üyeliğine sıcak bakan politikasıyla Türklerin desteğini elde ederken, muhafazakar Stoiber, yeni vatandaşlık yasasına karşı çıkıyor ve Türkiye'nin AB üyesi olmasını kesin bir dille reddediyor. 
     Gazetenin, ''Türklerin oyları, Almanya'da siyasal tabloyu değiştiriyor'' başlıklı haberinde, ''Schröder ile Stoiber arasındaki başa baş yarışta Türklerin vereceği oyların, Schröder'in seçimi kazanmasına yol açabileceğine'' dikkat çekildi. 
     Gazeteye göre, Almanya'da yaşayan 2 milyon Türkün yüzde 25'inin oy hakkı bulunuyor. Bunların yaklaşık sayısının 350 bin olduğu kaydedilen haberde, 2006 seçimlerinde sayının iki katına çıkacağına işaret edildi. Türk seçmenlerin yüzde 60-70'i sosyal demokratları desteklerken, Yeşiller'i destekleyenlerin oranı yüzde 10-17 arasında değişiyor. 
     





</TEXT>
</DOC>
