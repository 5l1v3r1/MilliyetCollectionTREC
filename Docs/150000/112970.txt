<DOC>
<DOCNO> 112970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/15/ekonomi/eko02.html </URL>
<DATE> 2002/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Yapı Kredi havlu işinde 
</HEADLINE>
<TEXT>

Yapı Kredi Bankası, kredi alacaklarına karşılık, Havlu Kralı’ olarak anılan Abdülkadir Uslu’nun halka açık şirketleri Tümteks ve Boyasan’a ortak oluyor 
     EKONOMİ SERVİSİ 

     Bir zamanlar adı "Havlu Kralı" olarak anılan Denizlili sanayici Abdülkadir Uslu’nun halka açık şirketleri Tümteks ve Boyasan, İstanbul Yaklaşımı kapsamına alındı. Yapı Kredi Bankası, alacağının kısmen tasfiyesi için Tümteks ve Boyasan’ın sermayelerine toplam 45.8 milyon dolar bedelle katılarak hissedar olacak. Yapı Kredi’den İMKB’ye gönderilen açıklamada, banka yönetim kurulunun 11 Ekim tarihinde yapılan toplantısında, bankanın Denizli Şubesi’ne borçlu Tümteks Tekstil ile Boyasan Tekstil’den olan alacakların tasfiye edilmesi amacıyla alınan karara yer verildi. 
     
     Tümteks’in en büyük ortağı 
     Açıklamaya göre, Yapı Kredi’nin liderliğinde gerçekleştirilen TMSF, Halk Bankası, Pamukbank, Tekfenbank, Tarişbank ve tasfiye halindeki Emlak Bankası’nın içinde bulunduğu Alacaklı Bankalar Konsorsiyumu’nda ABK alınan kararlar ve yapılan incelemeler çerçevesinde, alacaklı bankalar ve borçlular ile birlikte Finansal Yeniden Yapılandırma Sözleşmesi’in bağıtlanması kararlaştırıldı. 
     Koşullarının yerine getirilmesi, ilgili mercilerden gerekli uygunluğun sağlanması halinde geçerli olmak üzere, iştiraki takiben çağrı mükellefiyeti zorunluluğunun kaldırılması koşuluyla, Yapı Kredi’nin Tümteks ve Boyasan’dan olan alacaklarının kısmen tasfiyesi amacıyla, Tümteks’in sermaye artırımına 35.6 milyon dolar bedelle tahsisli usulle ya da SPK mevzuatınca öngörülen bir başka şekilde iştirak edilecek. Bu durumda, Tümteks’in yüzde 69.05’inin hissedarı olunacak. 
     
     75.5 trilyonluk iştirak 
     Tümteks’in Boyasan’daki 1 trilyon 968 milyar 750 milyon liralık hissesinin iktisabını takiben bilahare yapılacak sermaye artışına iştirak edilmesi suretiyle, satın alınan hisse de dahil 10.2 milyon dolar bedelle Boyasan’ın sermayesine katılacak. Bu durumda iktisap ve iştirak ile Boyasan’ın yüzde 29.17 hissedarı olunacak. 
     Böylece Yapı Kredi’nin her iki şirketin sermayesine iştirak tutarı toplamı, 45 milyon 860 bin 507 dolar bugünkü kurla yaklaşık 75.5 trilyon lira olacak. 
     
Raks Grubu da yaklaşımda      Raks Grubu şirketleri ile alacaklı banka ve finans kurumları arasında yapılan toplantıda, Raks Elektronik ve Raksev’e Finansal Yeniden Yapılandırma Programı’nın uygulanması kabul edildi. Her iki şirketten İMKB’ye yapılan açıklamada, Finansal Yeniden Yapılandırma Çerçeve Anlaşması doğrultusunda 11 Ekim’de yapılan toplantıda, önceki toplantıda anlaşma kapsamına alınan her iki şirkete de Finansal Yeniden Yapılandırma Programı’nın uygulanmasının kabul edildiği duyuruldu. 
     



 EKONOMİ 

















</TEXT>
</DOC>
