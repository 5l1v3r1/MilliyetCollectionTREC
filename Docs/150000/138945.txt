<DOC>
<DOCNO> 138945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/25/son/soneko25.html </URL>
<DATE> 2003/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF ile görüşmeler, faiz dışı fazla ve bütçe üzerine yoğunlaştı 
</HEADLINE>
<TEXT>

     IMF heyeti ile ekonomi yetkilileri arasındaki görüşmelerin, 2003 yılı faiz dışı fazla hedefi ile 2003 yılı bütçe rakamları üzerinde yoğunlaştığı öğrenildi. 
     Görüşmeler sırasında IMF yetkililerinin, mevcut gelir ve harcama önlemleriyle, yüzde 6.5 oranındaki faiz dışı fazla hedefinin tutturulabileceği konusunda tam olarak ikna olmadıkları, ancak müzakerelerle pürüzlerin ortadan kaldırılmasına çalışıldığı belirtiliyor. 
     Öte yandan dün gece IMF heyetinin, Maliye Bakanlığı yetkilileriyle biraraya geldiği ve bu toplantıda da, 2003 bütçesi üzerinde tam bir mutakabata varılmaya çalışıldığı öğrenildi. 
     Devlet Bakanı ve Başbakan Yardımcısı Abdüllatif Şener ile Maliye Bakanı Kemal Unakıtan, 2003 bütçe tasarısının, bir-iki gün içinde Meclis'e sevkedilebileceğini ifade etmişlerdi. 
     Bu arada Türkiye Masası Şefi Juha Kahkonen ile Hazine Müsteşarı Faik Öztrak'ın da katıldığı toplantılar, Hazine'de devam ediyor. 
     





</TEXT>
</DOC>
