<DOC>
<DOCNO> 137923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/20/son/sondun22.html </URL>
<DATE> 2003/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
"Washington alternatif planları inceliyor" 
</HEADLINE>
<TEXT>

     ABD'nin NATO nezdindeki Daimi Temsilcisi Nicholas Burns, ABD ile Türkiye arasında süren tartışmalara karşın iki ülkenin her zaman müttefik kalacaklarını söyledi. 
     Burns, Amerikan ABC televizyonunun ''Good Morning America'' programında yaptığı açıklamada, Türkiye'nin çok önemli bir müttefik olduğunu belirterek, Türkiye'nin Irak'a yönelik askeri harekata katılması için süren tartışmalara karşın, iki ülkenin her zaman iyi ilişkiler kurmaya devam edeceklerini kaydetti. 
     Burns, ''İyi ilişkilerimiz var ve bunlar müttefik olarak sürecek. Türkiye ile uzun yıllardır harika ilişkilerimiz var ve bunlar değişmeyecek'' diye konuştu. 
     
     ''B'' PLANI 
     Bu arada, Türkiye'nin ABD'ye ''hayır'' deme olasılığına karşı Pentagon'un da kuzey cephesi için alternatif planlar geliştirdiği bildirildi. 
     Savunma uzmanları, Türkiye'nin ''by-pass'' edilerek, Basra Körfezi'nin kuzeyindeki bir başka ülkeden ya da gemilerden Kuzey Irak'a havadan indirmeyi öngören ''B'' planının tüm yönleriyle incelendiğini belirttiler. 
     1991'deki Körfez Savaşı'nda görev yapan emekli Albay Michael Peters, ''her türlü olasılığın göz önünde tutularak, alternatif plan hazırlanmasının gerekli olduğunu'' ifade etti. 
     Savunma stratejisi uzmanları, ABD'nin Kuzey Irak'a hava indirme planının zorluğuna işaret ederek, Türkiye'nin destek vermemesi halinde ABD'nin kuzey cephesi planlarının büyük sekteye uğrayacağını belirtiyorlar. 
     Körfez Savaşı'nda ABD ve müttefiklerin kara birlikleri, Kuveyt'i işgal eden Irak güçlerine güney ve batıdan taarruz etmiş ve Suudi Arabistan kuzeyindeki çöllük alanda üslenmişlerdi. 
     





</TEXT>
</DOC>
