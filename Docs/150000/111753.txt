<DOC>
<DOCNO> 111753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/08/spor/ydemirkol.html </URL>
<DATE> 2002/10/08/ </DATE>
<TIME>  </TIME>
<AUTHOR> MEHMET DEMİRKOL  </AUTHOR>
<HEADLINE>
Ah bu takım Lucescu’da olacaktı 
</HEADLINE>
<TEXT>

     1996’da futbol federasyonu içindeki düşmanlar vardı. Sonra Galatasaray’da Faruk Süren yönetimi... Floransa’da Vittorio Cecchi Gori, Milano’da, Jr. Berlusconi, Inzaghi, Maldini, Costacurta, Albertini. Şimdi ise parazitler. Bu kez ortada isim yok. Üşenmedim, Lokomotiv maçından bu yana yayınlanmış her yazılı spor basın organa baktım. Bulamadım. Kim bu parazitler... Hiç iz yok, ipucu yok. Çok ince çalışıyor olmalılar. Acaba e - maille mi yolluyorlar kustukları kini Ama, aslında biliyorum ki, anlaşılmayacak bir şey yok. Bu bir klasik. Hep yaşadığımız... Fatih Terim teknik direktör kariyerinin başından bu yana sürekli bir takım düşmanlarla mücadele ediyor. Açıkça gerilimden besleniyor. 
     İşler biraz kötü gittiği anda cepheleri kuruyor Terim. Galatasaray’ın iyiliği için çalışan oyuncuları ve kendisi bir tarafta, diğer herkes karşı cephede. Bu kez durumda bir küçük değişiklik var. Karşı taraftakilerin de kim olduğunu bilmiyoruz. Anladığımız kadarıyla basın mensupları. Halbuki basın ne diyor Bir aşağılama, hakaret ya da umutsuzluk dalgası var mı 
     Misal "Bundan çok daha yetersiz bir kadroyla Terim’in 4 yılda bir kez yapamadığını, Şampiyonlar Ligi’nde 2 senede 3 kez yapıp, gruptan çıkan Lucescu’nun performansının yanına yaklaşamıyor" diyen oldu mu Ya da "Ah bu takım Lucescu’nun elinde olacaktı. Ah Ah " serzenişlerini duydunuz mu Maç tenkitleri dışında bir şey yok, kimse ağzını açmıyor. Söylenen "Fatih hoca bu takımı toparlar. Eksikleri giderir". Düşünsenize Hakan Şükür’ü kapısındayken almayan Lucescu olsaydı, spor basını neler yapardı Çeribaşı’na... 
     Aslında kimsenin sesi çıkmıyor. Bugün bir anket yapın. Yüzde 95’in "Terim bu işi toparlar. Galatasaray şampiyon olacaktır" diyeceğine kalıbımı basarım. Çünkü gerçekten herkes güveniyor, hem Galatasaray’a, hem de Terim’e. 
     Ancak Terim yine bir krizi yönetmek istiyor. Çünkü bugüne kadar hep bunu yaptı. Ama üzgünüm, bu sefer bir karşı cephe bulamayacak. Bu hainler, parazitler, düşmanlar soyut kalacak. Çünkü o imparator. İmparator’a karşı çıkmaya kimsenin yüreği yetmez. Terim’in besleneceği bir gerilim olmayacak. 
     



 SPOR 




























</TEXT>
</DOC>
