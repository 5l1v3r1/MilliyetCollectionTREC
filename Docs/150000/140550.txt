<DOC>
<DOCNO> 140550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/04/son/soneko29.html </URL>
<DATE> 2003/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanı Ek önlemlerle ilgili değişiklikler hemen yapılacak 
</HEADLINE>
<TEXT>

     Maliye Bakanı Kemal Unakıtan, dün açıklanan ek önlemlere ilişkin yasal değişikliklerin hemen yapılacağını söyledi. 
     Bakan Unakıtan, İngiltere Hazine Bakanı Paul Boateng'i makamında kabul ederek bir süre görüştü. Unakıtan, yaklaşık yarım saat süren görüşmenin ardından gazetecilerin sorularını yanıtladı. 
     Ek pakete ilişkin yasal düzenlemelerin hemen yakında geleceğini belirten Unakıtan, ''İleriye yönelik olmakla birlikte ilgili yasal değişiklikler hemen yapılacaktır'' dedi. 
     Unakıtan, önlemlere ilişkin yasal düzenlemelerin bütçe kanunu tasarısına eklemeyi düşünmediklerini söyledi. 
     Vergi reformuna ilişkin yasa tasarısının hazır olduğunu ve Başbakanlığa sunmayı düşündüklerini belirten Unakıtan, Hazine malları ve Milli Emlak'la ilgili olarak hazırlanan yasa tasarısının Hükümete sunulduğunu oradan da Meclis'e gideceğini söyledi. 
     
     İNGİLİZ YATIRIMCILARIN TÜRKİYE'YE İLGİSİ 
     Bu arada Bakan Unakıtan, İngiliz Bakan'ın ziyaret nedeninin sorulması üzerine, Bakan Boateng'in görüşmede karşılıklı olarak işbirliği yapmak istediğini, İngiliz yatırımcıların Türkiye'ye ilgi duyduğunu söylediğini belirtti. 
     Görüşmede Boateng'in, İngiltere'den Türkiye'ye yabancı sermaye açısından umut edilenin gerisinde olduğundan bahsettiğini belirten Unakıtan, Boateng'in, İngiltere'nin, Türkiye'ye yatırım yapan önemli ülkelerden biri olmak istediğini bahsettiğini kaydetti. 
     Görüşmede Boateng'in, Türkiye'de bir takım vergi problemlerinin olduğunu, bunların halledilmesi gerektiğini ifade ettiğini söyleyen Unakıtan, TESCO firmasının, KİPA şirketini satın aldığını hatırlattı. 
     Boateng'in, bu satın almayla ilgili olarak kendisine bilgi verdiğini, birçok İngiliz yatırımcının Türkiye'ye gelmek istediğini ifade eden Unakıtan, bir gazetecinin, bazı basın organlarında yer alan ''Ek paketi, Bush'tan alamadık, halka ödetiyorsunuz'' şeklindeki haberlerin hatırlatması üzerine Unakıtan, ''Ona ben katılmıyorum'' dedi. 
     
     EN BÜYÜK PROBLEM FAİZ YÜKÜ 
     Türkiye'nin en büyük probleminin, bütçeye bakıldığında, 65.5 katrilyon liraya varan faiz yükünün olduğunu belirten Unakıtan, bu faiz yükünün azaltılması gerektiğini söyledi. 
     Unakıtan, şöyle devam etti 
     ''Bu bizim en önemli hedefimiz ve Türk milletinin en önemli sorunudur, bunu azaltabilmek için bütçe disiplinine, sıkı mali politikalara riayet etmemiz şarttır. Yüzde 6.5 faiz dışı fazla elde etmemiz şarttır. Bunları yaptığımız takdirde, faizler düşecek ve bütçemiz üzerinden ağır faiz yükü inecek, başka çaremiz yoktur. 
     Bu disipline riayet için bu geçici yüklere katlanmak mecburiyetindeyiz. O bakımdan, halkımız bizi anlayacaktır ve böyle küçük bazı şeyler istiyoruz işte. Halkımızdan fedakarlıklar istiyoruz. 
     Çünkü bu hep birlikte, bütün Türk milletinin fedakarlığıyla atlatılabilecek bir problemdir. Başka bir yolu yok bunun. Bunu savaşla, barışla karıştırmayalım.'' Bir gazetecinin ''Sıkı bütçe politikalarıyla, ek önlemler, AK Parti Grubu tarafından tam olarak benimsendi mi '' sorusuna Unakıtan, Hükümetin Ak Parti Hükümeti olduğunu, bundan sonra kurulması düşünülen hükümetin de Ak Parti Hükümeti olduğunu hatırlatarak, Ak Parti'nin, politika ve siyasetiyle bir bütün olduğunu, bu bütünlüğün devam edeceğini söyledi. 
     Olası Irak savaşından, Türkiye ekonomisinin olumsuz etkileneceği ve bu ortama yabancı yatırımcıların nasıl baktığının sorulması üzerine de Bakan Unakıtan, kendisinin böyle düşünmediğini, İngiliz yatırımcıların Türkiye'ye gelmek istediğini söyledi. 
     Bakan Unakıtan, İngiliz Bakan Boateng'in, Türkiye ile İngiltere arasındaki ticaret hacminde artış olduğunu, İngiltere'nin ithalatını arttırmak istediklerini söylediğini belirtti. 
     Bu arada, İngiliz Bakan Boateng, Bakan Unakıtan ile görüşmesinden önce Özel Kalem odasında bir süre beklerken, televizyondan, Türkiye ve Irak konusundaki gelişmelere ilişkin haberleri, tercümanı vasıtasıyla izledi. 
     





</TEXT>
</DOC>
