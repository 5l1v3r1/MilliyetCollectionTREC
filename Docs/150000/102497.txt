<DOC>
<DOCNO> 102497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/18/yasam/yas01.html </URL>
<DATE> 2002/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadere karşı gaza bastı 
</HEADLINE>
<TEXT>

Avustralyalı Ralph Dixon, iki yıl önce aniden MS hastalığına yakalandı.. Ve kaderine boyun eğeceğine, atladı motoruna, dünyayı dolaşmaya başladı... 
     AYŞEGÜL AYDOĞAN İstanbul 

     Motor tutkunu Avustralyalı Ralph Dixon, henüz 40 yaşındaydı. İki yıl önce bir gün aniden görmemeye, yürüyememeye başladı. Kol ve bacakları uyuşuyor, korkunç baş ağrıları çekiyordu. Hastaneye gittiğinde, dünya başına yıkıldı. 
     Doktorlar Multipl Skleroz MS teşhisi koymuştu. Dixon’un MS hakkında hiçbir bilgisi yoktu. Kısa süre sonra bir sinir sistemi hastalığı olan MS’le ilgili sadece kendisinin değil, toplumdaki genel bilginin de çok az olduğunu anladı. 
     Kendisini, "Atletik bir insandım. Haftada 30 kilometre yüzer, koşar ve Sidney limanlarında ağır makinelerde çalışırdım" diye anlatan Dixon, teşhisten sonra depresyona girdi. Ve bu depresyondan kurtulmanın çaresini, MS hastalığıyla ilgili bilincini artırmak için motosikletle dünyayı dolaşmakta buldu. 
     
40 ülke, 40 bin kilometre      Dixon, 40 ülkeyi kapsayan 40 bin kilometrelik motosiklet maratonuna, kız arkadaşı Fionnuala Livingston’la birlikte 13 Mayıs’ta Sidney’de start verdi. 
     Bu müthiş seyahat için evlerini de satan çiftin hedefleri, 4 Kasım’da Dixon’un doğduğu ülke İngiltere’nin başkenti Londra’ya ulaşmak. Şu ana kadar Güneydoğu Asya, Hindistan, Pakistan ve İran’da 20 bin kilometre yol yapan çiftin 22 Ağustos’ta da İstanbul’da olması ve Türkiye MS Derneği’ni ziyaret etmesi bekleniyor. 
     
MS nedir      Nedeni henüz çözülemeyen kronik bir hastalık olan MS, sinir sistemini tutuyor. Beyin ve omurilik içindeki sinirleri kaplayan myelin’ adlı kılıf zedeleniyor ve buna bağlı olarak sinir iletiminde aksamalar görülüyor. Beynin yürüme, konuşma, denge ve görme gibi işlevlerini bozan hastalık, bulaşıcı değil. Erken teşhis ve tedaviyle hastalığın gelişimi durduruluyor. Kadınlarda iki kat daha sık görülüyor. MS atakları, 24 - 48 saat süren uyuşmalar, denge ve yürüme bozuklukları, görme bozuklukları veya kayıplarla kendini gösteriyor. 
     



 YAŞAM 




















</TEXT>
</DOC>
