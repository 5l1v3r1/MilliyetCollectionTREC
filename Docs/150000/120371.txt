<DOC>
<DOCNO> 120371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/22/yazar/guclu.html </URL>
<DATE> 2002/11/22/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Anadolu liseleri tarihe mi karışıyor .. 
</HEADLINE>
<TEXT>

     Milli Eğitim Bakanı Erkan Mumcu’nun işi gerçekten çok zor. Hangi konuya el atsa büyük sorunlarla karşılaşacak. İşte onlardan birisi de Talim Terbiye Kurulu ve anadolu liseleri. 
     Önümde 2003 Ortaöğretim Kurumları Öğrenci Seçme ve Yerleştirme Sınavı Kılavuzu var. Kılavuza göre, önümüzdeki öğretim yılından itibaren anadolu liselerinde hazırlık sınıfları kakıyor. Galatasaray ve İstanbul Lisesi bu uygulamanın dışında. tu 
     Daha da enteresanı anadolu liselerinde hazırlık sınıfı kaldırılırken, anadolu meslek liselerinde uygulamaya devam edilmesi. Belli ki Talim Terbiye’nin kafası karışık. 
     Anadolu liseleri, yabancı dil öğretme konusunda dünya eğitim literatürüne giren çok önemli bir proje. Ama nedense yıllardır yok etmek için elimizden geleni yapıyoruz. 
     Anadolu liseleri, maarif kolejleri adıyla yabancı okullara alternatif olarak kuruldu. Parasız olmaları nedeniyle fakir fukara çocuklarının dil öğrenmelerine ve dünyaya açılmalarına olanak sağladı. Ama nedense her dönemde kapısına kilit vurmak isteyen birileri çıktı. Önce sayıları artırılarak kaliteleri düşürüldü, ardından meslek liselerinin çoğu anadolu meslek lisesi haline getirilerek imajı zedelendi. Halkın bu kuruma, kurumlara olan ilgisini köreltemeyince de şimdi oldu bittiye getirip dejenere etmeye çalışıyorlar. 
     Gerekçeleri de enteresan Yabancı dille eğitim yapılan okullarda Türk kültüründen ve ana dilden uzaklaşılıyormuş. İşte buna kargalar güler. Çevrenizi bir bakın bu okullardan mezun olup da Türkiye sevgisinden ya da Türkçesinden kuşku duyacağınız kaç kişi çıkar .. 
     Ayrıca bir de bu okullara alternatif olarak kurulan süper liselere bakın. Ne dil öğretebiliyorlar ne de üniversite başarı oranları çok yüksek. 2002 ÖSS sayısal ham puanda ilk 1000’e giren öğrencilerden 355’i anadolu liselerinden, 335’i fen liselerinden, 107’si kolejlerden, 98’i de anadolu öğretmen liselerinden, kalanı da diğer okullardan. Yani tamamına yakını yabancı dille eğitim yapılan okullardan. 
     Aslına bakarsanız anadolu liselerinin çoğunda yabancı dille eğitim yapıldığı falan yok. En iyilerinde bile müfredat gereği sadece fen ve matematik dersleri yabancı dille yapılıyor ki bu derslerin oranı da yüzde 35’i geçmiyor. Dolayısıyla öyle iddia edildiği gibi bu okullarda okuyanların ne başarı düzeyleri düşük ne de Türkçeden ve Türk kültüründen uzakta kalıyorlar... 
     İnanmak istemiyorum ama bu durumu özel okullara öğrenci kaydırmak için düzenlenmiş bir tezgah olarak görenler var. Çünkü onlara böyle bir yasak gelmiyor. Dedim ya ortalık bir karışmaya görsün. Senaryo yazan çok olur... 
     Özetin özeti Bu konuda bir karar alırken çok dikkatli olmak gerekir. Bir yandan AB’ye girmek için kapı kapı dolaşıp, öte yandan dil öğretme konusunda çok başarılı olmuş bir sistemi, yerine daha iyi bir sistem koymadan ortadan kaldırmak abesle iştigal olur. İktidar partisinin kurmayları bugüne kadar hep halkın tercihlerini ön planda tutacaklarını dile getirdiler. Bu konuda da anadolu liselerine gösterilen ilgiyi göz ardı etmemeleri gerekir... 
     
İstanbul’da öğrenci olmak      İstanbul’un üniversiteli gençler için ne kadar zor bir kent olduğu bir kez daha ortaya kondu. Önceki gece Ali Müfit Gürtuna’nın konuk olduğu Genç Bakış’ta konuşulan tek konu ne AB oldu, ne de seçim sonuçları. Soru yönelten öğrencilerin hemen hepsinin değindiği ortak nokta yurt, yemek ve ulaşım sorunu oldu. Öğrencilerin bu kadar zorda olduğunu gören Başkan Gürtuna, asli görevi olmamasına karşın sorunlarıyla ilgilenme sözü verdi. İstanbul’un her iki yakasına birer öğrenci yurdu, akşamları yemek ve bir de İstanbul Gençlik Konseyi kurulması yönünde her türlü desteği sağlayacağını belirtti. Eminim arkası da gelecektir. 
     
     







Kültürümüz değişiyor 


Dış dinamikler ve iç dubaralar 


Kılıç’ın istifası... 


Babacan ve türban 


Tayyip’le Kıbrıs’ı kazanmak, Kıbrıs’ı kaybetmek 


AKP’nin engelli koşusu 


Anadolu liseleri tarihe mi karışıyor .. 


Bu kur yüksek mi 


Başörtülüler değil başı açık olanlar... 


Hazine’nin patronu Babacan 


Karayalçın’dan AKP’ye yoksulluk projesi 


Kış kadınlar 


Vergi dediğin KDV ile ATV 


</TEXT>
</DOC>
