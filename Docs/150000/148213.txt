<DOC>
<DOCNO> 148213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/08/guncel/gun04.html </URL>
<DATE> 2003/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikan askerleri Bağdat’ın kalbinde 
</HEADLINE>
<TEXT>

Savaşın 19. gününde Bağdat’ın merkezine kadar ilerleyen ABD askerleri, Saddam’ın sarayları başta olmak üzere pek çok noktaya baskın düzenledi 
     DIŞ HABERLER SERVİSİ 

     Bağdat’ı kuşatma altına alan ABD güçleri, dün iki ayrı koldan şehir merkezine kadar ilerledi. Dün sabahın erken saatlerinden itibaren A - 10 Warthog ve keşif uçakları desteğinde, 70 tank ve 60 kadar zırhlı muharebe aracıyla kente giren ABD askerleri, 24 yıllık Saddam Hüseyin rejiminin sembollerine gündüz gözüyle baskınlar düzenledi. Operasyonlar, Bağdat’ın dışındaki havaalanında konuşlanan 3. Mekanize Piyade Tümeni’nin saat 06.30’da mevzilerinden ayrılmasıyla başladı. 
     
     F - 16’LAR YARDIM ETTİ 
     Bağdat’a batı yönünden ilerleyen ABD askerleri, yaklaşık yarım saat sonra tüfekli ve roketatarlı Iraklı milislerle ilk sıcak çatışmaya girdi. Kısa sürede direnişi aşan ABD güçleri, önlerindeki Irak zırhlılarını vurmak için F - 16’ları yardıma çağırdı. Havan toplarıyla stratejik noktaları da vuran Amerikan askerleri, 08.20 civarında Eski Saray olarak bilinen konuta girdi. 3. Piyade Tümeni Bağdat’a yöneldiği sırada, 1. Deniz Piyade Tümeni de Iraklıların iki köprüyü havaya uçurmasına rağmen, Dicle’nin yan kolu olan Diyala’yı geçerek Bağdat içlerine ilerledi. 
     
     IRAKLILAR NEHRE ATLADI 
     Kuzeye yönelen ABD askerleri Saddam’ın ana sarayı olan Cumhuriyet Sarayı’na da baskın düzenledi. Amerikalılara hafif silahlarla ateş açan bazı Iraklılar tank ateşiyle yok edilirken, çatışmalar sırasında bir cephanelik de havaya uçtu. Nehir kenarındaki bazı Iraklı askerlerin kaçtığı, bazılarının da suya atladığı görüldü. ABD ordusundan Yarbay Peter Bayer, ikisi kent merkezinde olmak üzere üç başkanlık sarayını ele geçirdiklerini iddia ederken, buradaki Amerikan varlığını sembolik olarak nitelendirdi. Ancak AFP saat 15.00 civarında Cumhuriyet Sarayı’nda şiddetli çatışmaların yaşandığını, Amerikan tanklarının nehir kenarındaki hedefleri vurduğunu bildirdi. 
     
     MERKEZE DE GİRDİLER 
     Sarayların dışında kent merkezindeki sokaklarda da yer yer şiddetli çatışmalar yaşandı. Bir binbaşı Amerikan tank ve zırhlı araçlarının, kentin merkezine saldırı başlattığını söylerken, Reuters muhabiri de halkın evlerine saklandığını ve her yerden mermi yağdığını vurguladı. Öğleden sonra Bağdat yeniden başlayan hava saldırılarıyla sarsıldı. Amerikan askerlerinin kent merkezindeki Enformasyon Bakanlığı ve El Reşidiye Oteli yakınlarında olduğunun açıklanmasından 3 - 4 saat sonra otel civarından yoğun çatışma sesleri geldi. Sivillerin yoğun olduğu bir mahalleye de bir füzenin düştüğü ve mahallenin harabeye döndüğü belirtiliyor. 
     
3 Başkanlık Sarayı kontrolümüzde...’      Cumhuriyet Sarayı’na da baskın düzenleyen ABD, ikisi kent merkezinde olmak üzere 3 Başkanlık Sarayı’nın ele geçirildiğini iddia etti. ABD askerleri de muhabirlere, harabeye dönen saraylarda poz verdi. Ancak Irak Enformasyon Bakanı Bağdat’ın güvende olduğunu yineledi. İngiliz askerleri ise Basra’daki Başkanlık Sarayı’nın kapısından içeri ciple dalarak, kameralara gösteri yaptı. 
     
ABD askerinden pratik köprü...      Bağdat’a girmek için dün sabahın erken saatlerinde harekete geçen Amerikan akerlerinden bir grup, kentin varoşlarındaki su kanalı üzerinde bulunan bir köprüyü kullandı. Ancak fazla zaman geçmeden köprü, Irak askerlerinin füzesiyle tahrip edildi ve iki Amarikan askeri de öldü. Amerikan Deniz Piyadeleri ise harekatın aksamaması için geçici bir köprü inşa ederek karşı yakaya geçişi bu yolla sağladı. 
     


GÜNCEL 




















</TEXT>
</DOC>
