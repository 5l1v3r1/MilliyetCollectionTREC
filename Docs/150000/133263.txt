<DOC>
<DOCNO> 133263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/26/son/sondun18.html </URL>
<DATE> 2003/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Dışişleri Bakanı Powell Tek yol savaşsa, bundan kaçmayız 
</HEADLINE>
<TEXT>

     ABD Dışişleri Bakanı Colin Powell, Irak'taki durumun devam etmesine izin verilmemesi gerektiğini söyledi. 
     Powell, İsviçre'nin Davos kasabasında düzenlenen Dünya Ekonomik Forumu'nda yaptığı konuşmada, ABD'nin Irak'taki mevcut durumun sürmesine izin verilmemesi yönünde çalışmaya kararlı olduğunu belirtti. 
     Irak yönetiminin geçen ay BM'ye yaptığı silah bildirimiyle ilgili olarak, bu ülkenin ''silah bildirimi sınavında'' başarısız olduğunu ifade eden Powell, ''bu 12 bin sayfadan oluşan belgenin büyüklüğüyle gerçeklerin saklanmak istendiğini'' söyledi. 
     Irak Devlet Başkanı Saddam Hüseyin'i El Kaide örgütüyle ilişki içinde olmakla suçlayan Powell, ''Ne kadar çok beklersek, bu diktatörün terörist gruplarla özellikle de El Kaide ile açık ilişkisi olduğunu, bu gruplara silah sağladığını ve teknoloji alışverişinde bulunduğu görmek için o kadar çok şansımız olur'' diye konuştu. 
     Günümüzde en büyük tehlikeyi, zorbaların, teröristlerin ve kitle imha silahlarının oluşturduğunu belirten Powell, Bağdat yönetimi ve El Kaide arasındaki ilişkiyle ilgili ayrıntı vermedi. 
     Bağdat yönetiminin, ''uluslararası taahhütlere uyma kararı aldığı yönünde hiçbir belirti olmadığını'' belirten Powell, ''Saddam hemen gerçeği söylemeli'' ifadesini kullandı. Powell, ABD'nin savaşa girmek zorunda olmadığını ve hala krize barışçı çözüm bulmaya çalıştığını kaydederek, ''Ancak kitle imha silahlarından kurtulmak için tek yol savaşsa, Washington bundan kaçmaz. Başka ülkeler bize katılmazsa da, harekete geçmeye hazırız'' dedi. 
     Konuşmasında, Fransa ve Almanya gibi ülkelerin savaş konusundaki çekincelerine de değinen Powell, ''Atlantik'in diğer kıyısındaki ülkelerle sorunlar uzun zaman öncesine, yüzyıllar öncesine dayanıyor. Farklılıklar kaçınılmaz. Ancak bu farklılıklar, tektaraflılık ya da ABD'nin küstahlığı olarak anlaşılmamalı'' dedi. 
     
     FİLİSTİN DEVLETİ 

     Bir Filistin devletinin kurulmasının 2005'de mümkün olduğunu söyleyen Powell, ''Tüm tarafların çaba sarfetmesiyle demokratik, ayakta kalabilecek bir Filistin'in kurulması 2005'te mümkündür'' dedi. 
     ABD'nin önümüzdeki ay ve yıllarda bu sürece katkıda bulunacağını söyleyen Powell, bu hedefe ulaşmak için Filistinlilerin güven kazanması, yeni bir yönetime ve kurumlara sahip olması gerektiğini belirtti. 
     ''Filistinliler, terör ve şiddetten vazgeçmelidir'' diye konuşan Powell, İsrail'in de Filistinlilerin ekonomik sıkıntılarını hafifleterek ve Filistin topraklarında yerleşim bölgeleri kurmaya son vererek yeniden güven kazanması gerektiğini kaydetti. 
     
     KUZEY KORE 

     ABD'nin Kuzey Kore'ye saldırma niyeti bulunmadığını söyleyen Powell, Kuzey Kore ile nükleer programına son vermesi konusunda görüşmeler yapmaya hazır olduklarını belirtti. 
     Powell, ''ABD, Kuzey Kore'nin nükleer programına tamamen son vermesi konusundaki taahhütlerine uyması amacıyla, bu ülkeyle görüşmeye hazırdır. Kuzey Kore'ye saldırma niyetimiz yok, ancak tüm seçenekler masada'' dedi. 
     Powell, ABD'nin bu tutumunu, herhangi bir anlaşmazlığa yol açmayacak şekilde Kuzey Kore'ye bildireceğini belirtti. 
     Kuzey Kore'deki komünist yönetimin, ülkeyi ''karanlığın, soğuğun ve açlığın hüküm sürdüğü bir cehenneme çevirdiğini'' söyleyen Powell, ''ABD Kuzey Kore'nin insani ihtiyaçlarını karşılamasına yardım etmeyi sürdürecek'' diye konuştu. 
     





</TEXT>
</DOC>
