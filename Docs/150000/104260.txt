<DOC>
<DOCNO> 104260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/27/son/sontur02.html </URL>
<DATE> 2002/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Otobüsler çarpıştı, yolcular yaralılara değil bavullarına koştu 
</HEADLINE>
<TEXT>

     Bolu'nun Gerede ilçesinde meydana gelen otobüs kazasında ilk belirlemelere göre 5 kişi öldü, 31 kişi yaralandı. 
     Sabah saatlerinde aşırı hız ve sis nedeniyle meydana gelen kazada yolcular otobüsün içinde sıkışıp kaldı. Kazadan yara almadan kurtulan yolcular pencerelerden aşağıya atladı. Olay yerine kurtarma ekipleri beklenirken, kazadan kurtulanların, otobüste sıkışanların yardımına koşmak yerine bagajlardaki bavullarını almaya uğraştıkları görüldü. 
     Ankara-İstanbul otobanının Gerede gişelerinde aşırı hız ve sis nedeniyle meydana gelen trafik kazasında iki yolcu otobüsü çarpıştı. 
     Kazada ilk tespitlere göre 5 kişi hayatını kaybederken 34 kişi de yaralandı. Kazada yolculardan birçoğu otobüslerin içinde sıkıştı.Olay yerine jandarma ve karayollarından gelen ekipler, otobüste sıkışan yaralıları kurtarmak için çalışmalara başladı. 
     İşte bu sırada, kazadan yara almadan kurtulan yolcuların yaralılara yardım etmek yerine bagajdaki bavullarının peşine düştüğü görüldü. 
     
     ÖLENLERDEN ÜÇÜNÜN KİMLİĞİ BELİRLENDİ 

     Bolu'nun Gerede İlçesi'nde sabah meydana gelen trafik kazasında ölen 5 kişiden 3'ünün kimliği belirlendi. 
     Alınan bilgiye göre, İskender Erkmen yönetimindeki Kafkas Kars Turizm'e ait 34 JZD 72 plakalı yolcu otobüsüne, otoban gişelerinde bilet aldığı sırada yoğun sis ve aşırı hız nedeniyle Celal Kaya'nın kullandığı 04 P 0989 plakalı Patnos Turizm'e ait otobüs çarpması sonucu ölen 5 kişiden 3'ünün Mehmet Nuri Sancak 64 , Gülsün Karabağ 56 ve Leyli Taşkapu 56 olduğu anlaşıldı. 
     Kazada, ağır yaralanarak Ankara Numune Hastanesi'ne sevk edilen 5 kişinin ise Afiye ve Esma Kırtay, Ekrem ve Çiçek Arslan ile Nurettin Tekin olduğu bildirildi. Ölen 2 kişi ile Numune Hastanesi'ne sevk edilen 2 kişinin kimlik belirleme çalışmaları ise sürdürülüyor. 
     Bu arada, kazadan sonra takoğrafı alarak kaçtığı belirtilen Patnos Turizm'e ait otobüsün sürücüsü Celal Kaya'nın yakalanması için çalışmalar sürdürülüyor. Otobüsün yedek şoförü Mehmet Hanifi ile muavin Nedim Arslan ise Düzce'nin Kaynaşlı İlçesi'nde bir dinlenme tesisinde polis tarafından yakalandı. Hanifi ve Arslan, kazadan sonra korkuyla paniğe kapılıp, kaza yerinden ayrıldıklarını, hafif yaralanan otobüs sürücüsünün ise nereye gittiğini bilmediklerini belirttiler. 
     





</TEXT>
</DOC>
