<DOC>
<DOCNO> 136115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/10/ekonomi/eko06.html </URL>
<DATE> 2003/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomotivi 2003’te de ihracat kurtaracak 
</HEADLINE>
<TEXT>

Otomotiv sektörünün üretimi ihracata paralel olarak hızlı başladı. Ocak ayında toplam üretim yüzde 80 artarak 32 bin adet olarak gerçekleşti 
     Otomotiv sektörünün 2003 yılına hızlı bir üretim artışıyla başladı. Sektörün üretimi, ihracatındaki artışa paralel olarak yüzde 80’lik hızlı bir büyümeyle 32 bin adeti geçti. 
     Otomotiv Sanayii Derneği’nin OSD verilerine göre, otomotiv sektörünün ocak ayındaki toplam üretimi 32 bin 239 adet olarak gerçekleşti. Sektörün üretiminde, geçen yılın aynı ayına oranla yüzde 80’lik artış gözlendi. Ocak 2002’de otomotiv sektöründe 17 bin 905 adetlik üretim yapılmıştı. 
     Sektörde kapasite kullanım oranları da artıyor. Ocak ayında kapasite kullanımı kamyonette yüzde 94, midibüste yüzde 36, otobüste yüzde 55, otomobilde yüzde 31, traktörde yüzde 26 düzeyinde oluştu. Kamyon üretiminde kapasite kullanımı yüzde 13, minibüs üretiminde ise yüzde 8 olarak gerçekleşti. 
     Ticari araç üretimi yüzde 173’lük rekor artışla 5 binden 13 bin 722’ye yükseldi. Kamyonet üretimi yüzde 183 artarak 11 bin 996’ya, büyük kamyon üretimi yüzde 107 artarak 461’e, midibüs üretimi yaklaşık 4 kat artarak 414’e, minibüs üretimi yüzde 134 artarak 372’ye, otobüs üretimi yüzde 69 artarak 266’ya, küçük kamyon üretimi de yüzde 31 artarak 213’e ulaştı. 
     Ocak ayında yüzde 107 artan traktör üretimi ise bin 424 adet olarak gerçekleşti. 
     



 EKONOMİ 


















</TEXT>
</DOC>
