<DOC>
<DOCNO> 130956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/15/son/sondun06.html </URL>
<DATE> 2003/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de şarbon şüphesi... 
</HEADLINE>
<TEXT>

     Amerikan Merkez Bankası FED , kendi testlerine göre bir bakterinin şarbon olabileceğini açıklayınca, ABD Posta Hizmetleri Washington'daki bütün posta işlem merkezlerinde şarbon testlerine yeniden başladı. 
     ABD'de, 11 Eylül terörist saldırılarının hemen ardından gazeteciler, kongre üyeleri, posta görevlileri ve sıradan vatandaşlar, postadan gelen şarbonlu mektuplardan zarar görmüştü. 
     Posta Hizmetleri Başkan Yardımcısı Tom Day, testlerin, ''aşırı dikkatlilik'' çerçevesinde yapıldığını ve posta görevlileriyle halkın endişelenmek için hiçbir nedeni bulunmadığını savundu. Kesin test sonuçlarının bugün elde edilmesi bekleniyor. 
     FED'in tespit ettiği muhtemel şarbon bakterisinin, belli bir mektuptan veya posta aracılığıyla gelip gelmediği kesin olarak bilinmiyor. Ancak FED'in postasını işleme koyan merkezin sıradan örnekler üzerinde yaptığı şarbon testinde pozitif sonuç almasının sıkıntıya yol açtığı belirtiliyor. FED'in, daha önce de birkaç kez, şarbon testinden ''yanlış alarm'' verdiği savunuluyor. 
     ABD'de, 11 Eylül saldırılarından hemen sonra gönderilmeye başlanan şarbonlu mektuplar yüzünden, ikisi posta görevlisi olmak üzere toplam beş kişi, şarbonu solunum yoluyla alarak ölmüştü. 
     Şarbonlu mektupların kimin işi olduğu ise ortaya çıkarılamadı. Federal Soruşturma Bürosu FBI , şarbonlu mektupların, ABD topraklarında yaşayan bir bilimadamı tarafından gönderildiğinden şüpheleniyor. 
     





</TEXT>
</DOC>
