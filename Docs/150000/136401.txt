<DOC>
<DOCNO> 136401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/12/spor/bnba.html </URL>
<DATE> 2003/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
MAJESTEYE YAPILIR MI 
</HEADLINE>
<TEXT>

All - Star’ın uzatmasında Doğu Karması, Jordan’ın sayısıyla öne geçerken, bitime bir saniye kala Kobe’ye faul düdüğü çalan hakem Bernhardt, ABD’deki Saddam nefretinin önüne geçti 
NBA'ye YAKIN PLAN      METE AKTAŞ mete.aktas altinciadam.com 

     Yıllardır Amerika’da en nefret edilen kişi unvanını taşıyan Saddam Hüseyin, bu unvanını pazar gecesi kısa süreliğine de olsa bir başkasına kaptırdı. Saddam’ı yerinden eden kişi sandığınız gibi ne bir diktatör, ne bir seri katil, ne de bir sapık. Sadece Ted Bernhardt adında bir NBA hakemi. 
     Michael Jordan’ın All - Star kariyerine veda maçı olan 52. All - Star maçının ilk uzatma devresinin bitimine 1 saniye kala çaldığı faulle, Jordan’ın muhteşem All - Star kariyerine yakışır bir sonla, galibiyet basketi atarak noktalamasına izin vermeyen Berndhardt, sadece ABD’de değil, dünyadaki Jordan hayranlarından büyük tepki aldı. 
     
     Çalmamalıydı 
     Oysa skor, uzatma devresinde 136 - 136 iken, Doğu Karması bitime 10 saniye kala topu, maçı kazandırabilecek Michael Jordan’a vermiş, majesteleri de 4.9 saniye kala takımını 138 - 136 öne geçiren sayıyı atmıştı. Ama bu sene verdikleri kararlarla herkese saç baş yolduran hakemler, Jordan’ın "mutlu son" ile ayrılmasına izin vermediler. Hakem Berndhardt, uzatmanın bitimine 1 saniye kala neredeyse sıfır noktasından umutsuz 3 sayılık atış "sallayan" Batı Karması oyuncusu Kobe Bryant’a, Jermaine O’Neal’ın faul yaptığına karar vererek, Kobe Bryant’ın 3 faul atışı kulanmasını sağladı. Gerçi burada lüzumsuz şekilde zor pozisyonda topu yakalayan Kobe Bryant’a savunma yapmaya çalışan O’Neal’ın da suçu yok değil, ama Berndhardt o düdüğü çalmamalıydı. Michael Jordan’ın hatırı için çalmamalıydı. Jordan’ın maçı kazandıran basketi atıp, MVP ödülünü almasını isteyen milyonlarca kişinin hatırına çalmamalıydı. Bu gece Jordan’ın gecesi olmalıydı, ama bir düdük sesi herşeyi mahvetti. 
     Kobe Bryant, serbest atışlardan ikisini sayıya çevirince maç ikinci uzatmaya kaldı ve Batı Karması galibiyete uzandı. 
     
     İnatçı Vince 
     All - Star maçında akıllarda kalan diğer nokta iki haftadır mızmız çocuklar gibi ilk 5’teki yerini, Michael Jordan’a vermemekte direnen Toronto Raptors forveti Vince Carter’ın inadı bırakmasıydı. Aslında Jordan, ilk 5 başlamamanın kendisi için bir problem yaratmayacağını söylüyordu. Ama basketbola ve Michael Jordan’a saygısı olan hiç kimse, bu büyük sporcunun son All - Star maçında benchten oyuna girmesine razı değildi. Maç saatine kadar Doğu Karması’ndaki tüm oyuncular ve coach Isiah Thomas, Carter’ı ikna etmeye çalıştılar ve sonucu ancak oyuncu tanıtımları sırasında aldılar. Maç sonrasında Michael Jordan, Vince Carter’ın üzerinde oluşan büyük baskıdan rahatsızlık duyduğu için Carter’ın son andaki teklifini kabul ettiğini açıkladı. 
     
PANORAMA      HAFTANIN TAKIMI LOS ANGELES LAKERS 
     Geçen hafta "toparlanma sürecine girdi" dediğimiz Los Angeles Lakers, All - Star organizasyonundan dolayı sadece 4 gün maç oynanan kısa haftada deplasmanda aldığı Indiana Pacers 97-94 ve New York Knicks 114-109 galibiyetleriyle, AllStar arasına 50 galibiyet oranının üzerinde girmeyi başardı. 
     
     HAFTANIN OLAYI 
     Michael Jordan’ın son kez bir AllStar maçında yer alması. 
     
     HAFTANIN ÇAYLAĞI MEHMET OKUR D.PISTONS - NENE HILARIO D.NUGGETS 
     Sezon başladığından beri Haftanın Çaylağı bölümüne Mehmet Okur’u koyacağım anı bekliyordum ve sonunda isteğime kavuştum. Geçen hafta Ben Wallace’ın yokluğunda Clippers maçında ilk 5 başlayan ve sahada 38 dakika kalan "Turkish Tornado", maçı 19 sayı 11 ribaundluk muazzam bir performansla tamamladı ve maçın 89 - 80 kazanılmasında büyük rol oynadı. Memo gibi geçen hafta çok etkili olan bir başka çaylak da Denverlı Nene Hilario’ydu. Brezilyalı pivot haftayı 16.5 sayı 8 ribaund 3 asist 2 top çalma ortalamasıyla kapadı. 
     
     NE DEDiN, NE DEDiN 
     1 - Muhabir "Yao, bundan sonra en çok yapmak istediğin şey ne ". Yao Ming "Bu eyaletten en kısa süre içinde ayrılmak." All - Star haftasonu etkinliklerinin en gözde ismi Batı Karması’nda ilk 5 başlayan, ancak maçı sadece 2 sayıyla tamamlayarak hayal kırıklığı yaratan Yao Ming’di. Gittiği her yerde bir basın ordusuyla karşılaşan Ming, bu ilgiden zaman zaman bunaldı. 
     
     HAFTANIN OYUNCUSU KOBE BRYANT L.A. LAKERS 
     Sakın sakın sakın ha, yaklaşmayın yanına... Gerçekten de son zamanlarda alev alev yanan Lakers’ın All - Star guardı Kobe Bryant’a bu aralara bulaşmak hiç akıl karı değil. Bryant, geçen hafta Lakers’ın oynadığı 2 maçta 40.5 sayı 6.5 ribaund 2.5 asist ortalamalarıyla oynarken özellikle Madison Square Garden’da New York’a karşı 46 sayı attığı maçtaki performansıyla herkesi büyüledi. 
     
     HAFTANIN MAÇI 16 ŞUBAT PAZAR SACRAMENTO KINGS - SAN ANTONIO SPURS 
     All - Star arası süresince yaralarını sarmaya çalışan Sacramento, son 
     10 maçının 8’ini kazanan istim üstündeki San Antonio’yu Arco Arena’da ağırlayacak. 
     
Sayılarla geçen hafta      300 
     155-145 Batı Karması’nın kazandığı 2003 All-Star maçında atılan 300 sayı, All-Star tarihinde bir maçta en çok sayı atılan 2. maç oldu. 
     
     262 
     14. ve son All - Star maçında 20 sayı atan Michael Jordan kariyerinde toplam 262 sayıya ulaştı ve 251 sayıya sahip Kareem AbdulJabbar’ı geçerek All - Star tarihinin en çok sayı atan oyuncusu oldu. 
     
     201 
     Los Angeles Lakers’ın yükselişindeki en önemli isim süper guard Kobe Bryant son 5 maçta 201 sayı attı. 
     
     15 
     2002’den sonra 2003’-de da Slam-Dunk yarışmasını kazanan Golden State’in atletik guardı Jason Richardson, 15 yıl aradan sonra smaç şampiyonu unvanını korumayı başaran ilk oyuncu oldu. 
     
     10 
     İnişli çıkışlı grafiği olan Boston Celtics, Detroit’e evinde 52 sayı ile yenilip tarihinin en ağır yenilgisini aldıktan 5 gün sonra Seattle’ı 40 sayı farkla 114-74 yenerek son yılın en farklı galibiyetine ulaştı. 
     
     9 
     New York’un, L.A.Clippers’ı 105-92 yendiği maçta New York guardı Latrell Sprewell, 9 üçlük atışın 9’unda da isabet kaydederek NBA’de bir maçta hiç kaçırmadan en fazla 3 sayılık basket atan oyuncu oldu. 
     
     7 
     1984’ten beri play - off 1. turunu 5 maç üzerinden oynatan NBA, cumartesi günü yeni bir karar alarak bu sezondan itibaren 1.turun tıpkı diğer turlarda olduğu gibi 7 maç üzerinden oynanmasına karar verdi. 
     
     5 
     Üç sayı yarışmasını 2002’den sonra bir kez daha kazanan Sacramento’nun All - Star forveti Peja Stojakovic, üç sayı yarışmasının 18 yıllık tarihinde arka arkaya şampiyonluk kazanan 5. isim oldu. 
     
     1 
     Michael Jordan’ın son All - Star maçı bir ilk sahne oldu ve NBA tarihinde ilk kez bir AllStar maçı iki uzatma devresi sonunda neticelendi. 
     



 SPOR 


























</TEXT>
</DOC>
