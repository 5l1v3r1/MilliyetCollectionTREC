<DOC>
<DOCNO> 138892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/25/yazar/yilmaz.html </URL>
<DATE> 2003/02/25/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Müteahhitler ABD’nin komutasında 
</HEADLINE>
<TEXT>

     Tepe Grubu’nun Koordinatörü Ali Kantur geçtiğimiz günlerde ABD’deydi ve Afganistan’da yaptıkları otelin işletmesini Hyatt Oteli’ne vermek üzere görüşmeler yürütüyordu. Kantur’un Amerika’da, Irak savaşının ortaya çıkaracağı inşaat pastasından pay almak için girişimlerde bulunup, bulunmadığını öğrenmek istedim. Kantur "Henüz benim ilgileneceğim boyutta bir iş gelmedi. Bizim prefabrike üretim yapan bölümümüz teklif vermiş olabilir. Savaştan sonrası önemli" diyor. 
     Kantur, Müteahhitler Birliği’nin görevinin Türk firmaları ile ABD firmalarını buluşturmak olmadığını vurguladı. Her firmanın kendi imkanlarını pazarlamasının doğru olduğunu sözlerine ekledi. Uluslararası Müteahhitler ve Müteahhitler Birliği’nin toplam 130 üyesi olduğu göz önüne alınırsa, 30 bin müteahhidin bulunduğu bir alanda Kantur’un sözlerinde haklılık payı var gibi. Amerikalılar bugün Müteahhitler Birliği’nden baraj, tünel inşaatı istemiyorlar, daha çok nakliye, çit - çubuk gibi lojistik hizmet talepleri ile geliyorlar. 
     Müteahhitler Birliği Başkanı Nihat Özdemir, Parris’in yaptığı toplantı öncesinde içinde Alarko, Oyak, Yüksel, Nurol, Reysaş, Tepe ve kendi firması Limak’ın da olduğu bir grup müteahhit firmanın teknik dosyalarını ABD’li yetkili firmaya verdiklerini belirtti. Alınacak işlerin parasal boyutları hakkında somut bir bilginin oluşmadığını belirten Özdemir, sözü Devlet Bakanı Kürşad Tüzmen ile birlikte gittikleri Cezayir’e bağladı. "Tüzmen ile yapılan iş gezileri çok verimli geçiyor. Her dakikamız doluydu" diyen Özdemir, geçen bir buçuk yılda Cezayir ile 5 Türk firmasının toplam 300 milyon dolarlık sözleşme imzaladığını vurguluyor. Cezayir’de başbakan ve sekiz bakanla görüşen heyetin, önümüzdeki günlerde de Sudan’a gideceğini anlatan Özdemir, savaşın bu heyetlerin konusu olmadığını söyledi. 
     
     Doğalgaz pahalı değil 
     Müteahhitler ABD ile Irak’ta birlikte iş yapma kontratlarını hazır ediyorlar mı sorusunun peşindeyim... Duyumlarım bu yönde Yüksel, Gama, Limak hakkında hazırlanan finansal raporların ABD’li müteahhit firmaların elinde olduğunu söylemişler bir kere... 
     Gama Yönetim Kurulu Başkanı Erol Üçer’e sordum. İrlanda’da iş yaptıklarını anlatan Üçer, Irak meselesi ile ilgilenmek için erken olduğunu öne sürüyor. Üçer konuyu kestirip attı diye telefonu kapamak olmadı, Enerji Bakanı Hilmi Güler’den bir yanıt arama peşine düştüm... 
     Güler, hatırlanacağı gibi "Aynı boru hattından iki ayrı fiyatla doğalgaz alıyoruz" diye yakınarak, Botaş, Gazprom ve Gama ortaklı Trusgaz doğalgaz dağıtım firmasını hedef alan açıklamalar yapmıştı. 
     Üçer, "Ruslardan ilave 8 milyar metreküp doğalgaz talep edince, bunun yatırım maliyeti fiyata yansıdı. Tabii iki farklı fiyat olacak" diyor. Hükümet de "Bizi soyuyorlar" diyerek, Trusgaz’ı dışarıda bırakıp, kendilerine yakın bir grubu ortaya çıkarırsa şaşırmam. 
     Ruslar ile ortak yeni bir doğalgaz dağıtım şirketi kurulması için çalışanlar yok değil. 
     
     







AKP’nin ateşle imtihanı 


Ortak kazığı... 


ABD’ye bakış 


Irak’tan iyimser senaryo çıkarmak 


Mönü 


Sayın AKP milletvekilleri 


Mumcu’nun taslağı şimdiden delik deşik 


At pazarlığı mı 


Kuzey Irak’ta yeni tehlike 


Gölge etme, başka ihsan istemem 


Anayasa 92 ve tezkere 


6 milyar dolarlık hibe başa bela mı 


Borç büyüyor 


Müteahhitler ABD’nin komutasında 


</TEXT>
</DOC>
