<DOC>
<DOCNO> 117862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/08/son/sontur27.html </URL>
<DATE> 2002/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
DYP Başkanlık Divanı'ndan Çiller'in çekilmesine onay... 
</HEADLINE>
<TEXT>

     DYP Başkanlık Divanı, Genel Başkan Tansu Çiller'in ''Yeniden Genel Başkanlığa aday olmayacağına dair kararını saygıyla karşıladığını'' bildirdi. 
     DYP Başkanlık Divanı, Siyasi İşlerden Sorumlu Genel Başkan Yardımcısı Hasan Ekinci'nin başkanlığında Genel Merkez'de toplandı. Yaklaşık 5 saat süren toplantıya, Grup Başkanvekilleri Ali Rıza Gönül, Nevzat Ercan ve Turhan Güven de katıldı. 
     Seçim sonuçlarının değerlendirildiği toplantıda, kaleme alınan bildiri, Genel Başkan Yardımcısı Ekinci tarafından açıklandı. 
     Milletin kararına saygılı olunduğu ifade edilen bildiride, ''Milletimiz krizin, yoksulluğun, kötü yönetimin faturasını iktidarla beraber muhalefete de keserek, Türkiye Büyük Millet Meclisi'ni toptan sorumlu tutmuştur. DYP olarak, böyle bir sonucu haketmediğimize inanmaktayız. Bu sonuçta, bizim de sorumluluğumuz olduğunu kabul ediyoruz'' görüşüne yer verildi. Bildiride, merkez sağın en köklü partisi olarak her şeye rağmen, ''DYP'nin dimdik ayakta'' olduğu belirtildi. Meclis'te temsil edilemeyen milletin yarıya yakınının haklarının savunucusu olarak bugün DYP'ye çok daha önemli görev ve sorumluluklar düştüğünün bilincinde olunduğu kaydedildi. Bildiride şöyle devam edildi 
     ''Sayın Genel Başkanımızın kongre sürecinin işletilmesi ve kendilerinin yeniden genel başkanlığa aday olmayacaklarına dair kararını saygıyla karşılıyoruz. 
     Bugünden itibaren kongre sürecini ivedi olarak başlatıyoruz. Öncelikle genel seçimler nedeniyle yapılamayan 32 il kongresi süratle tamamlanacak ve Büyük Kongre'ye gidilecektir.'' Bu kararların 14 Kasım Perşembe günü toplantıya çağırılan Genel İdare Kurulu'na sunulacağı belirtilerek, Demokrat Parti ve Adalet Partisi'nin geleneğinden gelen DYP'nin tarihi çizgisinde bütün teşkilatları ve bu misyona inanmış milyonlarla gelecek için daha büyük umutlarla yoluna devam edeceği ifade edildi. 
     





</TEXT>
</DOC>
