<DOC>
<DOCNO> 107545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/14/spor/ykocaomer.html </URL>
<DATE> 2002/09/14/ </DATE>
<TIME>  </TIME>
<AUTHOR> YAVUZ KOCAÖMER  </AUTHOR>
<HEADLINE>
Sizi seviyoruz Sayın Bakanım 
</HEADLINE>
<TEXT>

     Tarih 5 Eylül Perşembe 2002 
     Yer Spordan Sorumlu Devlet Bakanı Sayın Erdoğan Toprak’ın makamı. 
     Futbol Federasyonu Başkanı Sayın Haluk Ulusoy şöyle diyor "Keşke yıllar önce göreve gelmiş olsaydınız. Ricalarınız benim için emirdir. Saygısızlık yapmadık. Sadece eski Bakanımız ve Genel Müdürlüğümüzle sevgi bağımız yoktu. Sizleri çok seviyoruz." 
     Tarih 5 Eylül Perşembe 2002 
     Fanatik Gazetesi Haber Müdürü Hakan Can, Bakan Erdoğan Toprak ile telefon da konuşuyor. Bakan kendisine, Sağırlar Milli Futbol Takımı’nın sorunlarının halledildiğini söylüyor. 
     Hakan Can’ın Bakan’a cevabı "Hiç kimseye, hiçbir Bakan’a böyle konuşmadım Sayın Bakanım. Sizi seviyorum." 
     Aynı gün Ankara dönüşümde, havaalanına indiğimde cep telefonum çalıyor. Karşımda Spordan Sorumlu Devlet Bakanı Sayın Erdoğan Toprak "Yavuz Bey, Fanatik’teki yazınızı okudum. Teşekkür ediyorum. Sorunu çözdük. Bugün Sayın Futbol Federasyonu Başakınımız ile görüştüm. Sağırlar Futbol Ligi tekrar başlayacak. Bu müjdeli haberi size vermek istedim." 
     Cevabım "Sayın Bakanım, bugüne kadar hiç kimseye bu size söyleyeceğimi söylemedim. Yapacağınız her etkinlikte ihtiyacınız olduğu her anda emrinizdeyim. Sizi seviyorum." 
     Bu üç insanın aynı Bakan’a aynı gün, benzeri sözler söylemesi bir tesadüf değil. Bu, insan gibi konuşmaya ve çözüm bekleyen sorunların sonuca ulaştırılması için atılan adımlara gösterilen bir reaksiyon. "Adam gibi adam" olan bir Bakan’a özlemin sonucu. 
     Konuları kişiselleştirmeyip, insanlara düşmanca davranmayı düşünmeyen, eleştirileri yapıcı çözümlere bağlamaya çalışan Bakan’ın, üç değişik insandan aldığı cevap. Umarız Sayın Toprak seçimlerden sonra da, Spordan Sorumlu Devlet Bakanlığı görevine devam eder. 
     İşte politikanın bir başka olumlu yüzü. Bugün Türkiye’deki partiler içinde, eminiz. Erdoğan Toprak gibi konulara insanca yaklaşan, çözüm arayan bir çok başka milletvekili de mevcut. Sadece Beden Eğitimi Öğretmeni olduğu için, bir zamanlar Gençlik Spor Teşkilatı’nda görev yaptığı için, bir insanın Türkiye Cumhuriyeti’nde Spordan Sorumlu Devlet Bakanı olması gerekmediğinin bir başka kanıtı. 
     Bunları düşünürken Sayın Erdoğan Toprak’a sormadan da geçemiyoruz, "Daha önceleri neredeydiniz " 
     
     



 SPOR 































</TEXT>
</DOC>
