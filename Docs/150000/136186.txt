<DOC>
<DOCNO> 136186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/10/son/sondun06.html </URL>
<DATE> 2003/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Nato'da gergin saatler. İttifak tarihinin en büyük krizini yaşıyor 
</HEADLINE>
<TEXT>

     Fransa, ABD'nin olası Irak operasyonu sırasında NATO'nun Türkiye'ye koruma sağlama planını veto edeceğini bildirdi. Belçika'da Fransa'nın yanında yeraldığını açıkladı. 
     NATO kaynakları, İttifak'ın Irak krizinde olası müdahale için hazırlık başlatmasını engellemek amacıyla yapacakları girişimin TSİ 11.00'a kadar resmen ve yazılı olarak NATO Genel Sekreterliği'ne iletilmesine bir saat kala, Fransa'nın girişimi açıkça veto ettiğini belirtti. 
     NATO müttefiklerinden Fransa, Almanya ve Belçika'nın, ''Irak savaşında ABD'ye İttifak desteği verilmesine karşı'' tavırlarını ileri sürerek, olası savaşta müttefik Türkiye'nin savunması için planlar yapılmasını engelleme girişimleri, Brüksel'deki NATO Genel Merkezi'nde gerginliği doruğa taşıdı. 
     Diplomatik kaynaklar, ''NATO'nun, tarihinin en büyük krizini yaşadığı'' ve ''İttifak'ın sadece itibarının değil, geleceğinin söz konusu olduğu'' görüşlerini artık gizlemiyorlar. 
     
     KRİZİN HAREKET NOKTASI 

     Irak konusunda niyetlerini açıkça ifade eden Washington, Ocak ayının ortasında, NATO'ya başvurarak, olası savaş halinde İttifak'tan beklentilerini bir paket halinde sundu ve bu paketin onaylanmasını istedi. 
     Söz konusu pakette, ABD'nin lojistik destek talepleri ile birlikte, Irak'ın komşusu olan tek NATO üyesi müttefik Türkiye'nin savunmasına ilişkin öneriler bulunuyordu. Türkiye'nin savunma alanında takviye edilmesi için gerekli planların, NATO'nun askeri kanadında hazırlanması için ''siyasi karar'' isteniyordu. Söz konusu takviye çerçevesinde, Türkiye'ye AWACS uçakları, Patriot füzeleri ve kitle imha silahlarına karşı korunma yetenekleri aktarılması da gündemde bulunuyor. 
     Fransa, Almanya, Belçika ve Lüksemburg, ABD paketinin onaylanmasına karşı çıktılar. Lüksemburg'un kısa sürede tavır değiştirmesine rağmen, diğer 3 ülke, vetolarını sürdürdüler. 
     NATO Genel Sekreteri George Robertson, geçen Perşembe günü yapılan olağanüstü NATO Konseyi toplantısında, ABD paketinin içeriğini geniş ölçüde kısıtladıktan ve paketin yüzde 95'ini ''Türkiye'nin savunmasına yönelik önlemlere'' yönelttikten sonra, ''Sessizlik Süreci'' yöntemiyle, tüm üye ülkelerin onayını istedi. 
     Bu yönteme göre, tanınan süre zarfında gerekçeli itiraz bildiren bir müttefik olmazsa karar onaylanmış kabul ediliyor. 
     Robertson, müttefiklere bugün öğlen saatlerine kadar vakit tanırken, Belçika ve Fransa, geçen hafta sonu, ''veto haklarını kullanacaklarını'' açıkladılar. Almanya'nın da katılımıyla, 3 ülkenin veto duyurularının, bugün öğlenden önce, resmi yollardan NATO Genel Sekreterliği'ne aktarılması bekleniyor. Bu gelişmeden sonra, NATO Konseyi'nin hemen olağanüstü toplanması öngörülüyor. 
     
     SİYASİ KARAR GEREKİYOR 

     Olası Irak savaşı durumunda, Türkiye'nin, ''savunması'' için çeşitli askeri planları ''doğal olarak'' yaptığı belirtiliyor. 
     Türkiye, ''bir saldırı tehdidi durumunda'' veya ''bir saldırıya uğraması halinde'', Kuzey Atlantik Antlaşması'nın 4. ve 5. maddeleri çerçevesinde, NATO müttefiklerinin katkı yükümlülükleri olduğunu hatırlatıyor. Ankara, NATO bünyesinde, olası saldırı halinde uygulanacak planların hazırlanmasını, bu çerçevede Türkiye'ye yapılacak somut katkıların bildirilmesini arzu ediyor ve bu sayede, kendi savunmasına yönelik daha sağlıklı planlar yapabileceğini belirtiyor. 
     Kuzey Atlantik Antlaşması'nın 5. maddesi, bir müttefik ülkenin saldırıya uğraması halinde ''kolektif savunmayı'' ve dayanışmayı öngörüyor. Antlaşmanın 4. maddesi ise 5. maddeye bir ''ön hazırlık'' niteliği taşıyor. Bu maddeye göre, bir müttefik, ''saldırı olasılığını hissetmesi halinde'' konuyu NATO Konseyi'ne getirebiliyor ve savunma planlamalarının hazırlanması talebinde bulunabiliyor. 
     ''Konunun bir an önce karara bağlanmasını, daha fazla sürüncemede bırakılmamasını'' isteyen Ankara'nın, bugüne kadar, resmen, 4. maddenin yürürlüğe sokulması talebinde bulunmadığı dikkat çekiyor. Türk diplomatik kaynaklar, ABD paketinin içeriğinde tüm ayrıntıların bulunduğunu, bu paketin onaylanmasının yeterli olacağını ifade ediyorlar, ancak onay gecikiyor. 
     ABD paketi onaylanmadığı sürece, NATO'nun askeri kanadı, savunma planlamalarını başlatmak için ihtiyacı olan ''siyasi karar ve talimatı'' alamıyor. 
     Olası Irak savaşı durumunda, müttefik Türkiye'nin savunmasına ilişkin kararları almakta geciken NATO, tarihinin en büyük krizini yaşıyor. 
     ABD Savunma Bakanı Donald Rumsfeld'in, ''Türkiye'ye destek verilmemesinin bir utanç olacağı ve bu desteği engelleyenlerin, tavırlarının sonuçlarına katlanacakları'' yönündeki açıklamaları, Brüksel'de çeşitli yankılara yol açarken, askeri ve diplomatik kaynakların yorumlarının, şaşırtıcı düzeyde sertleştiği gözlemleniyor. 
     
     ASKERLER KIZGIN 

     Yabancı askeri kaynaklar, ''NATO'da siyasi kanadın bir kere daha saçmaladığı'' yorumunu yapıyor ve özetle şu değerlendirmede bulunuyorlar 
     ''Türkiye'nin, olası saldırıya uğraması halinde İttifak planlamalarının yapılması için siyasi bir karar ve talimat gerekiyor. Bu, işin teorik yönüdür. Gerçekte söz konusu askeri planlar hazırdır. Önemli olan, bu planların uygulanması için gerekli bazı yeteneklerin, savunma alanında, zamanında konuşlandırılmasıdır. ABD'ye karşı tavır aldıkları görüntüsü veren ülkelerden kaynaklanan uzlaşmazlık, NATO için çok sağlıksızdır. Bugün söz konusu olan, ABD'ye destek vermek değil, tehdit altındaki bir müttefiki koruma yükümlülüğünü yerine getirmek için gereken önlemleri almaktır. Bu, NATO bünyesinde, siyasi kanattan kaynaklanan ilk büyük kriz değildir ama en büyük krizdir. İttifak'ın itibarı ve geleceği, kamuoyunda artık tartışma konusudur.'' 
     
     VETOCU ÜLKELERE BASKI 

     ''Biz bir savaş mantığına girilmesini istemiyoruz. Gerekirse müttefik Türkiye'yi savunmak için yükümlülüklerimizi yerine getireceğimizden şüphe olmamalı'' diyen Fransa, Almanya ve Belçika, ABD'nin ve diğer bazı müttefiklerin yoğun baskısı altında bulunuyorlar. Söz konusu ülkelerin, bu baskıya ''kaç saat dayanacakları'' konusunda bahislere giren diplomatlar olduğu görülüyor. 
     Belçikalı bir diplomat, ''ABD, Irak savaşına NATO'yu sürüklemek için Türkiye'yi kullanıyor'' görüşünü ileri sürerken, Brüksel hükümetinin sıkıntılı halini gizlemiyor. 
     Belçika basınında da yer alan yorumlarda, ''müthiş bir ikiyüzlülük'' ithamıyla karşılaşan Brüksel hükümetinin, ABD'ye Irak konusunda verdiği destekler hatırlatılıyor. ABD'nin binlerce asker ve ağır silahlar taşıyan büyük savaş gemileri, Belçika'nın Anvers limanında ikmal ediliyor. Bu çerçevede, Belçika'daki nükleer silah stoklarının bulunduğu ABD üsleri ve Almanya'daki üslerden silah aktarımı da aksamadan devam ediyor. 
     Belçika Dışişleri Bakanı Louis Michel, bu sabah yaptığı açıklamada, ''Paris ile birlikte'' veto haklarını kullanacaklarını tekrarlarken, Almanya'nın sessiz kaldığı dikkat çekiyor. 
     -TÜRKİYE'NİN TAVRI- ''Sesini giderek yükselten'' Türkiye'nin, ABD paketinin onayında sorunların uzaması halinde nasıl bir tavır izleyeceği de merak konusu oluyor. 
     Ankara'nın, Kuzey Atlantik Antlaşması'nın 4. maddesinin uygulanmasını resmen isteyerek, ''müttefikleri sorumluluklarıyla baş başa bırakması'' olasılığının arttığı belirtiliyor. 
     Bu maddeye göre, bir müttefik, ''saldırı olasılığını hissetmesi halinde'' konuyu NATO Konseyi'ne getirebiliyor ve savunma planlamalarının hazırlanması, gereken önlemlerin alınması talebinde bulunabiliyor. 
     NATO'da, ilk veto açıklamasının Fransa'dan gelmesinin ardından, önümüzdeki saatlerde, olağanüstü Konsey toplantısı düzenlenmesi bekleniyor. 
     
</TEXT>
</DOC>
