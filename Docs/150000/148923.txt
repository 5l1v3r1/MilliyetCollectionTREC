<DOC>
<DOCNO> 148923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/10/son/sontur10.html </URL>
<DATE> 2003/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Ateş altında habercilik... 10 yılda 500 gazeteci öldü... 
</HEADLINE>
<TEXT>

     Irak savaşında yaşanan gelişmeler, gazetecilerin özellikle çatışma ortamlarında görevlerinin zorluk derecesini bir kez daha gözler önüne sererken, istatistikler, ölümün soğuk nefesinin gazeteciler için hiç de uzakta olmadığını ortaya koyuyor. 
     Merkezi Paris'te bulunan Sınır Tanımayan Gazeteciler Örgütü'nün verilerine göre, her türlü ortamda mesleklerini yürütürken büyük özveri ve cesaret örneği sergileyen gazeteciler, toplumu habersiz bırakmama uğraşında büyük risk altında görev yapıyorlar. 
     Örgüt, son 10 yılda, büyük çoğunluğu savaşlar ve iç karışıklıkların yaşandığı ülkelerde olmak üzere 500'den fazla gazetecinin öldürüldüğünü belirlerken, bu tablo, bir satır haber veya tek kare fotoğraf için gazetecilerin ödediği bedeli göstermesi açısından önem taşıyor. 
     Son 2 yılda öldürülen gazeteci sayısı ise Irak'ta hayatını kaybeden 11 haberciyle birlikte 41'e çıktı. Bu yıl, Irak dışında Hindistan, Kolombiya, ve Fildişi Sahilleri, 4 gazetecinin ölümle karşılaştığı ülkeler olurken, geçen yıl aralarında Nepal, Bangladeş, Hindistan, Uganda, Pakistan, İsrail, Venezüella ve Filipinler'in de bulunduğu 26 ülkede, 26 gazeteci, uğradıkları saldırı sonucu hayatını kaybetti. 
     
     GAZETECİLER İÇİN KAMPANYA 
     Bu arada, Sınır Tanımayan Gazeteciler Örgütü, savaş veya çatışma ortamlarında görev yapan ve hiçbir sosyal güvencesi bulunmayan serbest gazeteciler için iki seçenekli kampanya başlattı. 
     Örgütün internet sitesinde yapılan duyuruda, AB ülkelerinde ikamet eden ve tehlikeli bölgelerde görev yapacak olan gazetecilerin, günlük 3 Euro ödeyerek karşılaşabilecekleri çeşitli sorunların çözümünde yardım alabilecekleri bildirildi. 
     Kampanyanın ikinci seçeneğinde ise günlük 6 ila 7.5 Euro arasında ödeme yapan gazetecilerin ölümü halinde, ailesi veya yakınlarına tazminat ödeniyor. Buna göre, 3'er aylık dönemler halinde primlerin ödenmesiyle ölen gazetecilerin yakınlarına verilecek tazminat, 100-150 bin Euro arasında değişiyor. 
     





</TEXT>
</DOC>
