<DOC>
<DOCNO> 126609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/24/son/sonspo07.html </URL>
<DATE> 2002/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ın bankosu RONALDO... 
</HEADLINE>
<TEXT>

     Beşiktaş'ta son 2 sezonda olduğu gibi, bu sezonun ilk yarısında da en istikrarlı futbolcu Brezilyalı Guiaro Ronaldo oldu. 
     Beşiktaş'a geldiği 2000-01 sezonundan bu yana cezalara ve sakatlıklara adeta meydan okuyarak, en çok forma giyen oyuncu olan Ronaldo, bu sezon lig, UEFA ve Türkiye Kupası'nda yapılan 25 resmi maçın tamamında 90'ar dakika sahada kaldı. 
     Siyah-beyazlıların yeni transferleri Oscar Cordoba, Antonio Zago ve Daniel Gabriel Pancu da bu sezon başarılı bir grafik çizerek, Ronaldo'dan sonra en çok forma giyen oyuncular olarak dikkat çekti. 
     
     ZAFER HAYAL KIRIKLIĞI YARATTI 

     Beşiktaş'ın bu sezon başında Trabzonspor'dan transfer ettiği Zafer Demiray, ligde 1 dakika bile forma giyemeyerek hayal kırıklığı yarattı. 
     Sadece takımının UEFA Kupası'nda FK Sarajevo ile oynadığı 1. tur ilk maçında son 17 dakika görev alan Zafer, diğer 24 maçta forma yüzü göremedi ve çoğunda kadroya bile giremedi. 
     
     YERLİ FUTBOLCULARIN PERFORMANSI 

     Beşiktaş'ta sezonun ilk yarısında yabancı futbolcular istikrar bakımından başı çekerken, Türk oyuncular içinde Kaptan Tayfur, İbrahim ve Sergen en çok forma giyen oyuncular oldu. 
     Ligde Tayfur 16, İbrahim ve Sergen ise 14 maçta şans buldu. UEFA Kupası'nda Tayfur ve İbrahim tüm maçlarda forma giyerken, Sergen ise 5 maçta görev aldı. 
     
     LİGDE 24 FUTBOLCU FORMA GİYDİ 

     Teknik direktör Mircea Lucescu, Birinci Süper Lig'de 26 kişilik kadrosundan 24'üne forma şansı verdi. 
     Siyah-beyazlılarda ligde sadece Zafer ve genç kaleci Yasin Yıldız forma giyemediler. Beşiktaş'ta UEFA Kupası'nda 22, Türkiye Kupası'nda ise 21 futbolcu forma giydi. 
     
     AVRUPA'DA GÜNEY AMERİKALILAR 

     Beşiktaş'ın Güney Amerikalı oyuncuları Ronaldo, Zago ve Cordoba, Beşiktaş'ın bu sezon oynadığı 6 UEFA Kupası maçında da sahada 90'ar dakika kalarak, takımlarının başarısında büyük pay sahibi oldu. 
     
     TÜRKİYE KUPASI 

     ''Kara kartallar''ın bu sezon Türkiye Kupası'nda oynadığı maçlarda da Ronaldo istikrarını sürdürdü. 
     Brezilyalı futbolcu Ahmet Yıldırım ve İbrahim Üzülmez ile birlikte 2 Türkiye Kupası maçında da 90'ar dakika oynayarak, Beşiktaş'ın mücadele ettiği tüm kulvarlarda sakatlıklara ve cezalara meydan okuyarak, en çok forma giyen futbolcu oldu. 

     
</TEXT>
</DOC>
