<DOC>
<DOCNO> 102569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/18/son/sontur14.html </URL>
<DATE> 2002/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Muğla Valisi "Tehlike arzedecek durum yok" 
</HEADLINE>
<TEXT>

     Muğla Valisi Hüseyin Aksoy, Marmaris'in Çetibeli Köyü yakınlarında çıkan orman yangınının ''yakılan ters ateş'' sonucu büyüdüğü iddialarına ihtimal vermediğini söyledi. 
     Vali Aksoy, Çetibeli İşletme Şefliği'nde, söndürme çalışmalarına katılan Orman Genel Müdür Yardımcıları Vefa Altınçekiç ve Ahmet Ulukanlıgil ile Orman Genel Müdürlüğü Yangın Söndürme Daire Başkanı Hüseyin Hacıoğlu'ndan çalışmalar hakkında bilgi aldı. 
     Gazetecilere çalışmalarla ilgili açıklama yapan Vali Aksoy, yangının ikinci gününde, ormancıların yangın söndürme çalışmaları sırasında ''ters ateş yakma'' yöntemiyle yangının büyümesine neden oldukları iddiasına ihtimal vermediğini söyledi. Aksoy şu bilgileri verdi 
     ''Orman teşkilatı, yangın söndürme çalışmaları konusunda çok tecrübeli. Bunun yanı sıra Muğla orman teşkilatı da Türkiye'de en fazla orman yangını çıkan bölgede faaliyet gösterdikleri için deneyim sahibi. Böyle bir ihmal yapmazlar. Bu bir muhtarın iddiası. Konuyu kendisine de soracağım. Böyle bir ihmale ihtimal vermiyorum. Teşkilatın çalışma şevkini de kırmamak gerekiyor.'' Hüseyin Aksoy, rüzgarın yangının büyümesinde büyük etkisi olduğunu kaydederek, ''Şu anda tehlike arzedecek durum yok. Ancak tamamen kontrol altına alındığını da söylememiz zor. Çünkü rüzgarın yangının büyümesinde çok büyük etkisi var. Risk söz konusu. Yangının toplam itibarıyla yaklaşık bin 500 hektar alanda zarar verdiğini tahmin ediyoruz'' diye konuştu. 
     
     ORMAN GENEL MÜDÜR YARDIMCILARI 
     Orman Genel Müdür Yardımcısı Vefa Altınçekiç, yangının kontrol altına alınması çalışmalarında önemli aşama kaydettiklerini belirterek, ''Birçok noktada önlem alıyoruz. Yangın kısmen kontrol altına alındı. Hava şartları değişmezse, bugün akşam saatlerine kadar kontrol altına alınır diyebiliriz'' dedi. Orman Genel Müdür Yardımcısı Ahmet Ulukanlıgil ise yangının ikinci gününde helikopterlerin bölgeden çekilmesi yönündeki sorulara şu yanıtı verdi 
     ''Bu bölge çok hassas. Her an her yerde yangın olabiliyor. İlk söndürdüğümüz yangın, 24 saat geçtikten sonra alevlenebiliyor. Bu nedenle helikopterleri hassas bölgelere yakın yerlere çektik. Helikopterler 5-10 dakikada gelerek, yangına müdahale ettiler. Orman teşkilatı, bu işi vatan mücadelesi olarak görüyor.'' Bu arada, Düzcetepe mevkiindeki söndürme çalışmalarına katılan işçilere karadan ulaşılamadığı için havadan helikopterle erzak atılacağı bildirildi. 
     





</TEXT>
</DOC>
