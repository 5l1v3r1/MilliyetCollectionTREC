<DOC>
<DOCNO> 142656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/14/son/sondun18.html </URL>
<DATE> 2003/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
"Türkiye'de konuşlandırılması planlanan askerler evlerine dönecek" 
</HEADLINE>
<TEXT>

     The Washington Post gazetesi, ABD Savunma Bakanlığı Pentagon'un savaş planlamacılarının, Türkiye'den üs ve Kuzey Irak'a giriş desteği alma planını bir kenara bıraktığını, ancak Özel Kuvvetler'i taşıyan savaş uçaklarının Türk hava sahasını kullanmasının kritik önem taşıdığını yazdı. 
     Irak'ı işgalin bir ay veya daha fazla ertelenmesinin, Amerikan ordusu tarafından karşılanabileceği, ancak can kaybı riskinin artacağı belirtilen haberde, Amerikan deniz piyadeleri generali Peter Pace'in, ABD Başkanı George Bush, ''yarın saldırın'' emri verse atak başlatma kapasitesine işaret ettiği anlatıldı. Gazeteye göre, operasyonun bir ay daha ertelenmesi halinde, sıcak havanın, Amerikan güçlerini zorlayacağı, ancak mutlaka büyük kayıplara yol açmasının gerekmediği de Pace tarafından, Pentagon'da kapalı kapılar ardında yapılan bir toplantıda dile getirildi. 
     Washington Post, Pace'in bu toplantıda, Irak lideri Saddam Hüseyin'in, Amerikan güçlerine karşılık vermek için daha fazla zaman kazanmasının tehlikeli olacağını da anlattı. Amerikan savunma yetkilileri, Irak'ın, petrol altyapısına zarar vermesi ve canlı kalkan kullanmasından endişe ediyor. 
     Gazete, ABD Kara Kuvvetleri'nden Tümgeneral Stanley McChrystal'ın, Pentagon'un tam kapasite konuşlandırma planına göre, bölgeye toplam 380 bin askerin aktarılacağını bu toplantıda söylediğini kaydetti. Bunun, ''en kötü senaryoya'' göre planlandığı belirtiliyor. 
     Washington Post'un toplantıya katılanlardan aldığı bilgiye göre McChrystal, Türkiye'ye gönderilmek üzere ayrılan askerlerin rolünün sorulması üzerine, Türkiye'nin şu ana kadar, kuzeyden işgal planının kendi topraklarından yapılmasını reddettiğini, Türkiye'ye yerleştirilmesi planlanan askerlerinse savaş başladıktan sonra bir şekilde dahil edilebileceklerini veya eve bile gönderilebileceklerini söyledi. 
     Gazete, McChrystal ve Pace'in bıraktığı izlenimin, Türkiye'den üs ve Kuzey Irak'a giriş için kuzey cephesi olarak kullanılması planının bir yana bırakıldığı yönünde olduğunu yazdı. Ancak Washington Post'a göre bu iki askeri yetkili, Amerikan Özel Kuvvetler askerlerini taşıyan savaş uçakları için Türkiye'den uçuş hakkı alınmasının kritik önem taşıdığını da vurguladılar. 
     





</TEXT>
</DOC>
