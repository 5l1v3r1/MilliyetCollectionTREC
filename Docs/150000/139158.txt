<DOC>
<DOCNO> 139158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/26/son/soneko06.html </URL>
<DATE> 2003/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Otoyol ve Köprüler özelleştirme kapsamında... 
</HEADLINE>
<TEXT>

     Özelleştirme Yüksek Kurulu, Karayolları Genel Müdürlüğü'nün varlıklarından otoyolların işletmeye açık kesimleri ile Boğaziçi ve Fatih Sultan Mehmet köprülerinin özelleştirme kapsamına alınarak, mali ve hukuki açıdan hazırlık işlemine tabi tutulmalarına karar verdi. 
     Özelleştirme İdaresi Başkanlığı'nın, Özelleştirme Yüksek Kurulu'nun konuya ilişkin kararı, bugünkü Resmi Gazete'de yayınlandı. 
     Buna göre, Karayolları Genel Müdürlüğü'nün varlıklarından Edirne-İstanbul-Ankara, Pozantı-Tarsus-Mersin, Tarsus-Adana-Gaziantep, Toprakkale-İskenderun, İzmir-Çeşme ve İzmir-Aydın otoyollarının işletmeye açık olan kesimleri, özelleştirme kapsamına alındı. 
     Ayrıca, otoyollarla beraber özelleştirme kapsamına alınan, İstanbul'daki Boğaziçi ve Fatih Sultan Mehmet köprüleri de mali ve hukuki açıdan özelleştirmeye hazırlanacak. 
     Otoyol ve köprülerin hazırlık işlemleri, Bayındırlık ve İskan Bakanlığı ile Karayolları Genel Müdürlüğü tarafından, Özelleştirme İdaresi Başkanlığı ile işbirliği içinde yürütülecek ve hazırlık işlemleri 3 ay içinde tamamlanacak. 
     





</TEXT>
</DOC>
