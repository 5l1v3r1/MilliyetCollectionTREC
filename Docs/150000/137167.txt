<DOC>
<DOCNO> 137167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/16/son/sontur27.html </URL>
<DATE> 2003/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'den "Savaşa Hayır" mitingi... 
</HEADLINE>
<TEXT>

     CHP İstanbul İl Başkanlığı, partinin Bağcılar İlçe Örgütü ile ''savaşa hayır'' mitingi düzenledi. 
     Bağcılar Meydanı'nda gerçekleştirilen mitingte, ''Tüm dünyaya rağmen hala savaşa evet mi '', ''Somali'yi, Bosna'yı, Afganistan'ı unutmayın. Global emperyalizme, savaşa hayır'', ''Bıçkın delikanlıyım. Taksim'de cami yaparım, Bağdat'ta cami yıkarım-Kasımpaşalı'' yazılı pankartlar açılırken, ''savaşa hayır'' sloganı atıldı. Mitingte konuşan CHP Kadın Kolları Genel Başkanı ve İstanbul Milletvekili Güldal Okuducu, ''bu savaşın yeni bir paylaşım savaşı olduğunu ve petrolden kaynaklandığını'' kaydetti. 
     ''Bütün dünya 'savaşa hayır' derken, savaşta ısrar edildiğini'' belirten Okuducu, Türkiye'nin, ''uluslararası hukuk kuralları, ahlak ve insanlık çiğnenerek bir savaşa sürüklendiğini'' savundu. 
     Hiçbir halkın kendi toprağında yenilemeyeceğinin unutulmaması gerektiğini ifade eden Okuducu, tarihinde böyle bir mücadele vermiş Türkiye'nin de savaşa destek olmamasını istedi. Okuducu, sözlerini şöyle tamamladı 
     ''Bizden çocuklarımızı istiyorlar. Iraklı anaların ağladığı, çocuklarının atıldığı ateşe Türk annelerin çocuklarını da atmak istiyorlar. Biz buna 'hayır' diyoruz. Irak'la ortak bir bayramı yaşadık. Şimdi bayramdan sonra yeni bir tezkere gelecek meclise. Türk askerinin Irak'ta konumlandırılması ve Türkiye gibi bağımsız bir ülkeye onbinlerce yabancı askerin gelmesi tezkeresi... Buna izin vermeyeceğiz.'' Mitinge, CHP Milletvekilleri Ahmet Güryüz Ketenci, Berhan Şimşek, Birgen Keleş ve Mehmet Ali Özpolat, İstanbul İl Başkanı Şinasi Öktem ve sanatçı Bedri Baykam da katıldı. 
     İstanbul'un diğer ilçelerinde de tekrarlanacağı bildirilen mitingin ardından, alanda bulunanlar olaysız dağıldı. 
     





</TEXT>
</DOC>
