<DOC>
<DOCNO> 112471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/11/son/sontur11.html </URL>
<DATE> 2002/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Gürel AB yanlışlıkları sürdürürse, Kıbrıs'ta çözüm ihtimali kalmaz 
</HEADLINE>
<TEXT>

     Dışişleri Bakanı ve Başbakan Yardımcısı Şükrü Sina Gürel, AB'nin şimdiye kadar attığı yanlış adımları sürdürmesi halinde Kıbrıs'ta bir çözüm olasılığını tamamen ortadan kaldıracağını belirterek, ''AB, Kıbrıs adasındaki bölünmüşlüğü kesinleştirecek ve üzerine bir de AB damgası vuracaktır'' dedi. 
     Dışişleri Bakanı ve Başbakan Yardımcısı Şükrü Sina Gürel, Türkiye Genç İşadamları Derneği'nin TÜGİAD , Ankara Ticaret Odası'nın ATO ev sahipliğinde ATO'da düzenlenen ''Kıbrıs Sorunu ve AB Boyutu'' Konferansına katılarak konuşma yaptı. 
     Gürel, konuşmasında Kıbrıs sorununu bir milli dava olduğunu, Türkiye ile KKTC'nin ahdi ve stratejik hakları ile çıkarlarının söz konusu olduğunu bildirdi. 
     Kıbrıs'ın kendileri için öncelikli ve kritik bir öneme sahip bulunduğunu da vurgulayan Bakan Gürel, bunun böyle olmaya da devam edeceğini kaydetti. 
     Kıbrıs'ta önceliğin iki tarafın mutabık kalacağı kapsamlı bir çözüm olduğunu da belirten Gürel, ''Esas hedef budur yoksa AB üyeliği değildir'' dedi. AB'nin 1990 yılından itibaren tek taraflı Rum başvurusunu ileriye götürmesini, Kıbrıs'ta kalıcı bir uzlaşmaya varılmasını önleyen temel etken olduğunu da kaydeden Gürel, bunun sonucunda Rum tarafının AB'ye tam üye olmanın beklentisi içinde herhangi bir kapsamlı açılım veya özlü çözüm önerisi getirmediğini bildirdi. 
     Gürel, şöyle devam etti 
     ''Sayın Denktaş'ın yaptığı bütün açılımlara rağmen Rum tarafından eşit statüye, eşit egemenliğe, iki devletin ortaklığına ve Kıbrıs'taki gerçeklere dayanan bir çözüme yanaşma konusunda bir niyet görmüyoruz. Zira emelleri doğrultusunda bir çözümü, AB üyeliğinde görmektedirler. Dolayısı ile AB üyeliğinin Kıbrıs'ta iki tarafı bir çözüme teşvik edeceği varsayımı gerçekleri yansıtmamaktadır.'' Bu konuda ileriye sürülen bir diğer varsayım bulunduğuna da dikkat çeken Bakan Gürel, bu varsayımın ise Türkiye'nin AB'den müzakere için tarih alabilmek amacı ile Kıbrıs konusunda ödün verebileceğini kapsadığını bildirdi. Gürel bu durumu eleştirirken, ''bu varsayımda temelden yanlış bir beklentiye dayanıyor ve doğru çıkmayacağından herkes şimdiden emin olabilir'' dedi. 
     AB Komisyonunun son olarak yayınlandığı ilerleme raporu ve strateji belgesinin, Güney Kıbrıs Rum Yönetiminin tam üyeliği ile ilgili bölümlerinin maalesef bu faraziyelere dayandığını da belirten Gürel, kendileri açısından Komisyonun sergilediği yaklaşımın kabul edilemez olduğunu bildirdi. Gürel, zira Komisyonun, adanın ortak sahibi iki eşit halktan biri olan Kıbrıs Türk halkının ve KKTC'nin mevcudiyetinin görmezlikten gelindiğini, eşitlik ilkesinin yok sayıldığını ifade etti. 
     
     RUMLAR ENOSİS'İ GERÇEKLEŞTİRMİŞ OLACAK 

     Komisyonun aldığı tavsiye kararının uygulanması halinde Kıbrıs ve Doğu Akdeniz'de Türk-Yunan dengesinin temelinden bozulacağını da vurgulayan Gürel, ''Rumlar, 40 yıldır izleyegeldikleri Enosis'i dolaylı da olsa AB vasıtasıyla gerçekleştirmiş olacaktır. Diğer taraftan görüşme süreci tehlikeye girecektir'' dedi. 
     Bütün bunlara karşı Türkiye ve KKTC'nin gereken kararları alacağına dikkat çeken Bakan Gürel, sözlerini şöyle sürdürdü 
     ''AB konseyinin komisyonun bu raporunu esas alarak tarihi bir yanılgıya düşmemesini bekliyoruz. AB'ye düşen görev, Kıbrıs konusunu çözüm sürecine eşit statü, siyasi eşitlik, eşit egemenlik temelinde katkıda bulunmaktır. Eğer AB, şimdiye kadar attığı yanlış adımları sürdürürse Kıbrıs'ta bir çözüm olasılığını, ihtimalini tamamen ortadan kaldıracaktır. Kıbrıs adasındaki bölünmüşlüğü kesinleştirecek ve üzerine bir de AB damgası vuracaktır. 
     Tabi en iyi tarafı KKTC ile Türkiye Cumhuriyetini şimdiye kadar olduğundan daha özgür bir davranış kalıbına sevkedebilir. Türkiye ile KKTC, istedikleri gibi ortak bir geleceğe bakabilirler.'' Gürel, bu konuda Türkiye'nin düşüncelerini uluslararası camiaya her vesile ile anlattıklarını, adadaki 2 halkın ve 2 kurucu devletin barış içinde eşit statü ve egemen eşitlik temelinde yeni ortaklık oluşturmalarını önerdiklerini bildirdi. 
     Gürel, KKTC Cumhurbaşkanı Rauf Denktaş'ın önerilerinin de bu gerçekçi ve makul zemin üzerine oturduğunu ifade ederek, uluslararası camianın bu önerileri gereken şekilde değerlendirmesini beklediklerini sözlerine ekledi. 
     





</TEXT>
</DOC>
