<DOC>
<DOCNO> 104618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/29/son/sondun40.html </URL>
<DATE> 2002/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman meclisi, hükümetin sel felaketi yardım programını tartıştı. 
</HEADLINE>
<TEXT>

     Almanya Federal Meclisi, özel oturumunda, hükümetin sel felaketinden sonra hazırladığı yardım programını tartıştı. 
     Tartışma öncesinde, sel felaketinde hayatlarını kaybedenler için saygı duruşunda bulunuldu. 
     Başbakan Gerhard Schröder, İkinci Dünya Savaşı'ndan bu yana Almanya'da meydana gelen en büyük sel felaketi sırasında çok büyük bir dayanışmanın ortaya çıkmasından memnun olduğunu söyledi. 
     Vatandaşların bugüne kadar 130 milyon euro bağış yaptıklarına işaret eden Schröder, bunun da Alman halkının hayırseverliğini gösterdiğini, bu yardımların devamını dilediğini belirtti. Schröder, ''Almanya'nın batısındaki ve doğusundaki insanların kafalarda ve gönüllerde birlikte olmadığı söyleniyordu. Bu sel felaketi, vatandaşların kafalarda ve gönüllerde bir olduklarını göstermiştir. Yardım kuruluşu görevlileri ve yaklaşık 20 bin asker var gücüyle çalıştı. Bu çabalar olmasaydı, hasar daha büyük olurdu'' dedi. 
     Felaketlerde kullanılmak amacıyla bir yardım fonunun kurulmasını gerekli gördüğünü kaydeden Schröder, ''Böylece sel felaketinden etkilenen AB adayı ülkelerin de AB kurallarına göre bizden daha az para alması engellenmiş olacak'' diye konuştu. Schröder, dünyanın bir çok yerinden yardım teklifi almalarının kendilerini çok mutlu ettiğini belirtti ve yardımların koordinasyonu komisyonunun başına eski Cumhurbaşkanı Richard von Weizsaecker'in getirileceğini söyledi. 
     Birlik partilerinin CDU CSU başbakan adayı ve Bavyera Eyaleti Başbakanı Edmund Stoiber de, sel felaketinden etkilenen vatandaşlara acil yardım yapılması konusunda hükümet ile aynı görüşleri paylaştıklarını, ancak yardım paralarının vergi reformunun bir yıl süreyle ertelenmesi sonucu toplanmasını kabul etmediklerini vurguladı. 
     Acil yardım yapılması için yine de hükümetin yardım programını desteklediklerini belirten Stoiber, vergi reformunun ertelenmesinin vergi artışı anlamına geleceğini ve işletmeleri çok zor durumda bırakacağını, yaklaşık 7 milyar euro yardım parasının Bundesbank'ın Merkez Bankası kazançlarından sağlanabileceğini söyledi. 
     Borç alarak fazla faizle geri ödemenin bile vergi artışından daha iyi olacağını savunan Stoiber, hükümetin her konuda öncelikle vergi artışını düşünmesini eleştirdi. 
     Maliye Bakanı Hans Eichel ise ''Fazla faiz fazla vergiden daha iyidir lafı saçmalık. Biz yardımlar için borç almayarak, gelecek nesillere borç bırakmamak istiyoruz'' dedi. 
     





</TEXT>
</DOC>
