<DOC>
<DOCNO> 135476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/06/son/soneko13.html </URL>
<DATE> 2003/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Gül, bayram öncesi yapılacak ödemeleri açıkladı 
</HEADLINE>
<TEXT>

     Başbakan Abdullah Gül, daha önce hiç ödeme yapılmayan 32 il ile Konya'nın 9 ilçesinde doğrudan gelir desteği ödemesine başlandığını bildirdi. 
     Gül, doğrudan gelir desteği hakediş tutarlarının yüzde 40'ının ödenmesi için 444 trilyon liralık ödeneğin bankalara gönderildiğini açıkladı. 
     Başbakan Gül, ekonomik gelişmelerle ilgili düzenlediği basın toplantısında, bayram öncesi yapılacak ödemeler ve Zorunlu Tasarruf Hesabı'nın tasfiyesi konusunda bilgi verdi. 
     Doğrudan gelir desteğinin 2002 yılı ödemeleri kapsamında daha önce 225 trilyon lira ödeme gerçekleştiğini hatırlatan Başbakan Gül, 444 trilyon liralık ödemenin bayramdan önce tamamlanmasının öngörüldüğünü kaydetti. 
     Gül'ün verdiği bilgiye göre, ''Şırnak, Van, Kars, Kütahya, Mardin, Ardahan, Bingöl, Erzurum, Malatya, Iğdır, Diyarbakır, Gümüşhane, Samsun, Çorum, Aksaray, Uşak, Muğla, Gaziantep, Şanlıurfa, Çanakkale, Burdur, Bursa, Manisa, Adana, Ankara, Mersin, İzmir, Sakarya, Nevşehir, Eskişehir, Niğde ve Edirne''de doğrudan gelir desteği ödemeleri başladı. 
     Böylelikle doğrudan gelir desteği ödenmeyen il kalmadığını, ancak listeleri tamamlanmayan ve hukuki sorunlar bulunan 2 ilin bulunduğunu belirten Başbakan Gül, bunların da en kısa zamanda bitirilmesi talimatı verildiğini, listeler tamamlanınca paraların ödeneceğini açıkladı. 
     Başbakan Abdullah Gül, 2002 yılı ürünü 3. sürgün yaş çay yaprağı bedeli olarak çay üreticilerine de bayram öncesi 38.6 trilyon lira ödeneceğini açıkladı. 
     
     ZORUNLU TASARRUF HESABI'NIN TASFİYESİ 

     Zorunlu Tasarruf Hesabı'nın tasfiyesi konusuna şimdiye kadar hiç bir hükümetin çözüm getiremediğini anlatan Gül, hükümetin bu sorunun kökten çözümü için konuya ciddi bir şekilde eğildiğin vurguladı. 
     TİSK, TÜRK-İŞ, DİSK, HAK-İŞ, KESK, Kamu-Sen, Memur-Sen ve BASK genel başkanları ile bu hesabın tasfiyesine ilişkin TBMM'ye sevk edilecek kanun tasarısı üzerinde görüş alışverişinde bulunulduğunu hatırlatan Gül, önceki gün sabaha doğru ortak bir tasfiye planı üzerinde mutabakata varıldığını kaydetti. 
     Gül, bu çerçevede, tasarruf kesintileri ile devlet ve işveren katkılarından oluşan anapara ödemesinin bu yıl Nisan ayında yapılmasına, geri kalan tutarın 2004, 2005 ve 2006 yıllarında Mart, Haziran, Eylül ve Aralık aylarında olmak üzere 10 taksitte ödenmesine, hesapta kalan tutara aylık bazda TÜFE yıllık 5 puan üzerinde değerlendirme yapılacağını bildirdi. 
     Başbakan, ''Böyle bir uzlaşmaya varılmıştır, bu aslında büyük bir başarıdır. Şimdiye kadar çalışanlardan mecburi olarak kesilen bu paraların geri ödenmesiyle ilgili ciddi hiç bir adım atılmamıştı'' dedi. 
     
     2003 YILI BÜTÇESİ 

     2003 yılı bütçesinin büyük bir dikkatle hazırlandığını belirten Başbakan Gül, ''2003 yılı bütçesi hükümetimizin ekonomi programıyla uyumlu, anlaşılabilir, uygulanabilir, bütçe büyüklükleri itibariyle sosyal dengeleri gözeten ve bugüne kadar hazırlanan bütçeler içerisinde devletin harcama ve gelirleri konusunda en açık ve en şeffaf bir bütçe olma özelliğini taşımaktadır'' dedi. 
     2003 yılı bütçesinin son derece şeffaf bir bütçe olduğunu vurgulayan Gül, şimdiye kadar hazırlanan bütçelerde bu kadar şeffaflığa yer verilmediğini, bütçelerin hazırlandığını fakat daha sonra otomatik ödemeler şeklinde harcamaların artırıldığını söyledi. 
     Geçmiş dönemlerde yaptıkları açıklamalarla da bu olaya son verdiklerini duyurduklarını hatırlatan Başbakan Abdullah Gül, toplam konsolide kamu sektöründe gayri safi milli hasılanın yüzde 6.5'u oranında bir faiz dışı fazlayı hedeflediklerini daha önce defalarda açıkladıklarını kaydetti. 
     
     ''HER TÜRLÜ TASARRUF ÖNLEMİ ALINDI'' 

     Kamu borcunun sürdürülebilmesi açısından hayati önem taşıyan ve kamunun borçlanma ihtiyacını azaltan faiz dışı fazla hedefinin gerçekleştirilmesi için her türlü tasarruf önleminin 2003 bütçesinde alınmış durumda bulunduğunu bildiren Gül, şöyle devam etti 
     ''Kamu sektöründe azami tasarruf ilkesi benimsenmiş ve her bir bütçe harcama kaleminde hedeflenen tasarrufu sağlayacak tedbirler açık açık belirlenmiştir. Sıkı tedbirlerle güçlendirilmiş 2003 bütçesi hem iç, hem dış piyasalarda hükümetimizin takip ettiği ekonomi politikalarına olan güveni daha da artırmıştır. Ancak bu noktada dikkatinizi hükümetimiz bütçesinin ekonomik programımız ile uyumlu olarak hazırlanmasının yanı sıra kararlılıkla uygulanması hususuna çekmek istiyorum. 
     Kanunları çıkartmak doğrudur, ama önemli olan çıkan kanunların uygulanmasında gösterilmesinde hassasiyettir. Bu konuda hükümetimiz her türlü çıkarttığı kanunların bunlar demokratik hayatımızla ilgili olsun, AB ile ilgili olsun, ekonomi ile ilgili olsun uygulanmasında son derece dikkatlidir.'' 
     
     ''ALINAN TEDBİRLER KARARLILIKLA UYGULANACAKTIR'' 

     Hükümetin bütçe hedeflerine ulaşmak için alınmış olan bütün mali tedbirlerin kararlılıkla uygulanacağının altını çizen Başbakan Abdullah Gül, 2003 yılı bütçesinin hedefleri ve hedeflere yönelik uygulamaların gerek Başbakanlığı, gerekse de ilgili bakanlıkların sıkı tabiki sayesinde izleneceğini bildirdi. 
     2003 bütçesinin ihtiyatlı bir yaklaşımla hazırlandığını ve tahminlerin muhafazakar bir biçimde belirlendiğini anlatan Gül, şunları kaydetti 
     ''Bu yaklaşım dışsal şoklar karşısında ekonomimizin olumsuz olarak etkilenmesinin önüne geçecek ekonomi politikalarının uygulanmasına bir hareket kabiliyeti sağlayacaktır. Hükümetimizin ekonomik programı uygulamada gösterdiği kararlılık dikkate alındığında 2003 yılının ülkemiz ekonomisi açısından ciddi bir istikrar yılı olacağını düşünmekteyiz. Bu yaklaşımın temelinde, 3 Kasım 2002 seçimlerinden sonra ortaya çıkan istikrarlı siyasi yapının ekonomik program uygulamasında göstereceği kararlılık yer almaktadır. Oluşan bu güven ortamı sayesinde enflasyon ve faiz oranlarında düşüşler kesinlikle sağlanacaktır ve bu nihayette büyümeye yansıyacaktır.'' 
     
     "TATİL TASARRUF İÇİN" 

     Devlet Bakanı ve Başbakan Yardımcı Abdüllatif Şener'in de bulunduğu toplantıda, bayram tatilinin uzun sürmesi nedeniyle, memurların 15 Şubat'taki tüm hak edişlerinin 7 Şubat'ta ödenmek üzere öne alındığını hatırlatan Başbakan Gül, kamu kuruluşlarında çalışan diğer personel hakkında da aynı şekilde işlem yapılacağını kaydetti. 
     Kurban Bayramı'nın hafta içine denk gelmesi nedeniyle yarım günlük Pazartesi çalışmasını tasarruf amacıyla tatil etmek durumunda kaldıklarını anlatan Gül, ''Aslında biz bayram tatilini uzatma niyetinde değildik. Geçen bayram uzatmadık. Ama, Pazartesi günkü yarım günlük çalışma, çok daha fazlasını götürecekti. Yoksa bizim tatile tahammülümüz yok. Bu durumda olan bir ülkenin gece gündüz çalışması, hepimizin çalışması gerekiyor. Onun için tatilleri vererek kimseye yaranamayız. Ama tasarruf açısından mecburiyet oldu'' dedi. 
     Başbakan Abdullah Gül, kamuda çalışan işçilerin ikramiyelerinin bayramdan önce ödenmesi konusunda çalışma yapıldığını söyledi. Gül, ''Kesinleşmedi, ama sanıyorum bunu da yetiştireceğiz'' dedi. 
     
     TÜTÜN ÜRETİCİLERİNE AVANS 

     TEKEL ile sözleşme yapan tütün üreticilerine de 100 milyon liraya kadar avans ödemesi yapılacağını, tüm tütün üreticilerinin avanslarını bayram öncesi almaya başladığını hatırlatan Başbakan Gül, şöyle devam etti 
     ''Açıklanan ve bayram öncesi çekilen ödemeler, 2003 yılı bütçesinde öngörülen ödemeler olup, program dışı hiç bir harcama söz konusu değildir. Bu önemli bir şey. Biz Her şey açık-şeffaf olacak, karşılığı olmayan hiç bir ödeme yapılmayacak dedik. Buna çok sıkı bir şekilde riayet ediyoruz. İşte bunun sonucunda bayram öncesine çekilen bütün ödemeler, 2003 yılı bütçesinde öngörülen ödemelerdir.'' Öte yandan Başbakan'ın açıklamasına göre, listeleri tamamlanmayan Ağrı ve Hakkari'de doğrudan gelir desteği ödemelerine başlanamadı. 
     Ağrı'da, 30 bin 539 çiftçiye toplam 40 trilyon 317 milyar lira, Hakkari'de de 9 bin 758 çiftçiye 7 trilyon 204 milyar lira doğrudan gelir desteği ödemesi yapılması gerekiyor. Başbakan Gül, listelerin tamamlanması halinde bu illerde de ödemelerin başlayacağını bildirmişti. 
     
     SORULARI YANITLADI 

     Başbakan Gül, yaklaşık yarım süren basın toplantısının sonunda gazetecilerin çeşitli konulardaki sorularını da yanıtladı. 
     Bir gazetecinin IMF müzakerelerinin geciktiğini hatırlatarak, bazı vatandaşların piyasalardan para çekmeye başladığı, piyasaların gergin olduğu bu süreçte herhangi bir mesajının olup olmadığının sorması üzerine Başbakan Gül, bu söylentilerin nereden çıktığını anlayamadığını bildirdi. 
     Gül, basın toplantısında bütçeyi anlattığını belirterek, ''şimdiye kadar hangi hükümet mali disipline riayet etti, hangi hükümet bu kadar açık, şeffaf bir bütçe hazırlamıştır, şimdiye kadar hangi hükümet bu kadar detaylı bir şekilde piyasalarla iç içe olmuştur'' diye konuştu. 
     Gül, IMF ile ilgili herhangi bir gerginliğin de söz konusu olmadığını ifade ederek, bunun herkes tarafından bilindiğini söyledi. Gül, ''Kendilerinin yaptığı açıklamalar ortadır. Bunlar gayet açık ortadayken, niçin bu kadar olumsuz şeyler düşünülüyor bunu da anlamak mümkün değildir'' dedi. 
     Bir diğer gazetecinin, İncirlik'te bulunan sivillerin Amerika'ya çağrılırken, sınırdaki Türk vatandaşlarının güvenlikleriyle ilgili neler yapıldığını sorması üzerine de Başbakan Gül, şunları kaydetti 
     
     ''BİZ SONUNA KADAR BARIŞI DENEYECEĞİZ'' 

     ''Türkiye savaşa girmiyor ki. Türkiye'nin savaşa girmediğini söyledik. Ama Türkiye bir sınır ülkesi olarak kendisi bazı tedbirler almak zorunda değil mi Siz bana sormaz mısınız, yani tedbir niye almıyorsunuz diye. İki hafta öncede bunları sormuyor muydu herkes. Bir ay önce atılan manşetleri düşünün bakalım. Hükümetimiz nasıl tenkit ediliyordu. Hükümetimiz nasıl sıkıştırılıyordu. Bir düşünün atılan manşetleri. Köşe yazılarında bize yönelik neler denildiğini bir düşünün. Ama biz sonuna kadar barışı denedik ve sonuna kadar barışı deneyeceğiz. Onun için bütün tezkerelerle ilgili TBMM'ye gitmiyoruz. Hala barış için imkan vardır. Ama tabiki Türkiye olarak en kötü senaryoları düşüneceksiniz. Buna karşı tedbirlerinizi almak zorundasınız. Burada hepimizin önceliği Türkiye'dir. Böyle düşünmemiz gerekir.'' Bütçede, Irak'a askeri bir operasyona karşı esnekliğin söz konusu olup olmadığının sorulması üzerine de Başbakan Gül, burada önemli olanın sistem olduğunu söyledi. Hükümetin sistemi gayet net bir şekilde kurduğunu ifade eden Başbakan Gül, herhangi bir olumsuz gelişmenin meydana gelmesi halinde sistemde buna göre devreye girecek unsurlar bulunduğunu kaydetti. 
     Bayram öncesinde yapılacak ödemelerin toplam miktarının sorulması üzerine de Başbakan Gül, yapılacak ödemeleri toplantıda kalem kalem açıkladığını kaydetti. Gül, burada karşılığı olmayan herhangi bir ödemenin söz konusu olmadığına dikkat çekti. Yapılacak ödemelerin 2003 yılı geçici bütçesi içinde yer aldığını belirten Başbakan Gül, ''Dolayısıyla mali disiplin kesinlikle bozulmamaktadır. Ve 2003 yılı bütçesi hesaplanırken GSMH'daki yüzde 6.5 faiz dışı rakam miktarına ulaşılmıştır'' dedi. 
     
     IMF GÖRÜŞMELERİ 

     IMF ile yapılacak görüşmenin tarihine ilişkin bir diğer soruya karşılık olarak da Başbakan Gül, bu tarihi daha sonra açıklayacaklarını bildirdi. IMF ile karşılıklı görüşmelerin zaten devam ettiğini vurgulayan Gül, bayram içinde de bu görüşmelerin devam edeceğini söyledi. 
     ''Mali Disiplinin bozulduğuna'' ilişkin Merkez Bankası Başkanı Süreyya Serdengeçti'nin açıklamaları bulunduğunun hatırlatılması üzerine de Başbakan Gül, şunları kaydetti 
     ''Bakın arkadaşlar, benim mesuliyetim kadar, sizinde mesuliyetiniz var. Merkez Bankası Başkanı mali disiplin bozulmuştur diye bir şey söylemedi. Söylemediği bir şeyi söyledi diye nakletmenin kimseye bir faydası yok. Size de yok, bize de yok, Türkiye'ye de yok. Merkez Bankası Başkanı'nın söylediği gayet açıktır. Siz de biliyorsunuz ki neredeyse burada her gün biraraya geliyoruz. Her gün oturuyoruz Maliye, Hazine, Merkez Bankası, Ben, Başbakan Yardımcısı, diğer Bakan arkadaşlarımız. Böyle bir şey söz konusu değil ki. Ben nasıl mali disipline önem verdiğimi söylüyorsam, Merkez Bankası Başkanı da aynı şeyi söylüyor. Buna önem vermemiz gerekiyor. Yani kendi kendimize niçin zarar verilim ki. Herkes bu ülkenin vatandaşıdır. Hepimiz de burada hizmet ediyoruz. Ben ne kadar sorumluysam, sizlerde o kadar sorumlusunuz. Ama gerçek bir şey var ki, hatta bu gerçek şey hoşunuza gitmeyecek bile olsa söyleyin. Ama gerçek olmayan bir şeyi de lütfen hiçbirimiz söyleyip de böyle lüzumsuz fısıltı gazeteleri yayıp kimsenin moralini bozmayalım. Böyle bir şey söz konusu değil.'' Başbakan Gül, kendisinin toplantının başından itibaren yapılacak ödemelerin kaynağını söylediğini, her şeyi açıkladığını belirterek, '' Merkez Bankası Başkanı bunu söylüyor, Hazine Müsteşarı bunları söylüyor Durum böyle iken Merkez Bankası Başkanı'nın söylemediği şeyi söylüyormuş gibi göstermenin hiçbirimize faydası yok. Buna hepimiz lütfen dikkat edelim '' dedi. 
     





</TEXT>
</DOC>
