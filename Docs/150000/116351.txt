<DOC>
<DOCNO> 116351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/01/son/sondun20.html </URL>
<DATE> 2002/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya'daki depremde ölü sayısı 25'e çıktı, 3 bin kişi evsiz kaldı 
</HEADLINE>
<TEXT>

     Şenhan Bolelli bildiriyor - İtalya'nın güneyindeki Molise bölgesinde dün meydana gelen 5.4 büyüklüğündeki depremde ölenlerin sayısı 25'e çıktı. 
     Deprem sırasında 59 kişinin bulunduğu San Giuliano di Puglia ilkokulu ve anaokulunda ölü sayısı 23'e yükselirken, enkaz altında 1 öğretmen ile 4 çocuğun daha bulunduğu belirtildi. Ölenlerin 12'sinin kız öğrenci, 9'unun erkek öğrenci, 2'sinin de öğretmen olduğu açıklandı. 
     Kurtarma çalışmaları devam ederken, son olarak Angelo adlı 9 yaşındaki bir çocuk, 16 saat kaldığı enkaz altından sabaha karşı sağ olarak çıkarıldı. 
     Öte yandan depremde evleri büyük zarar gören 3 bine yakın insan, dün geceyi sokakta geçirmek zorunda kaldı. 
     Savunma Bakanlığı, bölgeye 120 asker, helikopter, çadırlar göndereceğini açıkladı. İçişleri Bakanlığı da bölgeye çadır yardımı yaptı. 
     Bu arada İtalya Cumhurbaşkanı Carlo Azeglio Ciampi ve Başbakan Silvio Berlusconi, depremde hayatını kaybeden ailelere başsağlığı mesajı yolladı. 
     





</TEXT>
</DOC>
