<DOC>
<DOCNO> 114190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/21/son/sondun04.html </URL>
<DATE> 2002/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush yönetiminden Türkiye'ye yardım paketi 
</HEADLINE>
<TEXT>

     Bush yönetimi, olası Irak harekatı durumunda Türkiye için bir destek paketi hazırlıyor. Paketin askeri ve ekonomik yardım unsurlarını içermesi planlanıyor. 
     ABD'de herhangi bir ülkeye yönelik büyük çaplı bir destek planının, Kongre tarafından onaylanması gerekiyor. Senato ve Temsilciler Meclisi'nden oluşan ABD Kongresi ise, 5 Kasım'da yapılacak seçimler için tatile girmeye hazırlanıyor. 
     Kaynaklar, Türkiye için düşünülen yardım paketinin ayrıntılarının gelecek hafta belirlenmesinin ardından ocak ayında toplanacak yeni Kongre'nin onayına sunulmasının beklendiğini belirttiler. 
     Aynı kaynaklar, Türkiye için sağlanabilecek doğrudan ve dolaylı desteğin, 4 ile 6 milyar dolar arasında olabileceğini, ancak şu anda paketin bütün unsurlarının ve dolayısıyla herhangi bir rakamın kesinleşmediğini, çalışmaların sürdüğünü vurguladılar. 
     ABD Dışişleri Bakanlığı, Savunma Bakanlığı Pentagon ve bazı yönetim yetkililerinin paket konusunda çalıştığı belirtiliyor. 
     Körfez Savaşı'nın ardından savunma desteği açısından Türkiye'ye iki önemli katkı sağlanmıştı. Bunlardan ilkinde, Türk Hava Kuvvetleri için 80 adet F-16 savaş uçağının finanse edilmesi amacıyla özel bir fon kurulmuş ve bu fona Suudi Arabistan ve Kuveyt 1'er milyar dolar, ABD de 500 milyon dolar vermişti. İkincisinde ise ABD, NATO ülkelerine destek çerçevesinde Türkiye'ye 900'den fazla M60 tankı hibe etmişti. 
     Körfez Savaşı'nın Türk ekonomisine büyük zarar verdiğini hatırlatan Türk yetkilileri, yeni bir Irak operasyonunda benzer olumsuz koşulların ortaya çıkabileceğini belirtiyorlar. 
     





</TEXT>
</DOC>
