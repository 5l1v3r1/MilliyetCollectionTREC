<DOC>
<DOCNO> 112744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/13/son/sontur09.html </URL>
<DATE> 2002/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İsmail Cem "Savaşa sürüklenmek istemiyoruz" 
</HEADLINE>
<TEXT>

     Yeni Türkiye Partisi YTP Genel Başkanı İsmail Cem, Türkiye'nin menfaatleri, meşru müdafaa ve kendi iradesi dışında herhangi bir macereya sürüklenmesine karşı olduklarını belirterek, ''Özellikle anne ve babaları uyarıyorum, Türkiye'ye sahip çıkacak partiyi ve sorunlara hakim bir lideri iktidara getirin'' dedi Cem, Adana'nın merkez ilçe Seyhan Belediyesi'nin yeni hizmet binasının açılışı sonrasında düzenlediği basın toplantısında, bugün bazı gazetelerde yer alan Başbakan Ecevit'in, Irakla ilgili açıklamalarını değerlendirdi. 
     Başbakan Ecevit'in Türkiye'nin iradesi dışında ve hiç istemeyerek, zorunlu olarak savaşa sürüklendiği, gençlerin ölebileceği şeklindeki açıklamasını eleştiren Cem, şöyle devam etti 
     ''Sürüklene sürüklene Türkiye bir hal oldu. Hükümet ciddiyetle bu meselelere sahip çıkmalı. Bu tür şeyler şakaya gelmez. Gençlerimiz ciddiye alınmalıdır. Açıkça söylensin ne oluyor, nereye gidiyoruz. Meşru müdafaa ve Türkiye'nin meanfaati için her türlü çabada varız. Savaşa sürüklenmek istemiyoruz. Biz halkız, bilgi sahibi olmak istiyoruz, halk kararlarla ilgili gelişmeleri bilmek istiyor. Özellikle anne ve babaları uyarıyorum, Türkiye'ye sahip çıkacak partiyi ve sorunlara hakim bir lideri iktidara getirin. Türkiye böyle bir maceraya sürüklenemez.'' Cem, 1990'lı yılların başında da bu yönde bazı çabalarda bulunulduğunu ancak, dönemin Genelkurmay Başkanı'nın hassasiyeti sonucu böylesine bir maceradan sakınıldığını anlattı. 
     Cem, hizmet binasının açılışı sırasında yaptığı konuşmada ise Adana'nın, Kurtuluş Savaşı döneminde cesaretin ve kahramanlığın simgesi, sonrasında da sanayinin oluşumu, ziraat ve emek dünyasının öncülüğünü yaptığını kaydetti. 
     Verimliliğe, emeğe, girişimciye sahip çıktıklarını, hırsızlığa, haksızlığa karşı olduklarını ve gördükleri ilginin seçimlerde iktidara geleceklerinin göstergesi olduğunu belirten Cem, ''YTP'nin iktidara yürüyüşü başladı. Herkesi bu gerçeği görmeye çağırıyorum'' diye konuştu. 
     Seyhan Belediye Başkanı Yıldıray Arıkan da, 3 trilyon 600 milyar liraya ihale edilen 4 katlı binanın 1 yılda bitirildiğini ifade ederek, ''1500 çalışanımızla hizmet veriyoruz, modern bir yapı gerçekleştirdik, vatandaşa en iyi hizmeti vereceğiz'' dedi. 
     Açılış törenine, YTP Genel Sekreteri İstemihan Talay, Mersin Büyükşehir Belediye Başkanı Macit Özcan, çok sayıda partili ve vatandaş katıldı. 
     





</TEXT>
</DOC>
