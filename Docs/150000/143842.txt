<DOC>
<DOCNO> 143842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/20/son/sondun19.html </URL>
<DATE> 2003/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuveyt'e Irak füzesi yağıyor... 
</HEADLINE>
<TEXT>

     İki Irak füzesinin Kuveyt'e düştüğü bildirildi. 
     Kuveyt güvenlik kaynakları, füzelerin Kuveyt'in kuzeyine düştüğünü, ölü veya yaralı bulunmadığını belirtti. Kaynaklar, ülkenin kuzeyinde güçlü bir patlamanın duyulmasıyla ilgili bir soruya verdiği cevapta, ''Kuveyt'e iki füze düştü'' dedi. 
     Güvenlik kaynakları, Kuveyt'i korumak için konuşlandırılan Amerikan patriot füzesavar sistemlerinin ateşlenip ateşlenmediği konusunda bir açıklama yapmadı. 
     ABD, askerlerine gaz maskeleri dağıtıldı. 
     
     İki füze daha... 

     Kuveyt Savunma Bakanlığı, Irak tarafından ülkenin kuzeyine Scud füzesi saldırısında bulunulduğunu bildirdi. 
     Bakanlık sözcüsü, Reuters'e yaptığı açıklamada, Irak'tan sabah saatlerinde atılan iki füzenin ardından Kuveyt çöllerine iki füze daha fırlatıldığını, bu füzelerin Çin yapımı küçük füzeler olduğunu söyledi. 
     Kuveyt'teki Amerikalı askeri yetkililer de iki Scud'un Kuveyt'e düştüğünü, bunu iki füze saldırısının daha izlediğini ifade ettiler. 
     Kuveyt Haber Ajansı da Scudlardan ikisinin Partiot füze savunma bataryaları tarafından imha edildiğini bildirdi. 
     İngiltere hükümeti tarafından Eylül ayında yapılan açıklamada, Irak'ın 1991 Körfez Savaşı'ndan kalma 20 kadar Scud füzesi olduğu belirtilmişti. 
     Menzilleri 650 kilometreye kadar çıkan Scud füzelerinin İsrail, Suudi Arabistan, Türkiye, Kıbrıs ve İran'ı vurabileceği ileri sürülüyor. 
     Bu arada, Kuveyt televizyonu, Irak'tan Kuveyt topraklarına toplam 5 scud füzesinin atıldığını duyurdu. 
     
     ABD askerlerine atılan Scud, Patriot ile vuruldu 

     Irak'ın Kuveyt çölünde konuşlanan Amerikan askerlerine attığı füzenin Scud tipi olduğu bildirildi. 
     Amerikalı askeri yetkililer, Scud füzesinin Patriot füzeleriyle havada vurulduğunu söylediler. 
     Yetkililer, Kuveyt çölündeki New Jersey kampında bulunan Amerikalı askerlerin acil durum uyarısı üzerine gaz maskelerini taktığını, birkaç dakika sonra da alarmın kaldırıldığını belirttiler. 
     

     
</TEXT>
</DOC>
