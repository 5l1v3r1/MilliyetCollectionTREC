<DOC>
<DOCNO> 139055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/26/guncel/gun05.html </URL>
<DATE> 2003/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer Üniversiteler daha katılımcı olsun 
</HEADLINE>
<TEXT>

Cumhurbaşkanı Sezer, hazırlanan Yükseköğretim Kanun Taslağı ile ilgilendiğini belirterek, "Üniversiteler görüşlerini bildirsin" dedi 
     YILDIZ YAZICIOĞLU Ankara 

     Cumhurbaşkanı Ahmet Necdet Sezer, Milli Eğitim Bakanı Erkan Mumcu’nun hazırlattığı Yükseköğretim Kanun Taslağı’yla yakından ilgilendiğini belirterek "Üniversiteler taslak aşamasında görüş bildirerek şekil verilmesi konusunda katılımcı olmalıdır" dedi. 
     
     Vergi ile yönetim ilişkisi 
     14 Mart Tıp Bayramı nedeniyle Ankara’daki beş tıp fakültesi dekanı ve Ankara Tabip Odası Başkanı Prof. Dr. Sinan Adıyaman’ı kabul eden Sezer, "İnternet üzerinden herhalde 20 bin kişiden görüş alınmış. Sizler bu konuda ne düşünüyorsunuz " diyerek görüşlerini sordu. Dekanlar ise merkezi yönetimden kaçınılacağı söylenmesine rağmen rektör ve dekan yetkilerinin kurullara devredildiğini anımsattı. Üniversitelerden bakanlığa gönderilen görüşlere itibar edilmediğini savunan dekanlar, "Üniversite görüşü alınsa ildeki en yüksek vergiyi veren kişinin üniversite yönetim kurulunda ne işi var Sizce, bu kişiler üniversite yönetiminde ne derece akademisyenliğe ve bilimselliğe uygun karar alır Herhalde bakanlığa görüş bildiren 20 bin kişi arasında hiç öğretim üyesi olmadı" diyerek tepkilerini dile getirdi. 
     
     Takipçisi olacak 
     Üniversitelerin mutlaka görüşlerini bakanlığa bildirmeleri gerektiğini vurgulayan Sezer, taslakla ilgili gelişmeleri takip etmeyi sürdüreceğini ifade etti. 
     Görüşmeye Adıyaman’ın yanı sıra, Hacettepe Üniversitesi Tıp Fakültesi Dekanı İskender Sayek, Ankara Üniversitesi Tıp Fakültesi Dekanı Tümer Çorapçıoğlu, Gazi Üniversitesi Tıp Fakültesi Dekanı Haluk Tokuçoğlu, GATA Tıp Fakültesi Dekanı Derviş Şen ve Başkent Üniversitesi Tıp Fakültesi Dekanı Nevzat Bilgin katıldı. 
     



 GÜNCEL 




















</TEXT>
</DOC>
