<DOC>
<DOCNO> 104418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/28/son/soneko15.html </URL>
<DATE> 2002/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
GAP Bölgesi'nde fındık yetiştirildi... 
</HEADLINE>
<TEXT>

     Karadeniz Bölgesi'nin geleneksel tarım ürünü fındık artık GAP'ta da yetişiyor. 
     Şanlıurfa'nın Suruç İlçesi'nde çiftçilik yapan Halil Bulut, diktiği 100 ağaçtan 30'unda ilk ürününü aldı. Bulut, Trabzon'a ziyaret amacıyla gittiği bir dönemde, fındık ağacı getirerek, 50 dönümlük arazisine diktiğini belirtti. 
     Yeterli su olmadığı için diktiği 100 ağaçtan 70'inin kuruduğunu, ancak 30 ağaçtan ürün alabildiğini belirten Bulut, şöyle konuştu 
     ''Çok kaliteli ve verimli ürün aldım. Bölgede bir ilki gerçekleştirdiğim için mutluyum. Zaten bölgede mutlaka pamuk ve hububata alternatif ürünler bulunmalıdır. Bu konuda bir öncülük yaptım. Suruç bölgesinde en büyük sıkıntı, su olmayışıdır. Çünkü yeraltı su kaynakları büyük ölçüde tükendi. Bu nedenle GAP kapsamında Suruç-Baziki Sulama Projesi hayata geçirilmelidir.'' Suruç Ziraat Odası Başkanı Hışman Baran da bölge çiftçisinin, ürün deseni geliştirme açısından hevesli olduğunu, ancak su bulunmayışının buna engel teşkil ettiğini söyledi. 
     





</TEXT>
</DOC>
