<DOC>
<DOCNO> 116059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/31/guncel/gun20.html </URL>
<DATE> 2002/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu... 
</HEADLINE>
<TEXT>

Resmi kurumlar kaçak elektrikçi      KOCAELİ DHA 

     Gölcük’te birçok resmi kuruluşun kaçak elektrik kullandığı belirlenirken, KEDAŞ Körfez Elektrik Dağıtım AŞ yetkilileri, resmi kurumların kullandığı kaçak elektrik miktarının 750 bin kilowatsaati bulduğunu söyledi. Marmara depreminin ardından yapılan birçok resmi kurum binasındaki elektrik saatinin kapalı olduğu ya da hiç saati olmadığı tespit edildi. Yetkililer, kaçak elektrik kullanan kuruluşlardan alacakları 750 bin kilowatsaatlik miktarı, bu kurumlardan tahakkuk edeceklerini belirtti. 
     
Oscarlık reklamlar için internet arşivi      İSTANBUL Milliyet 

     Reklam dünyasının Oscar’ı Cannes Lions ile önde gelen reklam ve haber izleme şirketlerinden Xtreme Information, dünyanın en iyi reklamlarının yer aldığı yeni bir web sitesi yaratmak amacıyla güç birliği yaptı. 
     Ekim 2002 ortasından bu yana, ajanslar, yapım şirketleri ve reklam verenler, dünyada yayımlanan en heyecan verici yeni ve eski reklamları, tek bir noktada bulma olanağına sahip oldu. Yenilenmiş "www.canneslions.com" sitesi tek bir direktörün çalışmalarını görmenin yanında, yaratıcıların ilham alabilmesi için dünyanın tek kaynağı niteliğinde. 
     
     İyi olan her şey var... 
     Yeni web sitesi, Cannes Lions’ta ödül alan veya aday gösterilen 70 bin TV, basın ve açıkhava çalışmasının yanında, her gün yenilenen uluslararası TV reklam fragmanlarını da içeriyor. Kayıt olanlar, uluslararası platformda ödül almış çalışmaların yanında her gün yenilenen sitede, ileride ödül alması muhtemel birçok çalışmaya da ulaşabiliyor. Her çalışmanın üzerinde, emeği geçenlerin listelendiği birer künye var. Künyedeki isimlerin üzerine tıklandığı zaman, geçmişte Cannes Lions’a aday olmuş tüm çalışmalarını görmek mümkün. 
     



 GÜNCEL 














</TEXT>
</DOC>
