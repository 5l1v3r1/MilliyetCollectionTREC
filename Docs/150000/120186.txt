<DOC>
<DOCNO> 120186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/21/son/soneko07.html </URL>
<DATE> 2002/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Yastık altındaki paralar, gayrimenkule... 
</HEADLINE>
<TEXT>

     Seçimin tek parti iktidarıyla sonuçlanmasının ardından piyasalarda esmeye başlayan olumlu hava ve hareketliliğin, gayrimenkul sektörüne de yansımaya başladığı bildirildi. 
     Fiyatların yükselişe geçtiğini belirten ilgililer, bugünlerin emlak almanın tam zamanı olduğu konusunda birleşiyorlar. 
     Alarko Holding Genel Koordinatörü Ayhan Yavrucu, yaptığı açıklamada, gayrimenkul fiyatlarının deprem ve ardından yaşanan ekonomik kriz nedeniyle olması gereken rakamların çok altına düştüğünü hatırlatarak, ''Fiyatların çok kısa sürede çok yükseleceğini zannetmiyorum. Ama yakın gelecekte bir yükseliş trendine gireceği muhakkak'' dedi. 
     Yavrucu, günümüzde inşaat maliyetlerinin çok yüksek olduğuna işaret ederek şöyle devam etti 
     ''Müteahhitler yeni ev yapmaya kalkışsalar, bugün sattıkları fiyata yapamazlar. Maliyetlerin bugünkü satış fiyatlarının çok ötesinde olmasından dolayı, yapmaları mümkün değil. Birçok müteahhit kriz döneminde yatırım içindeydi ve bir şekilde yatırımlarını tamamlamak zorundalardı. Şimdi o dönemde harcadıklarını likite çevirmek, borçlarını ödeyebilmek ve taahhütlerini yerine getirebilmek için olması gereken fiyatın altında satıyorlar. Bu nedenle de emlak almanın en uygun zamanı. Bu dönemden daha ucuz emlak bulmak zor.'' Ayhan Yavrucu, siyasi istikrarın ekonomik verilerdeki olumlu sonucunun emlak sektöründe hareketliliği de beraberinde getireceğini vurgulayarak, ''Ekonomi kalkışa geçip büyümeye başladığında ve gayrimenkul sektörüne talep gelmeye başladığında kimse bugünkü fiyata vermez'' dedi. 
     
     ''EV ALMAK İSTEYEN ALSIN, SATMAK İSTEYEN BEKLESİN'' 
     Remax Türkiye Genel Müdürü Murat Goldştayn da, enflasyonun düşme eğilimine girmesinin konut kredisini canlandıracağını ve bunun ekonomideki hareketliliğe katkı sağlayacağını söyledi. 
     Ekonomideki gelişmelerin sektöre ciddi ölçüde ivme kazandırdığını dile getiren Goldştayn, ''İşlem sayımız yüzde 20 arttı. Bu nedenle şu anda gayrimenkul almanın tam zamanı. Bundan sonra bu fiyatları yakalamak mümkün değil. Ev almak isteyen şimdi alsın, satmak isteyen biraz daha beklesin'' diye konuştu. 
     İstanbul Umum Emlak Komisyoncuları Odası Başkanı Sabri Ateş ise 3 yıldır ''dibe vuran'' gayrimenkul sektöründe, olumlu havayla birlikte emlak sahiplerinin fiyatları artırmaya başladıklarını bildirdi. 
     Deprem ve ardından yaşanan ekonomik krizin gayrimenkulü yatırım aracı olmaktan çıkardığını dile getiren Ateş, dolar ve faizdeki düşüş sonrası paranın gayrimenkule yöneleceğini umduklarını ifade etti. 
     Ateş, Mali Milat'ın kalkmasıyla Türkiye'ye gelecek paranın da emlak fiyatlarındaki yükselişi etkileyeceğini belirterek, ''Yastık altındaki paraları artık sakınmadan, korkmadan gayrimenkule yatırabilirsiniz'' dedi. 
     Reha Medin Emlak Hizmetleri Genel Müdürü Reha Medin de, ''Piyasalardaki olumlu hava tabii ki sektörde canlılık işareti vermeye başladı. Ancak bunun sürmesi ve tam bir hareketliliğe dönüşmesi için, seçim öncesinde birçok vaatte bulunan hükümetin icraatlarını görmek lazım'' diye konuştu. 
     





</TEXT>
</DOC>
