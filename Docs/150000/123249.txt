<DOC>
<DOCNO> 123249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/08/siyaset/siy00.html </URL>
<DATE> 2002/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Atina’nın korkusu Ya Denktaş imzalarsa 
</HEADLINE>
<TEXT>

Atina ve Kıbrıs Rum Kesimi’ni, BM Genel Sekreteri’nin yeni planını Denktaş’ın kabul etmesi, Klerides’in ise reddetmesi endişesi sardı 
     YORGO KIRBAKİ Atina 

     BM Genel Sekreteri Kofi Annan’ın, Kıbrıs sorununun çözümü için yeni planını muhtemelen yarın veya en geç salı günü Denktaş ve Klerides’e sunacağı bildirildi. 
     Atina ve Kıbrıs Rum Kesimi’nde, Annan’ın yeni planında, taraflara 11 Kasım’da sunduğu ana plan üzerinde önemli değişiklikler yapması beklenmiyor. 
     
     Kabus senaryosu 
     BM Genel Sekreteri’nin yeni planı için Denktaş ve Klerides’den Kopenhag zirvesinden önce cevap vermelerini istemesi endişesi yaşandığı Yunan başkentinde, en kötü senaryo Denktaş’ın "imzalıyorum" demesi ve buna karşı Rum Milli Konseyi’nin önce müzakere diye ısrarı üzerine Klerides’in imza atmayı reddetmesi. 
     Atina’daki "kabus senaryo"nun son sahnesi Rum tarafının bu tutumu üzerine Kopenhag’da Kıbrıs’ın üyeliğinin 1999 Helsinki zirvesi kararlarında üyelik için ilgili maddenin son bölümündeki "ilgili unsurlar göz önünde bulundurulur" cümlesine dayanılarak üyelik için erteleme kararı alması. 
     
Fırsat kaçmasın      Kopenhag öncesi, Almanya ve İngiltere Dışişleri Bakanları Josca Fischer ile Jack Straw, KKTC Cumhurbaşkanı Rauf Denktaş ile Rum Yönetimi lideri Glafkos Klerides’e birlikte imzaladıkları bir mektup göndererek "Kıbrıs sorununun çözümü için bugün ortaya çıkan fırsatın kaçırılmaması"nı istediler. Fischer ile Straw, iki liderden Annan planı ile ilgili görüş ve değerlendirmeleri hakkında haberdar olmak istediklerini de kaydettiler. 
     
     Derviş AKP, AB yanlısı 
     Yunan Hükümet Sözcüsü Hristo Protopappas, Türkiye’ye tarih verilmesi ile ilgili Alman - Fransız önerisinin, Türkiye’nin Avrupa gidişatı için daha iyi bir tartışma temeli oluşturduğunu ve Türkiye’den bu öneriye gelen tepkiyi anlayamadığını belirtti. Ancak, Yunan dışişlerine yakın çevreler, Kopenhag’da Alman - Fransız önerisinin kabul edilmesi durumunda, Kıbrıs’ta çözüm ihtimalinin önemli ölçüde zayıflayacağını söylediler. Atina’da Kopenhag Zirvesi’nin 15 Aralık pazar gününe kadar uzatılması ihtimalinden de bahsediliyor. 
     Öte yandan CHP milletvekili Kemal Derviş, Ta Nea gazetesine verdiği demeçte "Başbakan ve AKP yönetimi Avrupa yanlılarıdır. AKP’de AB üyeliğini isteyen liberal güçler de vardır" dedi. 
     



 SİYASET 















</TEXT>
</DOC>
