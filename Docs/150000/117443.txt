<DOC>
<DOCNO> 117443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/06/son/sontur34.html </URL>
<DATE> 2002/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Tanju Çolak adliyede ifade verdi... 
</HEADLINE>
<TEXT>

     Eski milli futbolcu Tanju Çolak'ın, Ankara 8. Ağır Ceza Mahkemesi'nde hakkında açılan dava kapsamında İstanbul'da talimatla ifadesi alındı. 
     Ankara 8. Ağır Ceza Mahkemesi'nin talimatı üzerine İstanbul 3. Ağır Ceza Mahkemesi'nde hakim karşısına çıkan Çolak, hakkındaki suçlamaları kabul etmediğini belirterek, aracını, davanın diğer sanıklarından Ankara'da oto galerisi bulunan Gökhan Sevgi'ye satmak istediğini, Sevgi'nin ise araçla kısa bir gezinti yaptıktan sonra almaktan vazgeçtiğini anlattı. 
     Bundan 2-3 gün sonra aracının çalındığını ve durumu polise bildirdiğini kaydeden Çolak, ''Daha sonra cip, Ankara'da Atilla diye birinde yakalanmış. O da Gökhan'dan aldığını söylemiş. Gökhan da benim kendisine sahte plaka ve ruhsat gönderdiğimi anlatmış. Böyle bir şey söz konusu değildir'' diye konuştu. 
     Tanju Çolak, ifadesinin ardından İstanbul Adalet Sarayı'ndan ayrıldı. 
     
     İDDİANAMEDEN 
     Ankara Cumhuriyet Başsavcılığı'nca hazırlanan iddianamede, Çolak'ın, iki arkadaşıyla birlikte hareket ederek, 34 TC 0055 plakalı Range Rover marka cipini sanıklardan Gökhan Sevgi'ye teslim ettiği ve böylece sigortadan para almak amacıyla gizlediği anlatılıyor. 
     Çolak'ın, 11 Haziran 2001 tarihinde İstanbul-Levent Polis Karakolu'na aracının çalındığı gerekçesiyle başvuruda bulunduğu belirtilen iddianamede, daha sonra Ak Sigorta Şirketi'nden 36 milyar 400 milyon lira sigorta bedelini aldığı bildiriliyor Cipin trafikte rahatça kullanılabilmesi için Esra Otay adına sahte ruhsatname ve buna uygun olarak 34 EOA 09 numaralı plaka düzenlendiği anlatılan iddianamede, ''Her 3 sanık, başlangıcından beri birlikte hareket ederek sigorta dolandırıcılığı, sahte plaka ve ruhsatname düzenleme, suç uydurma eylemlerini gerçekleştirmişlerdir'' deniliyor. 
     İddianamede, Tanju Çolak, Gökhan Sevgi ve Hasan Basri Erdem hakkında, Türk Ceza Kanunu'nun TCK ''sigorta bedelini almak için dolandırıcılık'' hükmünü içeren 504 2, ''resmi mühür ve aletleri taklit veya kullanma'' fiilini düzenleyen 333, ''meşruiyet belgelerinde sahtecilik'' başlıklı 350 1-3, ''suç uydurma ve resmi mercileri aldatma'' hükmünü içeren 283 1. maddeleri uyarınca 4 yıldan 15 yıl 6'şar aya kadar hapis cezası isteniyor. 
     





</TEXT>
</DOC>
