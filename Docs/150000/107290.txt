<DOC>
<DOCNO> 107290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/13/ekonomi/eko03.html </URL>
<DATE> 2002/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
194 kişiyle başladı 3.5 saat konuştu, 20 kişiyle bitirdi... 
</HEADLINE>
<TEXT>

Bakan Türker, İstanbul Ticaret Odası’nda yaptığı konuşma maratonuna 194 dinleyiciyle başladı, 20 kişiyle tamamladı 
     İSMAİL ŞAHİN 

     Devlet Bakanı Masum Türker dün katıldığı İstanbul Ticaret Odası İTO Meclisi’nde adeta konuşma maratonu yaptı. Normal konuşması iki saat süren Türker, 1.5 saat de soruları yanıtladı, ardından yarım saat de gazetecilerin sorularına yanıt verdi. 
     
     Konuşmalarım dört cilt olur’ 
     Türker, konuşmasının bir yerinde DSP’ye 60 bin muhasebecinin yüzde 80’inin bakan olmak için başvurduğunu öne sürerek, "Her muhasebeci bakan olamaz. Benim, sadece Meclis’te yaptığım konuşmalardan dört ciltlik kitap olur" dedi. 
     Toplam dört saat süren konuşma maratonu 194 İTO üyesi ile başladı. Türker, İTO Başkanı Mehmet Yıldırım’ın, oturumu yöneten Atalay Şahinoğlu’na saatini göstererek, uzayan konuşmanın bitirilmesini ima etmesinden sonra 40 dakika daha konuştu. İki saatlik normal konuşmanın ardından salonda 70 kişi kaldı. Ardından soru - cevap kısmı başladı. Bir buçuk saat süren bu bölüm 20 kişiyle tamamlandı. 
     Türker, konuşma maratonunda, mali milattan dövize, seçimi erteleme girişimlerinden, YTP’nin listelerini dolduracak aday bulamamasına, IMF ile ilişkilerden, eski bakan Derviş’e, seçim ekonomisinden, şekere, bürokrasiden yabancı sermayeye kadar çok sayıda konuya değindi. 
     
     Dövizle oynayanı ilan ederim’ 
     Dört yıl daha ekonomi bakanlığına aday olduğunu ifade eden Türker, "Bakanlığım süresince dövizle oynayanı o gün ilan ederim. Sonu hapis de olsa. Çünkü o kişi halkın ekmeğiyle oynuyor" dedi. 
     
     Yaklaşımda bankalar risk devri yapsın’ 
     Türker, Dünya Bankası’dan İstanbul Yaklaşımı için gelen heyete ilişkin bilgi verirken de şunları söyledi "Çözüm çerçevesine göre bir model hazırlayacaklar. Eğer o model olursa, devreye girecek. İstanbul Yaklaşımı’nda anlaşmazlık, lider bankalar dışındaki bankaların bazen anlaşmaya riayet etmek istemiyor olmasıdır. Biz İstanbul Yaklaşımı’nda, bankaların birbirlerine risk devri yaparak, o borcu bir bankanın üstlenip havuz şeklinde olmasını söyledik." 
     
Derviş’i takdir ediyorum’      Türker, İTO Başkanı Yıldırım’ın eleştirilerine karşı Kemal Derviş’i savundu. Derviş’i ithal bakan’ olarak niteleyen ve "Bize yerli bakan gerekliydi. Bu bakan yalıya, yata, villaya, Londra’ya, Amerika’ya gitmeyen bakan olmalıydı. Masum Türker böyle biri, tüm bunları yapmadığı için de bize Halkbank’tan kredi geliyor" diyen Yıldırım’a şu yanıtı verdi "Siz olsanız bir mali müşavire mi para verirsiniz yoksa banka müdürüne mi Ben olsam banka müdürüne veririm. Derviş doğru bir karar. Ben olsam Derviş’in yaptıklarını yapamazdım. Kendisini takdir ediyorum." 
     
Mali milat sizi kurtaracak’      Devlet Bakanı Türker, "Aramızda mali milatı isteyecek enayi yok. Sayın Bakan bunu 3 Kasım’a kadar halledin, tarihe geçin" diyerek, uygulamadan vazgeçilmesini isteyen İTO Başkanı Mehmet Yıldırım’a meydan okudu. Türker, "Siz mali milatla kavga ediyorsunuz. Mali milat, sizi kurtarmak için gelmiş. Kavga etmeniz gereken nereden buldun’la hiç kavga etmiyorsunuz. Kaldırırsak vergi oranları yüzde 5 artar. Kapanalım yan odaya birkaç mali müşavir, birkaç adet de profesör çağıralım, sabaha kadar tartışalım, bakalım kim haklı" dedi. 
     



 EKONOMİ 

















</TEXT>
</DOC>
