<DOC>
<DOCNO> 125967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/21/dunya/adun.html </URL>
<DATE> 2002/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaşa hazır olun 
</HEADLINE>
<TEXT>

İngiltere Başbakanı Blair, orduya Irak’la ilgili Noel mesajı verdi Şu anda kilit önemde olan şey tüm hazırlıkları yapmak ve gerektiğinde savaşmaktır’ 
     NEVSAL ELEVLİ Londra 

     İngiltere Başbakanı Tony Blair, ordudan, olası Irak savaşına hazır olmasını istedi. Orduya gönderdiği Noel mesajında, Irak’ın BM Güvenlik Konseyi’nin son kararını ihlal edip etmediğinin henüz bilinmediğini belirten İngiltere Başbakanı, bununla birlikte, gerekli bütün hazırlıkların yapılması gerektiğini bildirdi. Askerlerden, karşı karşıya bulundukları belirsizlik yüzünden özür dileyen, ancak bu durumun kaçınılmaz olduğunu kaydeden Blair, "Şu anda kilit önemde olan şey, tüm gerekli hazırlıkları yapmak ve hem bizim, hem de Amerikalılar açısından bölgede kapasiteyi artırarak gerektiğinde savaşabilmektir" dedi. 
     
     Savaştan kaçınmanın yolu 
     Saddam Hüseyin’in BM silah denetçileriyle uygun şekilde işbirliği yapmadığını saptadıkları takdirde, konunun yeniden BM Güvenlik Konseyi’ne getirileceğini belirten Blair, Irak’ın kimyasal, biyolojik ve nükleer silahlardan arınmasını sağlamak amacıyla güç kullanmaya hazır olacaklarını söyledi. 
     Blair, "Bazen savaştan kaçınmanın en iyi yolu savaşa son derece iyi bir şekilde hazırlanmaktır" diye konuştu. 
     Blair’in bu açıklaması, ABD Dışişleri Bakanı Colin Powell’ın, BM kararınca Irak’ın sunduğu silah bildirimini "başarısız" ilan etmesinin ardından geldi. Powell, Irak’ın sunduğu belgenin, daha önceki bazı bilgilerin tekrarı olduğunu ve son silah denetçilerinin 1998’de Irak’tan ayrılmadan önce verdikleri raporlardaki durumu dahi yansıtmadığını söylemişti. 
     
     Blix raporu verince 
     Askeri gözlemciler, Irak savaşının adım adım yaklaştığını, operasyonun ise 27 Ocak’ta BM başdenetçisi Hans Blix’in vereceği raporu takiben başlayacağını belirttiler. 
     İngiliz The Times gazetesi, İngiliz hükümetinin yıl başında BM’den Irak operasyonuna izin veren açık bir karar çıkarma girişiminde bulunacağını ve buna ABD’nin de katılacağını belirtirken, Amerikan The Washington Post gazetesi, Başkan Bush’un ocakta Körfez’e 50 bin yeni asker ve tonlarca teçhizat göndererek askeri varlığını takviye edeceğini yazdı. 
     



 DÜNYA 













</TEXT>
</DOC>
