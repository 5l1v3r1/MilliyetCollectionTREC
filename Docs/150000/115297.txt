<DOC>
<DOCNO> 115297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/26/son/sontur03.html </URL>
<DATE> 2002/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Gripte antibiyotik kullanmak yanlış... 
</HEADLINE>
<TEXT>

     Grip gibi viral enfeksiyonlarda antibiyotik kullanımının, vücutta antibiyotiklere karşı direnç geliştirdiği bildirildi. 
     Trakya Üniversitesi Tıp Fakültesi Hastanesi Farmakoloji Anabilim Dalı öğretim üyesi Doç. Dr. Ahmet Ulugöl, Türk insanında bilinçsiz ve aşırı antibiyotik tüketimi nedeniyle, antibiyotiklere karşı direnç geliştiğini söyledi. 
     Antibiyotiklerin bakteri türü enfeksiyonlarla etkin mücadelede kullanımına dikkati çeken Doç. Dr. Ulugöl, şunları kaydetti 
     ''Grip rahatsızlığında antibiyotik kullanmak yanlıştır. Grip gibi viral enfeksiyonlarda antibiyotik kullanımı, vücutta antibiyotiklere karşı direnç geliştiriyor. Bu da bu tür ilaçların kullanımının zorunlu olduğu durumda vücuda fayda sağlamadaki etkiyi azaltabiliyor. Antibiyotikleri, bakteri, mantar ve bazı enfeksiyonlar ile birtakım kanser rahatsızlıklarının tedavisinde doktor tavsiyesiyle kullanmak gerekiyor. Özellikle ebeveynlerin çocuklarında ateşle seyreden gripte bilinçsizce antibiyotiğe sarılmaları, rahatsızlığın iyileşme sürecini geciktirir. Tüm ilaçlarda olduğu gibi antibiyotiklerin de doktor kontrolünde kullanımını öneriyoruz.'' Vitamin kullanımında da hatalar yaşandığını bildiren Ulugöl, vitaminlere vücudu her şeyden koruyan kurtarıcı gibi sarılarak, ''leblebi'' gibi yutmanın yanlış olduğunu söyledi. Ulugöl, ''Vitamin sizde varolan bağışıklık sistemini biraz güçlendirir. Mucize beklemeyiniz'' dedi. 
     Özellikle kış aylarında kullanımı artan C vitaminin, asla gripten koruyucu bir etkisi olmadığına işaret eden Doç. Dr. Ahmet Ulugöl, ''Vitamin takviye niteliğindedir. Ayrıca psikolojik olarak insanı rahatlattığı için de vitamin hapı yutanlar oluyor'' diye konuştu. 
     





</TEXT>
</DOC>
