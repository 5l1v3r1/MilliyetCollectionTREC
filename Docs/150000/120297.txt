<DOC>
<DOCNO> 120297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/22/ekonomi/eko03.html </URL>
<DATE> 2002/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
PO, birleşmeyle enerji şirketine dönüşecek 
</HEADLINE>
<TEXT>

Önümüzdeki hafta İş Doğan Petrol Yatırımları’yla birleşmek üzere SPK’ya başvuracak olan PO’nun enerji şirketine dönüşmesi hedefleniyor 
     EKONOMİ SERVİSİ 

     Petrol Ofisi PO Yönetim Kurulu Başkanı İmre Barmanbek, Petrol Ofisi’nin vizyonunu genişletmek için dağıtım şirketi olmaktan çıkarıp enerji şirketi haline getirmeyi hedeflediklerini söyledi. 
     Petrol Ofisi ve İş Doğan Petrol Yatırımları’nın birleşmesi konusunda dün şirket merkezinde bir basın toplantısı düzenlendi. Toplantıya Petrol Ofisi Yönetim Kurulu Başkanı ve Doğan Holding Genel Koordinatörü İmre Barmanbek, Doğan Holding Genel Koordinatör Yardımcısı Tufan Darbaz, İş Bankası İştiraklerden Sorumlu Genel Müdür Yardımcısı Özcan Türkakın, İş Bankası İştirakler Müdürü Mahmut Magenizoğlu ve Petrol Ofisi Genel Müdürü Ertuğrul Tuncer katıldı. 
     
     Başvuru haftaya 
     Barmanbek, birleşmenin yasal ve etik ilkelere uygun olacağını, küçük yatırımcının zarar görmeyeceğini vurgulayarak, "Hukuksal ayak geçen hafta tamamlandı ve ticaret mahkemesi onay verdi. Küçük yatırımcının korunması ayağında da ciddi adımlar attık" dedi. Bu kapsamda yapılan çağrı başvurusuna SPK’nın onay verdiğini hatırlatan Barmanbek, birleşme için ise önümüzdeki hafta SPK’ya müracaat edeceklerini bildirdi. 
     Ertuğrul Tuncer de enerji şirketine dönüşme hedefine açıklık getirerek, "Konjonktür Petrol Ofisi’ni entegre bir şirket olmaya itiyor. Bir rafineri ilişkimiz olmalı. Tüpraş’ın ya da civar ülkelerdeki rafinerilerin özelleştirmelerine teklif verebiliriz. Ayrıca gaz piyasasında da rol alabiliriz" dedi. 
     
PO’nun çağrısı yatırımcıyı rahatlattı      Petrol Ofisi’nin PO , İş - Doğan Petrol Yatırımları ile birleşmesinde en önemli çekince olarak görünen küçük yatırımcı hakları, SPK’nın onayladığı "yüksek" çağrı fiyatıyla avantajlı konuma geçti. 
     İş Doğan’ın ana ortağı olduğu PO ile gerçekleştirmeyi planladığı birleşme öncesinde, halka açık yüzde 23.17’lik kısmı elinde bulunduran ortaklara ait hisse senetlerini 6.850 liradan satın almak üzere çağrıda bulunması, PO yatırımcılarını rahatlattı. 
     
     Piyasa değeri yükseliyor 
     Söz konusu fiyat, Özelleştirme İdaresi Başkanlığı portföyünde kalan son PO semayesinin yüzde 25.8’ine karşılık gelen paylar için ağustos ayında ödenen 30.000 liranın, sermaye artışıyla bölünme sonrası aylık yüzde 4 faiz oranıyla bugüne getirilmiş değerini gösteriyor. 
     Analistler fiyatın yüksek olmasının hem PO’nun piyasa değerini yükselttiğini hem de elinde PO hisse senetleri tutan küçük yatırımcı için avantaj sağladığını belirtiyorlar. PO’nun piyasa değeri en son işlem gördüğü cuma günkü fiyatı olan 5.400 liraya göre 1.35 katrilyon lira düzeyindeyken belirlenen 6.850 lira dikkate alınırsa 1.71 katrilyon liraya yükseliyor. Reuters 
     



 EKONOMİ 


















</TEXT>
</DOC>
