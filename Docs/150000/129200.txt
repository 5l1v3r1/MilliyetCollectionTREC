<DOC>
<DOCNO> 129200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/07/spor/aspo.html </URL>
<DATE> 2003/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
BEŞ YILDIZLI RALLİ 
</HEADLINE>
<TEXT>

Ülkemizde ilk kez düzenlenecek, 2003 Dünya Ralli Şampiyonası’nın üçüncü ayağını izleyecek seyirciler için Antalya ve çevresinde dört dörtlük organizasyon yapılacak 
     FUAT ERCAN 

     Halkın ayağına 
     2003 Dünya Ralli Şampiyonası’nın 3. ayağının organize edileceği Antalya’da, Dünya’nın en ünlü pilotlarını izlemeye gelecek seyirciler için özel paket programlar hazırlanıyor. Antalya ve çevresinden dev organizasyonu takip etmek isteyenlerin aileleriyle birlikte 26 Şubat - 3 Mart tarihleri arasındaki bu büyük şölene dahil olabilmeleri için her türlü kolaylık sağlanacak. Alınacak tedbirlerle yarış adeta halkın ayağına getirilecek. 
     
     Özel servisler 
     BEYDAĞLARI’NDAKİ parkura, seyircilerin otellerden veya Antalya merkezinden özel servislerle ulaşımı sağlanacak. Ayrıca seyirci etaplarında hazırlanan servis alanlarında piknik olanağı da bulunacak. Tuvalet, ses düzeni ve satış noktalarının da hazırlanacağı bu alanların güvenliği de büyük bir titizlikle düzenlenecek. TOMSFED’in süprizler ve yeni kampanyalar ekleyeceği paket programlarla, binlerce kişinin bu heyecanı yerinde yaşaması amaçlanıyor. 
     
Sorumluluk hepimizin      MÜMTAZ TAHİNCİOĞLU 

     2003’e hızlı bir giriş yaptıktan sonra tüm çalışmalarımızdaki yoğunluk giderek artan bir tempoyla devam etmektedir. Tüm maddi imkansızlıklara, Bey Dağları’ndaki elverişsiz iklim şartlarına rağmen Türkiye’nin tanıtımı için çok büyük önemi olan Dünya Ralli Şampiyonası organizasyonunu gerçekleştirmek için mevcut gücümüzün çok ötesinde bir gayretle çalışıyoruz. 
     İnancımız ve bizi desteklemek için gelen gönüllü başvuru sahipleri ile bu işi başaracağız. Ancak bu spor organizasyonunun sadece gönüllü katılımlar ve katkılar ile gerçekleşmesini beklemek radikal bir yaklaşım olmaz. 
     Son teknolojinin ürünü araçları limitlerde kullanan Dünya’nın en hızlı pilotları söz konusu olunca, olası kazalarda kurtarma operasyonlarının seri ve teknik anlamda yeterli düzeyde gerçekleşmesi gerekmektedir. 
     Buna bağlı olarak, toprak parkurlarda organize edilmesi nedeniyle 4 x 4 araçların içinde tam teşekküllü ekipman mevcut olması zorunludur. Bu anlamda Sivil Savunmaya bağlı ekiplerin ve araçların desteğinin tam olarak alınması çok büyük önem taşımaktadır. 
     Bu tür araçlara duyduğumuz ihtiyaçlarda ise uluslararası prestijimiz açısından Türkiye adına konuyla ilgili olarak İçişleri Bakanlığımız’dan destek göreceğimize inanıyorum. Dileğimiz sadece Devlet Bakanı ve Başbakan Yardımcısı Sayın Mehmet Ali Şahin’in bizleri desteklemesi değil, biraz önce de bahsettiğimiz kurtarma operasyonları gibi birçok konuyu içeren geniş bir yelpazede devletin tüm makamlarının yardım ve desteğinin sağlanabilmesidir. Önümüzde kalan süre hayli sınırlıdır. Hatta bazı konularda geç bile kalındığını söyleyebiliriz. 
     2003’te ilk kez gerçekleştireceğimiz ve Dünya’ya karşı vereceğimiz bu ciddi sınav için herkesi federasyona destek olmaya çağırıyorum. Unutulmamalı ki, bu çağrı ülkesini sevenler için geçerli olup, hepimizin sorumluluğunu hatırlayacağı önemli bir süreç olacaktır. 
     
Kemer cıvıl cıvıl      Dünya Ralli Şampiyonası’nın düzenleneceği Antalya’nın şirin ilçesi gece gündüz çalışıyor. Belediye Başkanı Şeker, "Dünya, Kemer’i tanıyacak" dedi 
     Heyecan sardı 
     ANTALYA’NIN muhteşem doğası ve her yıl milyonlarca turiste hizmet veren beş yıldızlı otelleriyle ünlü şirin beldesi Kemer’i, Dünya Ralli Şampiyonası’nın heyecanı sardı. Motorsporları dünyasının en büyük organizasyonlarından birine ev sahipliği yapmaya hazırlandıklarını belirten Belediye Başkanı Hasan Şeker, "Bu büyük fırsatı en iyi şekilde değerlendirmek için gece gündüz çalışıyoruz. Bu sınavdan yüz akı ile çıkacağız. Dünya, Kemer’i tanıyacak" dedi. 
     
     7 bin rezervasyon 
     DÜNYA Şampiyonası’nın Kemer’e her açıdan büyük canlılık getireceğine değinen Şeker şöyle devam etti "14 ülkede şampiyona yapılıyor. Bölgemize şu ana kadar 6 - 7 bin civarında rezervasyon yaptırıldı. Bu sayı artıyor. Rakamın 10 - 12 bin civarında olacağını tahmin ediyoruz. Amacımız Dünya Şampiyonası’nın bölgemizde kalması. Bunun bilinci içinde Federasyon ve Köy Hizmetleri ile koordineli çalışarak, üzerimize düşeni eksiksiz yapıyoruzödiye konuştu. 
     
KİM NEYİ HEDEFLİYOR      Dünya Ralli Şampiyonası’na katılan dünya devi otomobil üreticilerinin amaçlarını şöyle sıralayabiliriz 
     Prestij kazanmak ve otomobillerinin tanıtımını yaparak pazarlamak. 
     Potansiyel müşteri olarak gördükleri ralli seyircileriyle bire bir temas. 
     Otomobillerini en uç ve en zor şartlar altında test etmek. 
     Araştırma ve geliştirme çalışmalarına katkıda bulunmak. 
     Firma bünyesindeki mühendislerini eğitmek. 
     Elde edilen başarılar sonucunda tüketicilere sağlam kanıtlar sunmak. 
     Ralli ile günlük otomobiller ve seyirciler arasındaki güçlü bağları sonuna kadar kullanarak en iyi yol otomobili üretmeye çalışmak. 
     
     Seyirciler 
     Seyirciler, Dünya’nın en iyi pilotlarının insanüstü yeteneklerini, Dünya’da bulunabilecek en zor şartlar altında, günlük hayatta kullanılan otomobillerin benzerleri ile sergilemelerini izlerler. 
     Dünya Ralli şampiyonası, seyircilerle iç içe olan ve seyircilere ait olduğunu hissettiren en önemli motorsporu organizasyonudur. Son yıllarda televizyon izlenme oranlarında yaşanan müthiş bir artışla, 2001 Dünya Ralli Şampiyonası’nı 186 ülkeden 4.8 milyardan fazla insan ekranlardan izlemektedir. Yarış özetlerinin reklam eşdeğeri 500 milyon doların üstündedir. 
     
     Organizatör ülkeler 
     Dünyanin 5 ayrı kıtasındaki 14 ayrı ülkede yapılan Dünya Ralli şampiyonası’nda yer alan organizatörler 
     Ülkelerini en prestijli şekilde ve en az masrafla tüm dünyaya tanıtma. 
     Yerel ekonomiye önemli miktarlarda katkı yapma. 
     Turizm patlamasına yardımcı olma. 
     Rallinin yapıldığı bölgede ek iş hacmi yaratma şansını yakalarlar. 
     
     HAFTAYA 
Türkiye ve Dünya Ralli Şampiyonası 
     
     SERHAN ACAR 

     
Pistten parkura      FORMULA 1’in "uçan Finli"si Mika Hakkinen, emekliye ayrıldığı pistlerden sonra ralli parkurlarına ısınıyor. McLaren - Mercedes ile 1998 ve 1999’da Formula 1 şampiyonluğunu yakalayan Hakkinen, Mitsubishi Lancer WRC ile Avrupa Ralli Şampiyonası’nda direksiyon sallayacak. Ünlü pilot, ilk ciddi sınavını 24 - 25 Ocak’ta ülkesinde verecek. 
     FİNLANDİYA’DA kar üstünde bir ralliye katılmanın keyfini yaşayacak 34 yaşındaki kurt pilot, yeni otomobiliyle yaptığı testlerden sonra neşeliydi. Hakkinen, "Bu, benim için yeni bir kariyer başlangıcı değil. Eğer başarılı olursam yarışlara devam edeceğim. Rallide Finli pilotlar hep başarıya ulaşmıştır. Onlara rakip olmak eğlenceli olacak" dedi. 
     
Volkan’ın gözü AVRUPA’DA      MURAT AĞCA 

     TÜRKİYE’nin en tecrübeli ralli pilotları arasında yer alan Volkan Işık, bu sezon hem Türkiye’de, hem Avrupa Ralli Şampiyonası’nda zafer kovalayacak. Tofaş’ın yeni Palio Süper 1600’ü ile uluslararası platformda tecrübesini konuşturmayı amaçlayan Işık, Avrupa Şampiyonası’nda minimum beş yarışa katılmayı hedefliyor. 
     ANTALYA’daki Dünya Ralli Şampiyonası’nda da yer alacak olan Işık, Türkiye Rallisi’nin altı ayağıyla birlikte bu sezon 12 - 14 yarış koşacaklarını söyledi. Palio Süper 1600’ün henüz çok yeni olduğunu ve testlerle gelişimini sağlayacaklarını belirten Işık, "Önümüzdeki haftadan itibaren test sürüşlerine hız vereceğiz" diye konuştu. 
     
Dakar’da Masuoka atağı      DAKAR Rallisi’nde Japon Hiroshi Masuoka, beşinci etaptaki atağıyla otomobil genel klasmanında liderliğe yükseldi. Tunus’ta Tozeur-El Borma arasındaki 494 kilometrelik etapta, Masuoka’nın 3.20 dakika gerisinde kalan Fransız Peterhansel, zirveyi Masuoka’ya bıraktı. Motosiklette etabın galibi Fransız Richard Sainct, klasmanda da ilk sıradaki yerini korudu. Bu etapta, 31. olan motosikletteki temsilcimiz Kemal Merkit, genel klasmanda da 32. sıraya yükseldi. 
     
Şampiyondan sistem eleştirisi      DÜNYA Ralli şampiyonu Marcus Gronholm, yeni puanlama sistemini eleştirdi. Finli pilot, yarışlarda ilk altı yerine sekize puan verilmesiyle kazananların yeteri kadar ödüllendirilmemiş olacağını savundu. Gronholm, "Bu doğru bir sistem değil. Kazanan her zaman kazanandır ve avantaj elde etmesi gerekir. Bu yıl şampiyonluk çok önemli olmayacak. Çünkü durum çok karışık" diye konuştu. 
     



 SPOR 


























</TEXT>
</DOC>
