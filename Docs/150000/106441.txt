<DOC>
<DOCNO> 106441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/09/guncel/gun03.html </URL>
<DATE> 2002/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bodrum’a 1.5 trilyonluk okul 
</HEADLINE>
<TEXT>

İşadamı Serhat Ilıcak’ın yaptırdığı okul 600 öğrenciye eğitim olanağı sunacak 
     ALİ ÖZKAYA YAŞAR ANTER DHA 

     Bodrum Gündoğan’da işadamı Serhat Ilıcak’ın annesi adına yaptırdığı Fahriye Ilıcak Anadolu Meslek Lisesi, Doğan Holding Yönetim Kurulu Başkanı Aydın Doğan’ın da katıldığı bir törenle Milli Eğitim Bakanlığı’na devredildi. 
     Gündoğan Belediyesi’nin, 3 yıl önce Eğitim Müdürlüğü’ne bağışladığı 14 bin metrekarelik arsaya, Ilıcak tarafından 600 öğrenci kapasiteli ve 1.5 trilyon liraya mal olan okul inşa edildi. 1 yılda bitirilen okula, Ilıcak’ın annesi Fahriye Ilıcak’ın adı verildi. 
     
     Anahtarı teslim etti 
     Öğrencilerin halk oyunları gösterileriyle başlayan devir töreninde konuşan Muğla Valisi Hüseyin Aksoy, "Eğitime yapılan yatırım yatırımların en değerlisidir. Bu eseri büyük bir mutlulukla teslim alıyoruz" diye konuştu. Konuşmaların ardından Serhat Ilıcak, okulun anahtarını Aksoy’a teslim etti. Bodrum Kaymakamı Cumhur Taşbaşı da Ilıcak kardeşlere bir plaket verdi. 
     



 GÜNCEL 













</TEXT>
</DOC>
