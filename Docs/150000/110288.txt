<DOC>
<DOCNO> 110288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/30/son/sondun07.html </URL>
<DATE> 2002/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikan ordusu, Fırat Nehri'nden tank geçirme tatbikatı yapıyor 
</HEADLINE>
<TEXT>

     Amerikan tanklarının, Fırat Nehri üzerinden Bağdat'ı işgali senaryosuna ilişkin bir askeri tatbikatın, Amerikan zırhlı birlikleri tarafından Texas'taki bir askeri üste yapıldığı bildirildi. 
     The Washington Post gazetesinde, tatbikatın fotoğraflarıyla birlikte yayımlanan haberde, tankların, Irak'ın güneyindeki uçuşa yasak bölgeden Fırat Nehri'nin karşı kıyısına geçirilmesine ilişkin tatbikatın üzerinde, Texas'taki Fort Hood üssünde yaklaşık bir haftadır çalışıldığı anlatıldı. 
     Haberde, M1 tipi savaş tanklarının kullanıldığı tatbikatın, ''eğer ABD Irak'a saldırırsa'', 1991 Körfez Savaşı'ndan farklı olarak, bu kez Amerikan kuvvetlerinin Bağdat'a kadar gideceğine işaret ettiği belirtildi. Bu çerçevede Amerikan kuvvetlerinin, Fırat'ın birçok bölümünden karşı kıyıya tank ve birliklerini kısa sürede geçirmesinin gerekeceği kaydedildi. 
     Gazeteye açıklamada bulunan üs yetkilileri, ABD Başkanı George Bush'un Crawford'daki çiftliğinin güneyindeki Fort Hood üssünde yapılan tatbikatın, Irak'a yönelik acil bir operasyona ilişkin hazırlık olduğu yönündeki yaklaşımı ise ısrarla reddettiler. 
     Fort Hood yardımcı komutanı Tuğgeneral Thomas Bostick, ''bize bir görev verilmedi. Yaptığımız sadece olabildiğince yoğun bir şekilde eğitim yapmak'' dedi. 
     Ancak ABD Savunma Bakanlığı Pentagon'daki askeri yetkililer, Washington Post'a açıklamalarında, Amerikan zırhlı birliklerinin geniş Fırat Nehri'nin karşı kıyısına kısa sürede geçirilmesinin, Irak'a operasyon halinde, ''en büyük askeri zorluk'' olduğunu söylediler. 
     Birliklerin, nehrin kıyısına geçmede yavaş kalması halinde Irak ordusunun harekete geçmesinden endişeleniliyor. Pentagon yetkililerine göre, nehrin en derin yerlerindeki mevcut köprüler, Irak lideri Saddam Hüseyin'in adamları tarafından bombalanarak yok edilebilir. Gazeteye göre, Amerikan ordusunun amacı ise kısa sürede 2 bin araç ve 10 binden fazla birliğin, Fırat Nehri'nin karşı kıyısına geçirilmesi. 
     Washington Post'un haberine göre, Texas'taki askeri üste yapılan tatbikata gece yarısı başlanıyor. Yapay beyaz duman ile tatbikatın görünmeden yapılmasına çalışılıyor. 
     





</TEXT>
</DOC>
