<DOC>
<DOCNO> 116792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/03/son/sontur56.html </URL>
<DATE> 2002/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
DYP'de hesaplaşma sesleri yükseliyor... 
</HEADLINE>
<TEXT>

     DYP Genel Başkan Yardımcısı İsmet Atilla, bütün DYP'lileri, ''DYP'nin kaderine el koymaya'' çağırdı. 
     DYP Genel Merkezi'nde ilerleyen saatlerde ortaya çıkan seçim tablosu, büyük hayalkırıklığı yarattı. 
     DYP Genel Başkan Yardımcısı İsmet Attila, duygusal bir ses tonuyla gazetecilere seçim sonuçlarını değerlendirdi. 
     DYP'nin şu anda barajı zorladığını belirten Attila, ''Ama DYP'nin zorlamayla barajı geçmesi, hiçbir şey ifade etmiyor. Bu sonuçlar, bizi hakikaten üzen sonuçlardır'' dedi. 
     Bu sonuçların, yarından itibaren DYP'ye gönül vermiş herkes tarafından incelenerek, değerlendirilmesi gerektiğini kaydeden Atilla, şöyle konuştu 
     ''Niçin oy alamadık Hangi yanlışlıklar yapıldı Kim, kimler hata yapmıştır Neden bu hale geldik Her seferinde, parti şu veya bu şekilde altta kalıyor. DYP, bu ülkenin çimentosudur. Bugün, ülke çimentosunu kaybetmiştir. DYP'nin bütün teşkilatları bir tarafa şapkasını, öbür tarafa da asil kıratını koyacak ve bir durum değerlendirmesi yapacaktır.'' DYP'nin bir süresi de anamuhalefet partisi olmak üzere 5 yıldır muhalefette bulunduğunu anımsatan Attila, alınan sonuçlarda, seçmenlerin kusuru bulunmadığını söyledi. 
     
     TEŞKİLATLARDAN GELEN BİLGİLER 
     Attila, ''Kabahat kimindir, en tepede midir, ortada mıdır, altta mıdır Bunun, mutlaka yetkili kurullarımızca değerlendirilmesi ve partinin kaderine el konulması mecburiyetini, ben şahsen hissediyorum. Teşkilatlarımızdan aldığımız bilgiler bunlardır'' dedi. 
     Bir misyon partisinin barajla mücadele etmesinin ''üzüntü verici'' olduğunu kaydeden Attila, DYP'nin mutlaka ''eski günlerine kavuşacağını'' iddia etti. 
     Attila, DYP'nin, en ücra köşeden, en büyük yerine kadar gönül verenleri olduğunu ifade ederek, ''DYP, sahipsiz değildir. DYP'nin sahipleri, DYP'nin kaderine mutlaka el koyacaktır. Bu, yarından geç olamaz'' diye konuştu. 
     Bir gazetecinin Genel Başkan Tansu Çiller ile görüşüp görüşmediğini sorması üzerine Atilla, bu konuda ''görüştün mü, görüşmedin mi'' polemiğine gerek duymadığını söyledi. 
     DYP'lilere ve kamuoyuna tekrar ''çok net ve açık mesajlar verdiği kanaatinde olduğunu'' dile getiren Atilla, ''Bu parti, bizimdir. Türkiye'ye hizmet etmiş bir partidir'' dedi. 
     DYP'nin iktidar olmadığı dönemlerde çiftçi, esnaf, memur, sanayici ve tüccarın ''perişan olduğunu'' ileri süren Atilla, ''Bu mutsuzluğun yaşandığı bir dönemde, anamuhalefet olarak biz bu seçimlerden sonuç alamıyorsak, buna kimsenin diyeceği bir şey olmamalıdır'' diye konuştu. 
     Bu arada seçim bürosuna dönüştürülen DYP Genel İdare Kurulu Toplantı Salonu'ndaki çalışmalar saat 21.30'dan itibaren kesildi ve seçim sonuçları TRT'den alınmaya başlandı. 
     





</TEXT>
</DOC>
