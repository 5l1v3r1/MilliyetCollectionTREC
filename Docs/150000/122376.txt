<DOC>
<DOCNO> 122376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/03/ekonomi/eko02.html </URL>
<DATE> 2002/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Vergi affı yasası imzada stok ve sicil affı yolda... 
</HEADLINE>
<TEXT>

Sanayi Bakanı Coşkun, vergi affı yasasının imzaya açıldığını, bunun hemen ardından da stok ve sicil affı ile yeni çek yasasının gündeme geleceğini söyledi 
     ANKARA Anka 

     Sanayi ve Ticaret Bakanı Ali Coşkun, İstanbul Ticaret Odası İTO Başkanı Mehmet Yıldırım’ı kabulünde yaptığı konuşmada, vergi affı yasasının imzaya açıldığını, hemen arkasından stok ve sicil affı getireceklerini belirtti. Esnafın, çekinin karşılıksız çıkması gibi nedenlerle mahkeme kapılarında olduğunu belirten Coşkun, yeni çek yasası hazırladıklarını da kaydetti. 
     
     Halkbank, KOBİBANK olmalı 
     Küçük ve orta boy işletmelerin KOBİ kredilendirme bakımından çok ihmal edildiğini ve "öksüz bırakıldığını" belirten Coşkun, Halkbank’ı "KOBİ bankası" haline getirmek istediklerini söyledi. KOBİ’lerle ilgili olarak Sermaye Piyasası Kurulu’yla da görüştüklerini ifade eden Coşkun, yakında TOBB şemsiyesi altında bir çalışmayla KOBİ borsalarını kuracaklarını bildirdi. 
     
     Programda revizyon 
     Coşkun, Milli Prodüktivite Merkezi MPM yöneticilerini kabulünde yaptığı konuşmada da ekonomik programın sosyal ve üretim boyutunun eksik olduğunu tekrarladı ve IMF programının Türkiye gerçekleri doğrultusunda revize edilebileceğini söyledi. Coşkun, "Programın sosyal boyutu Başbakan huzurunda görüşüldü. İlgili Bakan gerekli çalışmaları yaptı. Görüşmeleri Ali Babacan yürütmektedir. Dolayısıyla programın sosyal ve üretim boyutu hakkındaki görüşlerimizi kendilerine sunduk. Ek bilgiye ihtiyaç olursa vereceğiz" dedi. 
     
Acil Eylem Planı Şener’e emanet      AKP Genel Başkanı Recep Tayyip Erdoğan tarafından açıklanan Acil Eylem Planı’nın uygulanması ve koordinasyonu için yayınlanan genelgeye göre, Planı’nın koordinasyonunu Başbakan Yardımcısı Abdüllatif Şener sağlayacak. 
     Geçen hafta yapılan Bakanlar Kurulu toplantısında ele alınan Acil Eylem Planı’yla ilgili Başbakan Abdullah Gül imzasıyla genelge yayınlandı. Genelgede, halka yönelik taahhütlerin zamanında gerçekleştirilmesi, reform niteliğinde olan Acil Eylem Planı’nın bütünlük ve eşgüdümle uygulanmasına bağlı olduğu vurgulandı. Bakanlıklar, bütün kamu kurum ve kuruluşları kendi görev alanı ile ilgili Acil Eylem Planı’nda yer alan tedbirleri yerine getirmekle yükümlü olacak. Plan’ın uygulanmasının koordinasyonundan Şener, izlenmesinden Devlet Bakanı Beşir Atalay sorumlu olacak. Sekreterya hizmetleri de Devlet Planlama Teşkilatı DPT tarafından yürütülecek. 
     Genelgede, tüm kamu kurum ve kuruluşlarının, bu görevin ifasında DPT Müsteşarlığı ile yakın işbirliği içinde çalışacakları ve Müsteşarlık tarafından istenecek her türlü bilgi, belge ve dokümanları gecikmeksizin iletecekleri kaydedildi. 
     



 EKONOMİ 



















</TEXT>
</DOC>
