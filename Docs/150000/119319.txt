<DOC>
<DOCNO> 119319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/17/siyaset/siy70.html </URL>
<DATE> 2002/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Din, siyaseti etkiliyor 
</HEADLINE>
<TEXT>

CHP’li seçmenin yaklaşık yüzde 75’i ülkede dinin siyaseti etkilediğine inanıyor. AKP’lilerde bu oran 20 puan kadar daha düşük. Yorumlarsak, CHP seçmeni "maalesef etkiliyor" gibi bir tutum içindeyken, AKP seçmeni "maalesef yeterince etkilemiyor" görüşünde. 
     3 KASIM ANALİZİ - 2 

     Yılmaz ESMER 

     Kurulduğu günden beri, Batı basını AKP’yi "İslamist", "pro - İslam" gibi sıfatlarla niteliyor. Vurgu hep partinin "İslamcı" karakteri üzerine. Öte yandan, Tayyip Erdoğan, Abdullah Gül ve diğerleri AKP için İslamcı yakıştırmasının doğru olmadığını söylüyorlar. Parti politikalarının ne ölçüde İslamcı olduğunu veya olmadığını zaman gösterecek. Bizim bu yazı dizisindeki konumuz ise, partilerin yönetimleri değil, tabanları. 
     Acaba partinin seçmeni de dini bireysel inanç meselesi olarak görüp, din ile siyaset ve devlet işlerini ayrı tutuyor mu Konu gerçekten önemli. AKP ile ilgili "kuşkuların" tek kaynağı da bu partinin İslamiyet - siyaset ilişkileri konusundaki tavrı. Bu yüzden bulgularımızı biraz ayrıntılı olarak aktaracak ve parti tabanlarını, özellikle de AKP seçmenini, laiklik, dindarlık ve İslamcılık bakımından tanımlamaya çalışacağız. Bu arada türban sorununa değinmeyi de ihmal etmeyeceğiz. 
     
     Dini inançlar 
     Hiç kuşku yok ki, Türk halkı, hangi partiden olursa olsun, dini inançlarına çok bağlı ve dininin gereklerini de yerine getirmeye çalışıyor. Ama gene kuşku yok ki, AKP’liler bu açıdan, diğer birçok partinin seçmeninin ilerisinde. Örneğin hiç oruç tutmadığını söyleyen AKP’li oranı yüzde bir dolayında. Oysa deneklerimiz arasındaki CHP seçmenlerinin yüzde 21’i hiç oruç tutmadığını söyledi. Üstelik AKP’lilerin yüzde 40’ı, ramazan ayı ile de yetinmiyor ve buna ilaveten özel dini günlerde, üç ayların bir kısmında da bu ibadeti yerine getiriyor.Namaz konusunda durum daha da belirgin. AKP’lilerin yüzde 90’a yaklaşan bir kesimi namaz kılıyor. Bu yüzde 90’ın üçte ikisi de, anketin yapıldığı günün bir gün öncesinde beş vakit namaz kılmış. CHP seçmeninin ise ancak yarısı namaz kılıyor ve bunların da yüzde 40’ı anketten bir gün önce, sabah, öğle, ikindi, akşam ve yatsı namazlarından hiçbirini kılamamış. 3 Kasım’da en çok oy alan altı parti arasında, oruç ve namaz konusunda, AKP’ye en yakın olanlar DYP’liler ve MHP’liler. 
     
     Mayo günah mı 
     Seçim kampanyası sırasında AKP lideri "türban öncelikli meselemiz değildir" dedi. Ama bir başka AKP sözcüsü de bu konunun kendileri için bir namus meselesi olduğunu söyledi. AKP tabanının baş örtme yasağından hiç hoşlanmadığı elbette bir sürpriz değil. Ancak AKP’liler bu konuda yalnız değil. 
     Ben konuya başörtüsüne kıyasla çok daha radikal bir açıdan girmek istiyorum. Bir kadının deniz kenarında, plajda mayo ile dolaşması günah mıdır Bu soruyu 1999 seçim sonrası araştırmasında sormuş ve cevabın seçmenin hangi partiye oy verdiğini tahminde en yararlı göstergelerden biri olduğunu görmüştük. O zaman seçmenlerin yüzde 64’ü mayonun günah olduğunu söylemişti. 2002’deki oran da bunun tıpatıp aynısı çıktı. Ama bu konuda CHP ile AKP seçmeni arasında, deyim yerindeyse "dağlar kadar" fark var. AKP’ye oy verenlerin yüzde 85’i kadının mayo giymesinin günah olduğunu düşünüyor, CHP’lilerin ise yüzde 25’i. İncelediğimiz altı parti içinde, CHP’den sonra mayoya en hoşgörülü bakanlar GP’li seçmenler. 
     
     Hangi görüşe daha yakın 
     Türban konusunda deneklere şu dört görüşü sunduk ve kendi düşüncelerine en yakın olanı seçmelerini istedik 
     1. Başörtüsü dinin gereğidir ve her Müslüman kadın örtünmelidir 30 
     2. Bu konu kişiye bağlıdır ve isteyen örtünmeyebilir 64 
     3. Başörtüsünü gereksiz buluyorum ama yasaklanması yanlış olur 5 
     4. Bu çağda başörtmeyi kabul edemiyorum. Bunu kanunla yasaklamak gerekir 2 
     Her şıkkı seçenlerin oranlarını parantez içinde görüyorsunuz. 1999 araştırmasında da çok küçük farklarla aynı oranlar bulunduğuna göre, son 3 - 4 yılda halkımızın bu konudaki görüşlerinde bir değişiklik olmamış. Yalnız şu anda bizim için esas merak konusu olan, AKP seçmeninin genel kitleden ne kadar ayrıldığı. AKP’ye oy verenlerin yüzde 45’i her Müslüman kadının örtünmesi gerektiği düşüncesinde. Üzerinde düşünülmesi gereken bir husus, AKP seçmeninin sadece yarıyı biraz aşkın bir kısmının "bu iş kişiye bağlıdır ve isteyen örtünmeyebilir" diyebilmesi... "Her Müslüman kadın örtünmelidir" diyenlerin oranı AKP’liler arasında yüzde 45, CHP’liler arasında ise yüzde 9. Aradaki fark tam beş kat. 
     AKP’lilerin ezici çoğunluğu yüzde 93 hükümetlerinin en kısa zamanda türbanlı öğrencilerin üniversiteye girmesini serbest bırakacak yasal bir düzenleme yapmasını istiyor. Ancak ilginçtir, aynı AKP’li seçmenin sadece yüzde 76’sı, kurulacak AKP hükümetinin kısa zamanda bunu başarabileceği inancında. 
     CHP’lilerde ise yasanın çıkacağını düşünenler, çıkmasını isteyenlerden daha fazla yüzde 43 isterken, yüzde 53 AKP’nin bunu yapacağını düşünüyor . 
     AKP yöneticilerinin herkesin yaşam tarzına saygılı olmak şeklinde özetlenebilecek tutumunun tabanın yarıya yakın bir kesimi tarafından paylaşılmadığını gösteren bazı belirtiler var. Örneğin AKP seçmeninin yüzde 53’ünün ramazan ayında lokantaların, restoranların iftara kadar kapalı kalmasını istediğini görüyoruz. Bu oran CHP’lilerde yüzde 16. Yalnız hemen belirtelim ki, CHP ve GP dışındaki partilerin seçmenleri de bu konuda AKP’ye yakın sayılabilecek oranlarda "lokanta kapatma" yanlısı. 
     
     Laiklik ve şeriat 
     Laikliğin üzerinde anlaşabildiğimiz bir tanımı varsa, okurlar mazur görsünler, bendeniz bundan bihaberim. Ama tanımda olmasa da, bazı göstergelerde anlaşabileceğimizi sanıyorum. Bu göstergelerin en ılımlısından başlayarak, Ceza Kanunu’nun dini kurallara göre düzenlenmesine kadar uzanan bulgularımıza bir göz atalım. 
     Siz içinde yaşadığımız karmaşık evreni anlayabilmek için, din kitaplarının mı yoksa bilimin mi daha önemli, yararlı olduğunu düşünürsünüz Halkımızı merak ediyorsanız, 1999’da da, 2002’de, tam yüzde 47’lik bir kesim bu soruya "din kitapları" cevabını vermiş. Ama bu genel kitle. AKP’lilerin yüzde 62’si, dünyayı anlamada bilimden çok din kitabına güveniyor. CHP’lilerin ise yüzde 82’si "bilim" diyor. 
     Din ve dünya işlerinin birbirinden ayrılması konusunda seçmenlerimizin yaklaşık üçte ikisi seküler bir tutum sergiliyor ve "din ve dünya işleri birbirinden ayrılmalı" diyor. Ancak AKP seçmeninde bu oran yüzde 54’e düşüyor. Başka bir deyişle AKP’ye oy verenlerin yarıya yakını şu ifadeyi benimsiyor "Din ve dünya işleri birbirinden ayrılamaz. Bu mümkün değildir." Bu görüşü paylaşan CHP’lilerin oranı ise yüzde 14 dolayında yani AKP’lilerin üçte birinden de az. 
     Dinin siyaset üzerindeki rolüyle ilgili olarak, seçmenin yüzde 27’si, ülkemizde dinin siyasal yaşamı kesinlikle etkilediğini, yüzde 38’i de etkilediğini düşünüyor. Yani Türkiye’de dinin siyasal yaşamı etkilediğini düşünenlerin toplam oranı üçte ikiye yaklaşıyor. Parti tabanlarına göre baktığımızda, CHP’li seçmenin yaklaşık yüzde 75’inin ülkede dinin siyaseti etkilediğine inandığını görüyoruz. Bekleneceği üzere AKP’lilerde bu oran 20 puan kadar daha düşük. Yorumlayacak olursak, CHP seçmeni "maalesef etkiliyor" gibi bir tutum içindeyken, AKP’ye oy veren seçmen de "maalesef yeterince etkilemiyor" görüşüne yaklaşıyor. 
     Bu yorumu desteklemek üzere, dinin hangi alanlara karışması gerektiğine dair sorulara verilen cevapları özetleyen tabloya bakalım. Sosyal yaşamın çeşitli alanlarının İslam dininin kurallarına göre düzenlenmesinin istenip istenmediğini bu tablodan görmek mümkün. Eğitim sistemi ya da Ceza Kanunu gibi siyasi konular, faiz gibi ekonomik bir mesele ya da ebeveyn - çocuk ilişkileri, zina, miras gibi aile içi ilişkiler ve aile hukukunu ilgilendiren sorunlar. Bunların hepsinin dini kurallara uydurulması gerektiğini düşünen AKP’lilerin oranı yüzde ellinin üzerinde. Bir tek hükümet işlerinin dine göre düzenlenmesi gerektiğini söyleyen AKP seçmenlerinin oranı yüzde 40’ta kalıyor. 
     Meclis’te temsil edilen iki partinin seçmenleri, dinin sosyal, siyasal, ekonomik alanlara müdahalesi konusunda birbirine çok zıt tabanlara sahip. 
     
Toplumun İslamiyete göre düzenlenmesini isteyenler  Genel kitle 1999 Genel kitle 2002 AKP seç.2002 CHP seç.2002 Eğitim sistemi 38 36 55 9 Zina 44 48 65 21 Hükümet işleri 26 24 40 5 Miras 36 35 52 8 Kürtaj 40 40 57 16 Ana-baba-çocuk İlş. 58 56 72 29 Suçlara 36 36 51 11 Faiz 39 42 60 12      
     
Kimlikte Türklük ve Müslümanlık      İslamiyet ulusal devlet fikriyle bağdaşır mı Ümmet olmak, ulusal sınırları aşmak anlamına mı gelir Daha da açık bir ifadeyle, iyi bir Müslüman, kendisini öncelikle dini ile mi yoksa milliyeti ile mi tanımlar 
     Bu sorulara cevap verebilmek ümidiyle, çeşitli araştırmalarımızda şu soruyu yönelttik "Siz kendinizi öncelikle Türk mü, Müslüman mı olarak görürsünüz " Kuşkusuz çoğunluk bu soruya "Ben hem Türk, hem Müslümanım" cevabını veriyor. Güzel ama, bu kimliklerden hangisi daha önemli, öncelikli 
     Sonuçlar hep aynı çıkıyor Halkın üçte ikisi Müslüman, üçte biri de Türk kimliğine öncelik tanıyor. Ancak partilerin seçmen tabanlarının bu soruya verdikleri cevaplarda dramatik diyebileceğimiz farklar var. Örneğin AKP’lilerin yalnızca yüzde 19’u Türk kimliğini öne çıkarıyor. CHP’ye oy verenlerde ise bu oran yüzde 60’ı aşıyor. En fazla oy alan altı parti seçmeni arasında, Türk kimliğine CHP’liler kadar öncelik tanıyan yok. Tahmin edilebileceği gibi, DEHAP’a oy verenlerde, Türk kimliğini öne alanların oranı çok çok düşük yüzde 7 . Altı parti arasında ikinci sırada ise, AKP’liler geliyor. Birisi etnik olarak kendisini Türk görmediğinden, diğeri ise dine verdiği önemden dolayı, İslami kimliği öne çıkarıyor. DEHAP’lılar arasında ayrıca "ikisi de değil" diyen veya değişik bir kimlik ifade eden yüzde 15 - 16 dolayında bir grup var. 
     İslami kimliğe öncelik tanıyanlar doğal olarak Türkiye’yi de İslam dünyası içinde konumlandırmak istiyorlar. "Türkiye en fazla Türki ülkeler dünyasının mı, İslam dünyasının mı, Avrupa’nın mı, yoksa tüm dünyanın mı bir parçası " sorusuna AKP seçmenlerinin yüzde 57’si İslam dünyası cevabını veriyor. İlginç olan CHP’lilerin de beşte bir kadarının bu görüşte olması. 
     
     YARIN 
     AKP EZİLENLERİN PARTİSİ Mİ 
     



 SİYASET 

















</TEXT>
</DOC>
