<DOC>
<DOCNO> 108660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/20/son/sondun20.html </URL>
<DATE> 2002/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan mafya babası, pişman olup hakimlerle işbirliğine başladı 
</HEADLINE>
<TEXT>

     İtalya'nın Sicilya Bölgesi'ndeki en büyük mafya gruplarından Cosa Nostra'nın pişmanlık duyan iki numaralı adamı Antonino Giuffre'nin, 2 aydır hakimlerle işbirliği yaptığı ortaya çıktı. 
     Giuffre'nin verdiği bilgiler doğrultusunda, aralarında ünlü mafya babalarının oğullarının da bulunduğu 29 kişinin yakalandığını açıklayan yetkililer, mafya üyesi olduğu kaydedilen 14 kişi hakkında da tutuklama emri çıkarıldığını belirtti. 
     Cosa Nostra'nın en zirvesindeki Bernando Provenzano'nun, 20 yıldır nerede olduğu bilinmezken, Giuffre'nin yardımıyla Provenzano'nun da izine yaklaşıldığı savunuluyor. 
     1980'li yıllardan bu yana Sicilya mafyasının içinde etkin bir konumda bulunan Giuffre, pişman olduktan sonra geçmişte yaşanan olayları da anlatmaya başladı. 80'li yılların sonunda dönemin Mafya ile Mücadele Savcılığı Başkanı Giuseppe Lumia'ya suikast planı hazırladıklarını ve nasıl bundan son anda vazgeçtiklerini açıklayan Giuffre, ''Lumia'yı öldürmek zorundaydık. Her şey hazırdı ama sonra Provenzano ile birlikte bu olayın bize ne tür zarar verebileceğini düşündük ve vazgeçtik'' dedi. 
     57 yaşındaki Giuffre'nin, mafyanın olası bir saldırısına karşı korunduğu ifade ediliyor. 
     





</TEXT>
</DOC>
