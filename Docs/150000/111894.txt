<DOC>
<DOCNO> 111894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/08/son/sontur27.html </URL>
<DATE> 2002/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
''Yeşil'' hakkında gıyabi tutuklama kararı verildi... 
</HEADLINE>
<TEXT>

     Ankara 7. Ağır Ceza Mahkemesi, ''Yeşil'' kod adlı Mahmut Yıldırım hakkında, ''cürüm işlemek için teşekkül oluşturmak'' suçundan 3 yıla kadar ağır hapis istemiyle yargılandığı davada, gıyabi tutuklama kararı verdi. 
     Davanın bugünkü ilk duruşmasının saati geldiğinde, mübaşir ''Sanık Mahmut Yıldırım ve vekilleri'' diye çağrıda bulundu. Kimsenin gelmemesi üzerine, duruşma öğleden sonraya bırakıldı. 
     Mahkeme Heyeti, duruşmadan kaçtığı, sorgu ve savunmasının yapılabilmesi için, Ceza Muhakemeleri Usulü Kanunu'nun CMUK ''sanığın gelmemesi'' başlığını taşıyan 223. maddesi uyarınca Yıldırım hakkında gıyabi tutuklama kararı verdi. 
     Duruşma, dosyadaki diğer eksikliklerinin tamamlanabilmesi için ertelendi. 
     İddianamede, Gazeteci-Yazar Uğur Mumcu'nun öldürülmesi olayıyla ilgili olarak hakkında dava açılan Abdullah Argun Çetin'in, ifadesinde, Yıldırım'ın itirafçılardan oluşturduğu ''çete'' aracılığıyla Başbakan Yardımcısı ve Devlet Bakanı Mesut Yılmaz'ın eşi Berna Yılmaz, Mesut Yılmaz'ın kardeşi Turgut Yılmaz ile Hürriyet Gazetesi Köşe Yazarı Emin Çölaşan, işadamları Mustafa Çağlar ve Hakan Balkaner'e suikast düzenleyeceğini öğrendiğini söylediği kaydediliyor. 
     İddianamede, Yıldırım hakkında Türk Ceza Kanunu'nun ''cürüm işlemek için teşekkül oluşturmak'' suçunu içeren 313 2. maddesi uyarınca 1 yıldan 3 yıla kadar ağır hapis cezası isteniyor. 
     





</TEXT>
</DOC>
