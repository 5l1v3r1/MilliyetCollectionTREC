<DOC>
<DOCNO> 108137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/17/son/sontur13.html </URL>
<DATE> 2002/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis Başkanı "Bana olağanüstü toplantı için başvuru gelmedi" 
</HEADLINE>
<TEXT>

     TBMM Başkanı Ömer İzgi, Seçim Kanunu'nda değişiklik yapılması amacıyla Meclis'in olağanüstü toplantıya çağırılması yönünde henüz kendisine bir başvuru gelmediğini, geldiğinde konuyu Meclis İç Tüzüğü'nün kendisine verdiği yetkiler çerçevesinde değerlendireceğini söyledi. 
     İzgi, Cumhurbaşkanı Ahmet Necdet Sezer'i Bakü'ye uğurladıktan sonra, Esenboğa Havalimanı'nda gazetecilerin, Meclis'in olağanüstü toplantıya çağırılması girişimlerine ilişkin sorularını yanıtladı. 
     ''Seçim Kanunu'nda değişiklik yapılması için Meclis'in olağanüstü toplantıya çağırılması yönünde girişimler var. Barajın düşürülmesi, tercihli sistem ve ittifak konularını nasıl değerlendiriyorsunuz '' sorusuna İzgi, şu karşılığı verdi. 
     ''Tabii bütün bunlar yıllardır ülkemizde tartışılan hususlar, ancak çok geç kalındı. Keşke bugüne kadar, böyle önerilerle Meclis'in önüne gelinseydi. Şimdi seçim sürecine girildi. Bu sıkışık zamanda böyle bir değişiklikle Meclis'i toplamak istiyorlar. 
     Değerlendireceğim. Henüz bana gelmedi, böyle başvuru olmadı.'' İzgi, Meclis'i olağanüstü toplantıya çağırıp çağırmayacağının ve 1 Ekim'i tercih edip etmeyeceğinin sorulması üzerine de şunları söyledi 
     ''Tabii şimdi orada Meclis İç Tüzüğü'nün 7. maddesinin bize verdiği yetkiler var. O yetkiler neyse onu kullanırız. O yetkiler arasında değerlendirme de var. O değerlendirmeyi de yaparız. Bakalım, bize bir başvuru gelsin. Ne istiyorlar, neden istiyorlar, ne zaman istiyorlar, onları bir görelim. Ona göre değerlendirmede bulunuruz.'' 
     





</TEXT>
</DOC>
