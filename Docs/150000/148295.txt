<DOC>
<DOCNO> 148295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/08/son/sondun10.html </URL>
<DATE> 2003/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bazı kişiler Irak hükümetinin borç senetlerini topluyor... 
</HEADLINE>
<TEXT>

     Çoğunluk Saddam yönetimine çoktan bitmiş gözüyle bakarken, bazı kişilerin, Irak hükümetine ait borç senetlerini, gerçek değerinin yüzde 20'si fiyatına toplamaya başladıkları bildirildi. 
     Irak hükümetinin toplam dış borcu 120 milyar dolar olarak hesaplanıyor. Bu borcun piyasada işlem gören bölümünün 2 milyar 600 milyon dolar olduğu ve buna ana para ve ödenmemiş faizlerin dahil bulunduğu kaydedildi. Irak bu borcu 1980'li yıllarda İran-Irak savaşı sırasında almıştı. 
     Amerikan finans dergisi Forbes'in haberine göre Irak'a borç veren kuruluşlar arasında şimdiki adı JP Morgan Chase olan o zamanki Chase Manhattan Bankası şimdiki adı Bank of New York olan Irving Trust şimdiki adı BNP Parisbas olan BNP ve bir dizi Ortadoğu bankası bulunuyor. Bu bankaların Irak hükümetine 1983'te 500 milyon dolar borç verdikleri ve paranın gecikme faizleriyle birlikte 2 milyar 600 milyon doları bulduğu kaydedildi. 
     
     SENETLER DEĞER KAZANDI 
     Hükümet garantisi altında bulunan bu borca ait senetlerin piyasada 1 dolarlık bölümünün 18-20 sentten el değiştirdiği dergi tarafından açıklandı. Senetlerin 1997-2000 yılları arasında bunun yarı fiyatına el değiştirdiği bildiriliyor. Dergi, ''1997-2000 yılları arasında ellerinde Irak hükümetine ait borç senedi bulunanlar, ana paralarını hiçbir zaman geri alamayacaklarını düşünerek senetleri çok ucuz fiyata elden çıkarıyorlardı'' diye yazdı. 
     Merkezi Londra'da bulunan Exotix adlı firmanın araştırma direktörü Richard Segal ise, ''senetlerin savaş sona erdikten sonra 2-4 sent daha değer kazanmalarının beklendiğini'' ifade etti. 
     Ancak Beyaz Saray tarafından Mart sonunda yayınlanan bir karar, ABD'de bulunan Irak'a ait dondurulmuş fonların, söz konusu borçların ödenmesinde değil, savaştan sonra Irak'ın onarılmasında kullanılmasını öngörüyor. Bu fonlarda 1 milyar 700 milyon dolar bulunuyor. 
     Irak'ın borç ödemesini 1988 yılında durdurduğu ve Körfez savaşından bu yana ana para ve faiz olarak hiçbir ödemede bulunmadığı belirtildi. 
     





</TEXT>
</DOC>
