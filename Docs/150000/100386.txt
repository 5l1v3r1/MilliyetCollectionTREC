<DOC>
<DOCNO> 100386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/06/son/sontur26.html </URL>
<DATE> 2002/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Seçim bakanları yemin etti, görevine başladı... 
</HEADLINE>
<TEXT>

     Adalet Bakanı Prof. Dr. Aysel Çelikel, İçişleri Bakanı Muzaffer Ecemiş ve Ulaştırma Bakanı Prof. Dr. Naci Kınacıoğlu, TBMM'de yemin etti. 
     TBMM Genel Kurulu, Meclis Başkanvekili Murat Sökmenoğlu başkanlığında saat 15.00'de toplandı. Sökmenoğlu, toplantıyı açmadan önce tüm partilere mensup milletvekilleri tarafından alkışlandı. Bunun üzerine Sökmenoğlu, ''teveccühünüze teşekkür ediyorum. Ancak alkışlarınızla beni şımartıyorsunuz'' dedi. 
     Sökmenoğlu, daha sonra TBMM'nin 21. dönemi bitmeden seçimlerin yenilenmesi kararı aldığı hatırlatılarak, Anayasa'nın 114. maddesine göre görevlerinden ayrılmaları gereken Adalet, İçişleri ve Ulaştırma bakanlarının yerlerine atama yapıldığı anımsattı. 
     Bu arada Bakanlar Kurulu sıralarına geçen Çeliker, Ecemiş ve Kınacıoğlu'nu, çok sayıda milletvekili tebrik etti. Genel Kurul'daki bu hareketlilik üzerine Sökmenoğlu, ''tebrikleri yemin töreninden sonraya bırakın'' uyarısında bulundu. 
     Daha sonra sırayla milletvekili olmayan Kınacıoğlu, Ecemiş ve Çeliker kürsüye gelerek Anayasa'nın 81. maddesine göre yemin ettiler. Törenden sonra her üç bakan, Başbakan Bülent Ecevit ve çok sayıda milletvekili tarafından tebrik edildi. 
     TBMM Genel Kurulu'nda daha sonra, Plan ve Bütçe Komisyonu, Bayındırlık, İmar ve Ulaştırma Komisyonu, İçişleri Komisyonu ile Dilekçe Komisyonu'nda boş bulunan üyelikler için seçim yapıldı. 
     
     SENDİKACILAR TBMM'DE 
     İş Güvenliği Yasa Tasarısı'nın yasalaşması için yoğun çaba gösteren Emek Platformu üyelerinden Türk-İş Genel Başkanı Bayram Meral, Hak İş Genel Başkanı Salim Uslu ve DİSK Genel Başkanı Süleyman Çelebi ile çok sayıda sendikacı, TBMM dinleyici localarındaki yerini alarak görüşmeleri izledi. 
     





</TEXT>
</DOC>
