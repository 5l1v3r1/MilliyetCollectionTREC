<DOC>
<DOCNO> 147637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/05/guncel/gun03.html </URL>
<DATE> 2003/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kimyasal Ali’nin sarayı yağmalandı 
</HEADLINE>
<TEXT>

Halepçe Katliamı’nda oynadığı rol nedeniyle "Kimyasal Ali" lakabıyla tanınan Ali Hasan El Mecit’in sarayı, yağmacıların uğrak yeri oldu... 
     DIŞ HABERLER SERVİSİ 

     Yaklaşık 5 bin Kürt sivilin öldürüldüğü Halepçe Katliamı’na imza atanlar arasında olan Ali Hasan El Mecit’in Basra yakınlarındaki sarayı, yağmacılar yüzünden tanınmaz hale geldi. ABD ve İngiliz işgali ile birlikte Irak’ın güneyinde Baas Partisi kontrolünün büyük ölçüde sarsılması, Saddam’ın kuzeni olan Kimyasal Ali’nin sarayının da kaderine terk edilmesine yol açtı. 
     
     ADALETSİZLİĞİN ANITI 
     Bunu fırsat bilen Iraklı yağmacılar da, bir zamanlar ülkenin en güçlü isimlerinden biri olan Ali El Mecit’in sarayına girerek içindeki her şeyi çalmaya başladı. Fakir çiftçilerin tarlalarıyla çevrili kurak bir arazide yer alan saray, sarı taştan kulesi, 7 metre derinliğindeki havuzu, geniş bahçesindeki egzotik bitkiler ve hurma ağaçları ile Saddam Hüseyin rejiminin adaletsizliğini vurgulayan bir anıt niteliğinde. 
     
     CAMLARI BİLE SÖKTÜLER 
     Ancak Ali’nin yaklaşık 14 gün önce terk ettiği ihtişamlı sarayı artık tüm Iraklılara açık. Gruplar halinde saraya giren yağmacılar, işlerine yarar mı, yaramaz mı diye düşünmeden önlerine çıkan her şeyi toplayıp götürüyor. Saraydan ilk gidenler mobilyalar ve halılar olmuş. Onları heykeller, biblolalar, perdeler, bardak, tabak gibi eşyalar izlemiş. Saraya geç ulaşan yağmacılar ise kendilerine bir şey kalmadığını görünce camları, klimaları, hatta elektrik düğmelerini söküp götürmüş. Durum böyle olunca da Kimyasal Ali’nin dillere destan sarayı harabeye dönmüş. 
     


GÜNCEL 






















</TEXT>
</DOC>
