<DOC>
<DOCNO> 115112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/25/son/sontur06.html </URL>
<DATE> 2002/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Gürel'den AB'ye rest 
</HEADLINE>
<TEXT>

     AB'nin aralıkta Kopenhag'ta yapılacak zirvede Türkiye'ye müzakere tarihi vermeyeceği Brüksel'deki dünkü zirvede netlik kazanması üzerine Başbakan YardBaşbakan Yardımcısı ve Dışişleri Bakanı Şükrü Sina Gürel, AB'nin 2003'te Türkiye'ye müzakere tarihi vermemesi halinde, Türkiye'nin AB ile ilişkilerini her bakımdan gözden geçirmek zorunda kalacağını söyledi. 
     Brüksel'de dün yapılan zirvenin bildiri taslağını değerlendiren Gürel, Avrupa Birliği tarafının 2003 yılı içerisinde Türkiye ile müzakere başlatma kararı vermemesi durumunda, bundan Türkiye-AB ilişkilerinin büyük zarar göreceğini ve bu durumda, Türkiye'nin AB ile ilişkilerini her bakımdan gözden geçirmek zorunda kalacağını belirtti. 
     
     "AVRUPA GELECEĞİNE KARAR VERECEK" 

     Türkiye'nin şimdiye kadar haklı beklentilerini Avrupalı dostlarına anlatmaya çalıştığını ifade eden Gürel, şunları söyledi 
     "Ama AB'nin Türkiye ile ilgili vereceği siyasal karar, yalnızca Türkiye ile ilgili verilecek bir karar değil. Avrupa'nın geleceği ile ilgili... Avrupa'nın kendisine nasıl bir kimlik seçtiğiyle ilgili bir karar. Çok kültürlü, çok dinli, gerçekten çoğulcu bir Avrupa mı istiyorlar, istemiyorlar mı Ona karar verecekler. Herhalde o kararda zorlanıyorlar." Türkiye'nin yine de haklı beklentilerini anlatmaya devam edeceğini dile getiren Gürel, şunları kaydetti 
     "AB tarafı 2003 yılı içerisinde Türkiye ile müzakereleri başlatma kararı vermezse o zaman bundan AB-Türkiye ilişkileri büyük zarar görecek ve Türkiye, AB ile ilişkilerini her bakımdan yeniden gözden geçirmek zorunda kalacak. Bunu da anlatıyoruz." 
     
     "DOĞU AKDENİZ'DE DENGELER SARSILIR" 

     Kıbrıs Rum kesimine tarih verilmesini de değerlendiren Gürel, "Kıbrıs konusunda şimdiye kadar Avrupa Birliği'nin attığı yanlış adımları kendilerine anlatmaya çalıştık" dedi. 
     Gürel, "Güney Kıbrıs, AB'ye, Kıbrıs Rum Cumhuriyeti adı ile alınırsa bu durum Doğu Akdeniz'de bütün dengeleri alt üst eder. Bu, Kıbrıs konusunda ne herkesin içinde olduğu çözüm getirir, ne de bütün kapılar açılmış olur. Avrupa Birliği bu sorumluluğun bilincinde olmalıdır" diye konuştu. 
     Brüksel'deki dünkü zirvede, İngiltere, Fransa, Almanya, İtalya ve İspanya liderliğinin katılığı özel toplantıda, Türkiye'ye Haziran 2004'te tarih verilmesini önerdikleri kulislere yansımıştı. Türkiye müzakerelere başlamak için Mart 2003 tarihini gündeme getiriyor. 
     AB Komisyonu Başkanı Romano Prodi de dün yaptığı açıklamada, Kopenhag’da Türkiye’nin müzakerelere başlaması konsunda bir tarih önermeyi düşünmediklerini söylemişti. 
     





</TEXT>
</DOC>
