<DOC>
<DOCNO> 143185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/17/son/soneko05.html </URL>
<DATE> 2003/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Piyasalarda savaş sıkıntısı var... 
</HEADLINE>
<TEXT>

     Azor Zirvesi'nden çıkan savaş sinyali, geciken tezkere ve ABD'den sağlanacak desteğe ilişkin olumsuz beklentilerle piyasalar haftaya moralsiz başladı. 
     Borsa seansın ilk 35 dakikasında yüzde 6.44 gerileyerek 10 bin puanın altına indi. 
     Cuma günü 10,604.30 puandan haftayı kapatan İstanbul Menkul Kıymetler Borsası İMKB Ulusal 100 Endeksi, bugün 1. seansta 65.74 puan kayıpla 10,8.56 puandan açıldı. 
     Düşük hacimli işlemlerle gerilemesini sürdüren endeks, 35. dakikada 682.58 puan kayıpla 9,921.72 puanı gördü. Bu seviyeye göre endeksin kaybı yüzde 6.44 olarak hesaplandı. 
     
     FAİZDE 3.76 PUANLIK ARTIŞ 

     İMKB Tahvil ve Bono Piyasası Kesin Alım Satım Pazarı'nda işlem gören 3 Mart 2004 vadeli, bugün valörlü tahvilin basit getirisi yüzde 63.00'den, bileşik getirisi ise yüzde 63.60'dan haftaya başladı. 
     Bu kağıdın aynı gün valörlü işlemlerindeki artış 3.76 puan olarak hesaplandı. 
     3 Mart 2004 vadeli tahvilin Cuma günkü aynı gün valörlü işlemlerinde basit getiri yüzde 59.43'den, bileşik getiri yüzde 59.84'den kapanmıştı. 
     
     DOLAR YÜKSELDİ 

     Serbest piyasada Cuma günü 1 milyon 639 bin liradan haftayı kapatan dolar satış fiyatı, bugün 1 milyon 661 bin liradan açıldı. 
     Saat 09.45 itibariyle bankalararası dolar kotasyonlarında alışta en düşük fiyat 1 milyon 659 bin, en yüksek fiyat 1 milyon 661 bin lira, satışta en düşük fiyat 1 milyon 666 bin lira, en yüksek fiyat da 1 milyon 670 bin lira seviyesine çıktı. 
     Cuma günü bankalararası dolar kotasyonlarında satış fiyatı 1 milyon 647 bin-1 milyon 651 bin lira düzeyinde bulunuyordu. 
     
</TEXT>
</DOC>
