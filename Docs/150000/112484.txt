<DOC>
<DOCNO> 112484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/12/dunya/adun.html </URL>
<DATE> 2002/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte Irak Valisi’ 
</HEADLINE>
<TEXT>

The New York Times, Saddam’ı devirip demokratik bir rejim oluşturacağını ilan eden ABD’nin, Irak’ta askeri bir yönetim kurarak başına Orgeneral Tommy Franks’ı getirmeyi planladığını yazdı 
     SEMA EMİROĞLU New York 

     ABD Başkanı George W. Bush’un Irak lideri Saddam Hüseyin’i devirdikten sonra yerine ABD’nin Basra Körfezi’ndeki kuvvetlerinin komutanı Orgeneral Tommy Franks’ı veya ona bağlı astlarından birini getirmeyi planladığı iddia edildi. 
     Şok iddiayı The New York Times ortaya attı. Gazeteye göre, Saddam sonrasında Irak için en uygun rejimin belirli bir süre kendi denetimindeki bir askeri yönetim olacağını düşünen Bush yönetimi bunun planlarını yapmaya başladı. 
     Plan kapsamında, tüm Irak’ı işgal edip tam olarak kontrol altına alacak olan ABD askeri güçleri, Afganistan operasyonundan çıkarılan dersler ışığında hareket ederek yönetimi hemen sivillere bırakmayacak. 
     Böylelikle Irak toprakları en ücra köşelere kadar aranabilecek. Ayrıca Iraklı muhalif gruplar arasındaki olası çatışmalara da fırsat verilmeyecek. Askeri yönetimin ne kadar süreceği belirtilmedi. 
     
     Japonya modeli 
     Gazete, planın 2. Dünya Savaşı sonunda Japonya’ya karşı yapılan uygulamadan esinlendiğini belirtti. 1945’te General Douglas MacArthur teslim olan Japonya’da askeri hükümet kurmuştu. 
     Plan uyarınca ayrıca Saddam savaş suçlarından yargı karşısına çıkarılacak. Gazete adını vermediği bir yetkilinin "Amerikan ordusu her halükarda Irak’a girip yönetimi ele alacak" şeklindeki sözlerine yer verdi. 
     
Sıcak trafik      BARKIN ŞIK Ankara 

     Olası Irak operasyonu konusunda Washington - Ankara arasındaki temas trafiği arttı. Genelkurmay Başkanı Orgenaral Hilmi Özkök kasım ayında Washington’a giderken, Pentagon’dan bir heyet önümüzdeki günlerde Türkiye’ye geliyor. Özkök’ün kasımda gerçekleşeceği belirtilen ziyaretinde, ABD Genelkurmay Başkanı Org. Richard Myers ve Savunma Bakanı Donald Rumsfeld’le biraraya gelmesi planlanıyor. 
     



 DÜNYA 












</TEXT>
</DOC>
