<DOC>
<DOCNO> 109697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/26/son/soneko11.html </URL>
<DATE> 2002/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF'den dünya ekonomisi için karamsar tablo 
</HEADLINE>
<TEXT>

     Uluslararası Para Fonu IMF dünya ekonomisindeki toparlanmanın beklenen düzeyde olmadığını belirterek, işlerin gelecek yıl da fazla parlak olmayacağını bildirdi. 
     IMF'nin dün yayımlanan dünya ekonomik görünümü raporunda, dünya ekonomisiyle ilgili oldukça karamsar beklentilere yer verilirken, 2003 yılına ilişkin büyüme tahmini de yüzde 4'ten yüzde 3.7'ye çekildi. 
     Raporda, dünya ekonomisine paralel olarak, lider ekonomilerle ilgili tahminler de aşağı çekildi. 
     ABD ekonomisi için Nisan ayında yayımladığı ''Görünüm''de 2002 yılı için yüzde 2.3 büyüme bekleyen IMF, son raporunda bu oranın yüzde 2.2'de kalacağı görüşüne yer verdi. 
     Avrupa Birliği'nin ''euro kuşağı''nı oluşturan 12 üyesi için Nisan ayında yüzde 1.4 olarak yapılan büyüme tahmini de yüzde 0.9'a indirildi. 
     
     ''FAİZ HADLERİ DÜŞECEK, DOLAR HALA FAZLA DEĞERLİ'' 

     IMF raporunda lider ekonomilerdeki toparlanmanın beklenenin altında kalmasının merkez bankalarını faiz hardlerini indirmeye yöneltebileceği belirtildi. 
     Fon'a göre, ekonomik canlanmayı teşvik etmek için ABD ve Avrupa Merkez bankalarını faiz hadlerini düşürmeye itecek. 
     IMF raporunda son aylardaki gerilemesine rağmen ABD Doları'nın hala ''olması gerekenden fazla değerli'' olduğu vurgulandı. 
     ABD'nin dış ticaret açığının ''sürdürülemez'' niteliğine ve ''ani ve sarsıcı bir uyarlanma riski oluşturduğuna'' dikkat çekilen raporda, ABD Doları'nın aşırı değerli olmasının riski artırdığı ifade edildi. 
     ABD ekonomisinin dış ticaret açığı ve doların aşırı değerlenmesi yüzünden taşıdığı risklerin Avrupa ve Japonya'nın gerekli ekonomik reformları yapmakta ayak sürümeleriyle daha da arttığı vurgulanan raporda, dünya ekonomisinin bu merkezlerinde olası bir değer dlgalanmasının ve buna bağlı olarak talepteki bir daralmanın başta Latin Amerika olmak üzere gelişmekte olan ekonomilerde krizlere neden olabileceği dile getirildi. 
     IMF raporunda dünya ekonomisi için bir başka risk faktörünün de Ortadoğu'daki gerginliklere bağlı olarak petrol fiyatlarının uzun süreli olarak yükselme ihtimali olduğu belirtildi. 
     Raporda, borsadaki düşüşlerin de bir endişe kaynağı olduğu kaydedildi. 
     IMF'ye göre, özellikle ABD'de yeni şirket skandallarının patlak vermesi durumunda borsaların daha da düşmesi olasılık dahilinde. 
     Fon'un dünya ekonomisi hakkındaki son raporu son yılların en karamsar raporu olarak değerlendirildi. 
     Raporun yayımlanmasının ardndan bir basın toplantısı düzenleyen IMF baş ekonomisti Kenneth Rogof ise raporun karamsar tonuna rağmen, ekonomi yönetimlerinin durgunluk tehlikesine karşı bu yıl içinde uyguladıkları başarılı politikaların umut uyandırdığını söyledi. 
     Rogof, ekonomi yönetimleri bundan sonrasında da aynı beceriyi göstermeleri halinde ''ve biraz da şansla'' raporda yer alan risklerin bir çoğunun etkisiz kılınabileceğini belirtti. 
     
     TÜRKİYE'NİN 35 LİK ENFLASYON HEDEFİNDE DEĞİŞİKLİK YOK 

     Türkiye'nin yüzde 3'lük büyüme ile tüketici fiyatları bazında yüzde 35'lik ''yılsonu'' enflasyon hedefinde değişiklik olmadığı bildirildi. 
     Ekonomi yetkilileri, IMF'nin ''Dünyanın ekonomik görünümü'' raporunda, Türkiye'ye dönük yüzde 47.1 olarak belirtilen enflasyon rakamının yılsonu değil, ''yıllık ortalama'' üzerinden enflasyon beklentisi olduğunu, bu durumun da raporda belirtildiğini söylediler. 
     IMF'nin bu yıla ilişkin büyüme beklentisinin ise raporda yüzde 3.9 olarak yer aldığını hatırlatan yetkililer, sonuçta Türkiye'nin bu yıl için belirlediği, yüzde 3'lük büyüme ile tüketici fiyatları bazında yüzde 35'lik yılsonu enflasyon hedefinde bir değişikliğin söz konusu olmadığını kaydettiler. 
     





</TEXT>
</DOC>
