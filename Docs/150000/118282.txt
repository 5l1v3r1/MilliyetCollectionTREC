<DOC>
<DOCNO> 118282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/11/son/sonspo10.html </URL>
<DATE> 2002/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe, bir anda en çok gol atan takım oldu... 
</HEADLINE>
<TEXT>

     Birinci Süper Futbol Ligi'nde kötü günler yaşadığı dönemde Galatasaray ve Samsunspor maçlarında gol patlaması yapan sarı-lacivertliler, bir anda ligin en fazla gol atan takımı durumuna geldi. 
     Galatasaray ile 6 Kasım Çarşamba günü yaptığı maça kadar 9 maçta 16 gol kaydeden sarı-lacivertliler, 4 günde 2 maçta 9 gol kaydetti. 
     11 maçta, maç başına 2.27 ortalama ile 25 gol atan sarı-lacivertliler, bir maçı eksik olmasına rağmen ligin en fazla gol atan takımı oldu. 
     
     LİGE GOLSÜZ BAŞLADI 
     İlk haftada Trabzonspor ile deplasmanda 0-0 berabere kalarak, lige golsüz başlayan sarı-lacivertliler, 5. haftada Malatyaspor karşısında da gol atmayı başaramadı. 
     11 maçın 9'unda rakip fileleri havalandıran Fenerbahçe, 2. haftada Ankaragücü'nü 1-0, 4. haftada Denizlispor'u 3-2, 7. haftada Elazığspor'u 4-2, 8. haftada Altay'ı 3-1'lik skorlarla yendi. 
     Gaziantepspor ile 11 Eylül'de yaptığı erteleme maçında 3-3 berabere kalan sarı-lacivertlilerin, 9. haftada Adanaspor ve 10. haftada da Gençlerbirliği ile yaptığı maçlar aynı sonuçlarla 1-1 sona erdi. 
     Erteleme maçında ezeli rakibi Galatasaray'a tarihi bir fark yaparak 6 gol atan Fenerbahçe, 12. haftada da Samsunspor'a 3 gol birden atarak, gol sayısını 25'e çıkardı. 
     Attığı 25 gole karşın kalesinde 13 gol gören ''Sarı-kanaryalar'', 12 averajla ligde Gaziantepspor ile birlikte averajı en iyi olan takım durumunda bulunuyor. 
     
     SERHAT VE CEYHUN AÇILDI, WASHİNGTON KAYIP 
     Sarı-lacivertlilerde son iki maçta 9 golün 5'ini kaydeden Serhat ile Ceyhun ikilisi takımı sırtlarken, Washington'dan gol sesi çıkmadı. 
     Bu sezon ligde ilk golünü ezeli rakipleri Galatasaray'a atan Serhat, derbi maçta rakip fileleri 2 kez havalandırırken, Samsunspor maçında da 3. golü atarak, çıkışını sürdürdü. 
     Serhat gibi bu sezon ligdeki ilk golünü Galatasaray'a atan Ceyhun, takımı 1-0 yenik durumdayken Samsunspor'a kendi çabalarıyla attığı golle, galibiyette büyük rol oynadı. 
     Sezon başında büyük ümitlerle transfer edilen Brezilyalı Washington ise son iki maçta gol kaydedemedi. Ligin 2. haftasında Ankaragücü'ne 1, 4. haftada Denizlispor'a 3 ve 10. haftada da Gençlerbirliği'ne 1 gol atan Brezilyalı futbolcu, Galatasaray ve Samsunspor maçında girdiği pozisyonları değerlendiremedi. 
     
     LİGİN EN AZ GOL ATAN TAKIMI DİYARBAKIRSPOR 
     Ligde geride kalan 12 hafta sonunda en az gol atan takım ise 10 golü bulunan Diyarbakırspor oldu. 
     Gol sıralamasında lider Galatasaray 21 golle 4, bir maçı eksik Beşiktaş 19 golle 5. sırada bulunuyor. Ligde son haftalarda yaptığı çıkışla 5. sırada bulunan Trabzonspor ise attığı 13 golle, gol sıralamasında 9. sırada yer alıyor. 
     





</TEXT>
</DOC>
