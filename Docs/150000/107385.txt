<DOC>
<DOCNO> 107385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/13/son/sondun11.html </URL>
<DATE> 2002/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş ve Klerides ara bölgede biraraya geldi... 
</HEADLINE>
<TEXT>

     KKTC Cumhurbaşkanı Rauf Denktaş, Rumların terörizmle Kıbrıs'a sahip çıkmaya çalıştığını belirterek, bir uzlaşı için adım atması gerekenin Rumlar olduğunu söyledi. 
     Rum yönetimi lideri Glafkos Klerides ile Kıbrıs sorununa çözüm bulmayı amaçlayan doğrudan görüşmeler çerçevesinde ara bölgede biraraya gelen Denktaş, görüşmeye giderken yaptığı açıklamada, bütün baskı ve oyunların, devletlerinden vazgeçilmesi için olduğunu ifade ederek, devletlerinden vazgeçtikleri an azınlık durumuna düşeceklerini kaydetti. 
     Denktaş, Rum yönetimi sözcüsü Mihalis Papapetru'nun, ''Türk tarafının sunduğu yeni belgede egemenlikte ısrar ediliyorsa, bu yine kabul edilmez, bundan hiçbir şey çıkmaz'' yönündeki açıklamasına tepki göstererek, şunları söyledi 
     ''Ben hayretler içinde kalıyorum. Kıbrıs'ta kımıldaması lazım gelen kimdir 1963'te ilk adımı kim attı, biz mi attık İlk adımı, silahlanıp gizlice atan onlardır, toplu mezarları kazanlar onlardır, bizi 11 yıl insanlık dışı muameleye tabi tutanlar onlardır, evimizden yurdumuzdan eden, 103 köyü mahveden onlardır, ekonomimizi mahveden onlardır, ambargoyu devam ettiren onlardır, terörizimle Kıbrıs'a sahip çıkmak isteyen onlardır, 1960 anlaşmalarını ortadan kaldırmak için kan akıtan onlardır, 'Kıbrıs cumhuriyeti hükümeti'ni alıp kaçan çalan onlardır. Bunlardan hiç geri adım atmazlar.'' Böyle yaklaşımla hiçbir yere varılamayacağını ve Rumların Avrupa Birliği'ne yalnız gireceğini ifade eden Denktaş, ''Kıbrıs da ebedi surette ikiye bölünmüş olur. Bunu herkesin bilmesi gerekir'' dedi. 
     Açıklamasında gençlere de seslenen Denktaş, egemenlikten vazgeçilince azınlık olacaklarına işaret ederek şöyle devam etti 
     ''Ya başınız dik, sıkıntı içinde olsanız dahi, kendi bayrağımız altında şerefle yaşarsınız, anavatanın koruyucu gölgesi altında başınız dik yaşarsınız, hür yaşarsınız veyahut Rumun kulu kölesi olursunuz. 'Avrupa'ya acele gidelim' diyenler, İngiltere'ye gidenlere bir baksınlar. Ne yapıyorlar, ne kadar memnundurlar Vatan hasretiyle yanıyorlar. Rum tarafına gidip de gelemeyenlere bir bakınız, bir de gelenleri dinleyiniz. Devletimizden vazgeçersek, ki bütün oyun, bütün baskı bunun içindir, vazgeçtiğiniz an azınlıktan başka bir şey değilsiniz.'' Rum liderlerin, ''Katiyen Kıbrıs cumhuriyeti devletinden vazgeçilmez'' dediğini anımsatan Denktaş, ''O halde anlaşma olmaz'' dedi. 
     





</TEXT>
</DOC>
