<DOC>
<DOCNO> 130822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/14/son/sontur11.html </URL>
<DATE> 2003/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kooperatif, 880 bin kilo "hayali" pamuk satın almış.. 
</HEADLINE>
<TEXT>

     Antalya Pamuk ve Narenciye Tarım Satış Kooperatifleri Birliği'ne ANTBİRLİK bağlı 156 Sayılı Antalya Pamuk ve Narenciye Tarım Satış Kooperatifi'nde, ''hayali pamuk'' alımı yaparak, zimmete para geçirdiği, görevini kötüye kullandığı iddiasıyla 25 kooperatif yöneticisi ve çalışanı hakkında, savcılığa suç duyurusunda bulunuldu. 
     Sanayi ve Ticaret Bakanlığı, bir ihbar üzerine geçen yıl, ANTBİRLİK'e bağlı 156 Sayılı Antalya Pamuk ve Narenciye Tarım Satış Kooperatifi'nde, soruşturma başlattı. 
     Soruşturma sonucunda, 156 Sayılı Antalya Pamuk ve Narenciye Tarım Satış Kooperatifi'nde, 1998-1999, 1999-2000, 2000-2001 ve 2001-2002 pamuk alım dönemlerinde, toplam 877 bin 542 kilogram ''hayali pamuk'' alımı gerçekleştirildiği, bu alımlarda 407 milyar 117 milyon 691 bin 500 Türk Lirası ile 62 bin 546 ABD Doları tutarında devlet destekleme priminin zimmete geçirildiği ortaya çıkarıldı. 
     Aralarında, ''Görevini ihmal ederek zimmetin oluşmasına ya da artmasına neden olduğu'' ileri sürülen Kooperatif Müdürü ile veznedar ve yönetim kurulu üyelerinin bulunduğu 25 görevli hakkında savcılığa suç duyurusunda bulunuldu. 
     Bu arada, birçok alım belgesinde adı geçen pamuk alım eksperi Gökhan Özen'in ise ''hayali'' olduğu ortaya çıktı. 
     Antalya Cumhuriyet Savcılığı, Sanayi ve Ticaret Bakanlığı tarafından hazırlanan rapor üzerine 25 kişi hakkında soruşturma başlattı. 
     





</TEXT>
</DOC>
