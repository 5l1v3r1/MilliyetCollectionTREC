<DOC>
<DOCNO> 149412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/12/son/sontur16.html </URL>
<DATE> 2003/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadınlar 'Barış ve Kardeşlik' için yürüdü 
</HEADLINE>
<TEXT>

     Ankara Savaş Karşıtı Platform tarafından Kızılay'da düzenlenen yürüyüşte ön safta yer alan kadınlar, ''Iraklı anneler için barış'' çağrısı yaptılar. 
     Yüksel Caddesi'ndeki İnsan Hakları Anıtı önünde toplanan platform üyeleri, ''Anaların öfkesi ABD'yi boğacak'', ''Kadınlar el ele işgali engellemeye'', ''Iraklı kadınlar yalnız değildir'', ''ABD Irak'a özgürlük değil, ölüm getirdi'' sloganları attılar. 
     ''Barış'' afişi altında birleşen grup, ellerinde taşıdıkları savaşı yansıtan fotoğraflar ve çeşitli pankartlarla Sakarya Caddesi'ne yürüdüler. 
     Burada açıklama yapan Devrim Bozalioğlu, kadın ve insan olmanın bilinciyle aylardır tüm dünyadaki savaş karşıtlarının sesine katılmaya çalıştıklarını ifade ederek, bu istemlerinin, ABD ile ilişkilerin bozulmasına yol açtığı gerekçesiyle bazı kesimlerce tepkiyle karşılandığını anlattı. 
     ''Biz kadınlar, barış istemenin kimi zaman gözaltı, cezaevi ve ölümle sonuçlanabileceğini biliyorduk ama yılmadık'' diyen Bozalioğlu, barış için mücadele vermekten vazgeçmeyeceklerini belirtti. 
     Bozalioğlu'nun konuşmasının ardından, eyleme katılan kadınlar, beyaz bir örtü üzerine ''savaş gözyaşıdır'', ''savaş tecavüzdür'' gibi savaş için düşüncelerini yansıtan kağıtlar iğnelediler. 
     Platform Sözcüsü Ender Büyükçulha da, barış için umutlarını yitirmediklerini ve eylemlerini çeşitli şekillerde sürdürmeye devam edeceklerini kaydederek, gelecek haftaki barış yürüyüşünde çocukların başı çekeceğini ifade etti. 
     Savaştan kadın ve çocukların büyük ölçüde etkilendiğini dile getiren Büyükçulha, ABD'nin insanlardan öte petrol kuyularının güvenliğine öncelik verdiğini belirtti. ''Bu savaşı kim kazandı ya da kim bu savaşta ne kazandı '' diye soran Büyükçulha, ABD'nin Ortadoğu'dan ayrılması gerektiğini söyledi. 
     Bu eylemin ardından, ''Özgür Eğitim Platformu'' adı bir grup, McDonald's'ın önüne yürümek istedi. ''McKatil kan istiyor' yazılı pankart taşıyan gençler, geçtikleri yerlere kanı simgeleyen kırmızı boya döktüler. 
     
     MCDONALD'S PROTESTOSU... 
     Polis engeliyle karşılaştıkları için McDonald's'ın önüne gidemeyen eylemciler, Sakarya Caddesi'nin köşesinde yaptıkları açıklamada, savaşa finansal destek vermemek amacıyla ''ABD kültürünün simgesi haline gelen McDonald's'ı ve Coca Cola'yı boykot edeceklerini'' belirttiler. Eylemciler, ABD ve İngiliz mallarını kullanmayacaklarını ifade ederek, halkın da duyarlılık göstermesini istediler. 
     ABD bayrağını yakan eylemciler, olaysız dağıldılar. 
     





</TEXT>
</DOC>
