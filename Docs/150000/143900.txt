<DOC>
<DOCNO> 143900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/20/son/sondun77.html </URL>
<DATE> 2003/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat'a yeniden bomba yağıyor 
</HEADLINE>
<TEXT>

     Irak'ın başkenti Bağdat'ta bu akşam siren seslerinin yeniden duyulmasının ardından, önce Irak hava savunma sistemleri yoğun şekilde ateşe başladı. 
     Irak savunma sistemlerinin ateşinden kısa bir süre sonra Bağdat'a bombalar yeniden yağdı. 
     Bombardımanın ardından gelen ilk bilgiler, Bağdat'taki hükümet binaları yakınında patlamalar meydana geldiği doğrultusundaydı. Bu haberlerin ardından Bağdat'taki, Dışişleri ve Planlama bakanlıklarının bulunduğu bölgeden dumanların yükseldiği ve Planlama Bakanlığı'nın çevresinde bulunan binaların da yandığı belirtildi. 
     Bu arada, ABD deniz piyadelerinin Kuveyt'ten Irak'a girdikleri bildirilirken, bir süre sonra, İngiliz Kraliyet Donanması'na bağlı askerlerin de Irak'ın güneyine girdiği haberi geldi. İngiliz askeri yetkilisi, İngiliz güçlerinin de Irak'a yönelik kara operasyonuna katıldığını söyledi. Aynı kaynak, Irak'a asıl saldırının bu gece başlayacağını belirtti. 
     Irak askeri sözcüsü, Amerikan helikopteri vurduklarını duyururken, Amerikan Fox News televizyonu, Basra'nın batısındaki petrol kuyularının, Amerikan kuvvetlerinin ilerleyişini yavaşlatmak amacıyla ateşe verildiğini duyurdu. 
     Amerikan MSNBC televizyonu da, Bağdat'ın bombalanması sırasında Başbakan Yardımcısı Tarık Aziz'in bürosunun isabet aldığını ve binada yangın çıktığını, bombalama sırasında Tarık Aziz'in binada olmadığı sanıldığını duyururken, AP ajansı da, Bağdat'taki Cumhuriyet Muhafızları kışlasının da roketlerle vurulduğunu bildirdi. 
     Bağdat'ın güneydoğusundaki bazı binaların yanmakta olduğu da gelen haberler arasında. 
     





</TEXT>
</DOC>
