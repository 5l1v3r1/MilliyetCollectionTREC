<DOC>
<DOCNO> 143023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/16/son/soneko11.html </URL>
<DATE> 2003/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin en uzun tünelinde kazaya karşı önlem... 
</HEADLINE>
<TEXT>

     Türkiye'nin en uzun tüneli olan Aydın-İzmir otoban yolu üzerindeki Selatin Tüneli'nde modern teknik cihazlarla kazalara karşı önlem alınırken, gizli plaka kayıt sistemi jandarma ve emniyet mensuplarına da yardımcı oluyor. 
     Karayolları 28. Şube Şefliği Tünel Proje Mühendisi Nail Özdemir, yaptığı açıklamada, Selatin Tüneli'nin dünyanın en modern 4.cü, 3 bin 43 metre uzunluğu ile Türkiye'nin en uzun tüneli konumunda olduğunu bildirdi. 
     Tünelde toplam 27 personel bulunduğunu ve vardiyalı olarak çalıştıklarını belirten Özdemir, tünelin açıldığı tarihten bugüne kadar geçen araç sayısı toplamının 9 milyona yaklaştığını belirterek, şöyle konuştu 
     ''Tünelin açıldığı 2000 yılında günde ortalama 9 bin, ayda 2,5 milyon, 2001 yılında günde 9 bin 500, ayda 2 milyon 600, 2002 yılında günde 7 bin 500, ayda 2 milyon 800 bin araç geçişi sağlandı. Tünel içinde bugüne kadar tek kaza meydana gelmedi. Bunun nedeni FM bandından 30 kanal üzerinde yayın yapacak teknik imkanların olmasıdır. Tünel içindeki hız limiti 80 kilometre olduğundan, bu hız limiti üzerinde olan sürücüler, radyo ya da teyp dinledikleri ortamda devreye giren anonsla uyarılmaktadır.'' Tünelden geçişlerin en yoğun olduğu ayların Temmuz-Ağustos olduğunu belirten Özdemir, en az geçişin Ocak ayında tespit edildiğini bildirdi. 
     Tünelin çeşitli bölümlerine monte edilmiş kameralar sayesinde günün 24 saat kayıt alınabildiğini belirten Özdemir, sözlerini şöyle sürdürdü 
     ''Bölgemizde hayvan hırsızlığı çok yoğun şekilde görülmekte, hırsızlar da genelde otoban yoldan geçiş yapmakta. Son aylarda 24 saat kayıt yaptığımız için, bazı hırsızlık olaylarına karışan araçların plaka tespitinde jandarma ve emniyet yetkililerine yardımcı oluyoruz. Bu şekilde bazı hırsızlık olaylarına karışanlar da yakalandı.'' 
     





</TEXT>
</DOC>
