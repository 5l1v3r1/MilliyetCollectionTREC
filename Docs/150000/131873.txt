<DOC>
<DOCNO> 131873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/19/son/sontur23.html </URL>
<DATE> 2003/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'da "Savaşa Hayır" mitingi... 
</HEADLINE>
<TEXT>

     ''Savaşa Hayır Platformu'' adı altında toplanan bazı sivil toplum kuruluşları, Irak'a olası harekatı protesto amacıyla ''Savaşa Hayır'' mitingi düzenledi. 
     Mitinge katılanlar, öğle saatlerinde, Sıhhiye'deki Abdi ipekçi Parkı'nda toplandılar. Katılımcılar, ''Türkiye ve dünyada savaşa hayır'', ''Ateş düştüğü yeri değil, çevresini de yakar'', ''Savaş isteyenlerin mallarını boykot edelim'' yazılı pankart ve dövizler taşıdılar. Çeşitli sloganların da atıldığı mitingte, Arapça ve İngilizce olarak ''Savaşa Hayır'' yazılı dövizler dikkati çekti. 
     Mazlum-Der Genel Başkanı Yılmaz Ensaroğlu, mitingte yaptığı konuşmada, ABD'nin sadece kendisini değil, dünyanın güvenliğini de tehlikeye attığını, küresel bir terörü ateşlediğini iddia etti. 
     Ensaroğlu, ''ABD'nin emperyalist emelleri için 15 bin değil, 15 askeri dahi topraklarımızda görmek istemiyoruz'' dedi. 
     Hak-İş Genel Başkanı Salim Uslu da, ''Türk halkının, Meclis'in savaşa karşı olduğunu, Cumhurbaşkanı'nın, askerlerin barıştan yana olduklarını açıkladıklarını'' belirterek, ''Bunlara rağmen Türkiye'nin savaşa sürüklenmesinin nedeni Türkiye'nin yoksulluğu ve borçlarıdır. Borçlarımız bize karşı bir sopa gibi kullanılıyor'' diye konuştu. 
     TÜSİAD'ı da eleştiren Uslu, Türkiye'de bazı kesimlerin savaşı sadece ekonomik maliyet olarak gördüğünü savundu. 
     İHD Genel Başkanı Hüsnü Öndül de ''Türkiye halkının yüzde 90'ından fazlası savaşa karşıdır. Hükümetler halkın iradesini dikkate almak zorundadır'' diye konuştu. 
     
     ''ABD, SUÇ ORTAKLIĞI TEKLİF EDİYOR'' 
     SP Genel Başkan Yardımcısı Mehmet Bekaroğlu da ABD'nin terörle mücadele ve silahsızlanma adına bu savaşa gireceğini savunduğunu, ancak bunların doğru olmadığını belirtti. 
     Bekaroğlu, ''Terörü ve diktatörleri destekleyenler, insanları aç ve perişan edenler terörle mücadele edemezler. ABD, Türkiye'ye suç ortaklığı teklif ediyor. Bu, Türkiye'nin işgal edilmesidir. Bu halk, Türkiye'ye girecek ABD askerlerini çıkarmak için bir gün onlarla savaşmak zorunda kalacaktır'' diye konuştu. 
     Bekaroğlu, TÜSİAD'ı da olası bir harekatı desteklediği gerekçesiyle eleştirdi. 
     Gazeteci-yazar Abdurrahman Dilipak ile Şanar Yurdatapan da konuşmalarında, Türkiye'nin hiçbir şekilde Irak'ta yapılacak askeri operasyona ''Evet'' dememesi gerektiğini kaydettiler. 
     Mitinge katılanlar olaysız dağıldılar. 
     





</TEXT>
</DOC>
