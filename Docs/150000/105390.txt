<DOC>
<DOCNO> 105390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/03/guncel/gun04.html </URL>
<DATE> 2002/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kızgın büfeciden Başkan’a kurşun 
</HEADLINE>
<TEXT>

Gaziosmanpaşa’da büfesinin yıkılmasına engel olamayan Nevzat Bayraktar, belediye başkanına kurşun yağdırdı... 
     MUSTAFA KURTARAN İstanbul 

     Gaziosmanpaşa Belediye Başkanı Mustafa Yeşil, belediye binası önünde uğradığı silahlı saldırı sonucu karnına isabet eden iki kurşunla yaralandı. Başkan kaldırıldığı hastanede ameliyata alınırken, büfesi yıkıldığı için saldırıyı gerçekleştirdiği iddia edilen Nevzat Bayraktar gözaltına alındı. 
     Recep Koral’ın AKP’den milletvekili aday adayı olmak için belediye başkanlığından istifa etmesinden sonra Gaziosmanpaşa Belediye Başkanı olan Yeşil, dün saat 18.40 sıralarında belediye binasından çıkarken silahlı saldırıya uğradı. Zanlı Bayraktar, elindeki silahını Yeşil’e doğrultarak üç el ateş etti. Karnına isabet eden iki kurşunla yere yığılan Yeşil, belediye görevlileri tarafından kaldırıldığı Özel Şafak Hastanesi’nde ameliyata alındı. Yeşil’in hayati tehlikesinin bulunmadığı öğrenildi. 
     
     Otomobille kaçmaya çalıştı 
     Katil zanlısı Bayraktar, Gaziosmanpaşa Emniyet Müdürlüğü ekipleri tarafından olaydan yaklaşık 10 dakika sonra Berec mevkiinde otomobiliyle kaçmaya çalışırken yakalandı ve Asayiş Şubesi’ne götürdü. 
     Sultançiftliği Şehit Sadık Çelik Parkı’nda Özbayrak isimli büfesi bulunan Bayraktar’a Gaziosmanpaşa Belediyesi tarafından önceki gün yıkım için tebliğde bulunulduğu öğrenildi. Zabıta ekipleri dün de polisin desteğiyle büfeyi yıktı. Bayraktar’ın yıkıma çok kızdığı ve bu yüzden saldırıyı yaptığı ileri sürüldü. 
     



 GÜNCEL 




















</TEXT>
</DOC>
