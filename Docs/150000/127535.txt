<DOC>
<DOCNO> 127535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/29/spor/spo01.html </URL>
<DATE> 2002/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
ASIRLIK BARIŞ 
</HEADLINE>
<TEXT>

100. yılını şampiyonlukla kutlamaya hazırlanan Beşiktaş’ta küskünlükler bir bir son buluyor. Yönetim dün de Divan Kurulu toplantısına katılarak aradaki buzları eritti 
     Boykot sona erdi 
     BEŞİKTAŞ, 100. yıla girmeye hazırlanırken, camiada tüm küskünlükler son buluyor. Önceki gün Sakarya’da efsane başkan Süleyman Seba ile Başkan Serdar Bilgili’nin ortaya koyduğu tablonun ardından, şimdi de yönetim ile Divan Kurulu arasındaki küskünlük son buldu. Daha önce mali raporların tartışılması sırasında üyeler ile idareciler arasındaki söz düellosu sonrasında yönetim kurulu toplantıları boykot etmişti. 
     
     Pasta kestiler 
     ANCAK bu olumsuz tablo, yapılan görüşmeler sonrasında sona erdirildi. Ritz Carlton Oteli’nde dün yapılan Divan Kurulu’nun olağan toplantısında Divan Başkanı Şeref Nasır ile Bilgili, pasta keserek Kartal’daki iç barışı sağladı. Birlik, beraberlik havası, aradaki buzların tamamen eridiğini gösterdi. Medya mensupları, bu tablonun görüntülenmesinin ardından salondan çıkarıldı ve toplantı basına kapalı olarak gerçekleştirildi. 
     
     Beşiktaş’tan piyango 
     OLDUKÇA sakin bir havada geçen toplantıda, eleştirilere 2. Başkan Hüsnü Güreli’nin yanıt verdiği öğrenildi. Güreli, 2001 yılında 32 milyon dolar olan borcun, 16.6 milyon dolara gerilediğini söyledi. Ayrıca İnönü Stadı’nın yıllık kira bedeli olan 600 bin doların, mahkeme kararı ile 350 bin dolara indiğini de sözlerine ekledi. Ayrıca borçların kapatılması için 19 Mayıs’ta Beşiktaş piyangosu düzenlenmesi gündeme getirildi. 
     
Daum gözünü Tümer’e dikti      AVUSTURİA Wien’in Teknik Direktörü Christoph Daum, Ahmet Dursun ve Yasin’den sonra şimdi de Tümer’i gözüne kestirdi. İki futbolcudan beklediği sonucu alamayan Alman çalıştırıcı, sezon sonunda sözleşmesi sona erecek oyuncu için temaslara başlayacak. Ancak Beşiktaş Yönetimi, en büyük güvence olarak elindeki bir yıl daha opsiyonlu bulunan mukaveleyi görüyor. Daum, bu futbolcular dışında Aston Villa’nın satış listesine koyduğu Alpay için de girişimde bulunmuştu. 
     
Yasin’den 5 yıllık imzaGenç oyuncu ikna oldu, anlaşmaya imza attı. Siyah-Beyazlı futbolcu yarısı garanti, yılda 1 trilyon lira alacak. 
     ORHAN YILDIRIM 

     İLHAN, Ahmet Dursun ve Ronaldo ile sözleşme yenileyen Beşiktaş, başarılı orta saha oyuncusu Yasin Sülün ile de dün sözleşme imzaladı. 2 yılı opsiyonlu olmak üzere toplam 5 seneliğine nikah tazeleyen Yasin, ilk üç yıl için senede 1 trilyon alacak. Bu paranın 150 milyarı peşin, 500 milyarı ise garanti olarak ödenecek. Son iki yıl için ise yeni düzenleme yapılacak. 
     İMZASININ geciktiği için özür dileyen Siyah-Beyazlı futbolcu, "Ayrılmayı hiç düşünmedim" dedi. Futbol şube sorumlusu Demirören ise, "En az Yasin kadar sevindim" ifadesini kullandı. Öte yandan Güreli, ara transfer konusunda Lucescu’dan bir talep gelmediğini ancak Rumen hocanın tatilini erken keserek İstanbul’a geleceğini belirtti. 
     
İbrahim’den milli sitem      KARTAL’IN sol kanadında başarılı maçlar çıkaran İbrahim Üzülmez, Milli Takımlar Teknik Direktörü Şenol Güneş’e sitem etti. Amasyaspor’da birlikte oynadığı, Kırıkkale 1. Amatör Küme takımlarından Keskinspor’un antrenörü Yener Ersoy’u ziyaret eden Siyah - Beyazlı futbolcu, "Milli takıma seçilmem için havada kuş mu tutmam gerekiyor O formayı fazlasıyla hak ettiğime inanıyorum" dedi. İbrahim, şampiyonluğun ardından evlenmeyi düşündüğünü de açıkladı. 
     
Çuvaldan Luce çıktı      BÜNYAMİN OSMAN 

     RAPİD Bükreş Başkanı George Copos, Bükreş Crown Plaza Oteli’ndeki çalışanlarına yılbaşı sürprizi yaptı. Bir çuvalı personelinin önüne getiren Copos, ışıkları söndürttü ve ağzını açtırdı. Daha sonra lambalar yandığında çuvalın içinde olan kişinin Beşiktaş Teknik Direktörü Lucescu olduğu anlaşıldı. Büyük alkış alan bu sürpriz sonrasında Rumen çalıştırıcı da Copos’a Noel armağanı olarak Türkiye’den götürdüğü nargileyi hediye etti. 



 SPOR 




























</TEXT>
</DOC>
