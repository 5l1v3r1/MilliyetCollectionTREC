<DOC>
<DOCNO> 132571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/23/spor/ykoksaldi.html </URL>
<DATE> 2003/01/23/ </DATE>
<TIME>  </TIME>
<AUTHOR> EBRU KÖKSALDI  </AUTHOR>
<HEADLINE>
Bardak Dolmuştu 
</HEADLINE>
<TEXT>

     Rapaic’in ertesi sezon ayrılma isteği ile başlayan zihinsel kopuş süreci, bu iki isimin formsuz olduğu ve yeterince kullanılamadığı bir dönemle noktalandı. Ceyhun ve Ortega’nın da alınmasıyla orta sahadaki kimlik çarpışmaları büyüdü. Şampiyonlar Ligi sebebiyle takıma alışmış isimleri kaybetmeme arzusu yanlış değildi. Rapaic, 4’lü savunmaya geçen Fenerbahçe’nin solunda etkili bir silah olabilirdi. Ama bu kaliteli isimlerin ısrarla tutulması limitleri zorladı. 
     Fenerbahçe’nin transferde takım yapısını yeterince değerlendirmeye almamasını bir kenara koyarsak, tartışmalara sebep olacak nokta tercihlerin doğruluğu olabilir. 1.5 senedir devam eden verimsizlik ve mevcut kadroda Ortega ile Ceyhun’un öne çıkması makul sebepler. Az konuşan, göz önünde olmak istemeyenler kara listeye alınıp yıpratılır. Rapaic bunlarla da uğraştı. Ama onun Fenerbahçeliler için özel bir yeri vardı. İlk sezon hariç takıma katkısı çok az olduğu halde bu kadar sevgi görmesi, futbolcuya duyulan aşkın romantikliği. Teknik heyetin bu lüksü yok. Revivo ise aylar önce motivasyonunu kaybetmişti. Ortega ile Revivo düello içine itilmesine rağmen, lige birkaç gün kala Kızılyıldız maçına da taşınan uyumlarının aniden bozulmasını izah etmek kolay değil. Gidişini Ortega’nın varlığına maletmek ise karmaşık transfer hikayesini, yanıltıcı yüzeysel bir bahaneyle tek yönlü değerlendirmektir. 
     Fenerbahçeli taraftarların tepkisi ise rekabetlerin getirdiği evrensel bir tepkidir. Bunu yüreklerinde profesyonelce karşılamak zorunda değiller. Üstelik kendi aralarındaki transferleri, tepki alacağı veya zorlaşacağı için gizli kapaklı ve garip ayak oyunlarıyla yapan 3 büyüklerin amatörlüğü meydanda iken. 
     



 SPOR 



























</TEXT>
</DOC>
