<DOC>
<DOCNO> 123567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/09/son/sonspo11.html </URL>
<DATE> 2002/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor Fenerbahçe'yi eledikten sonra kimseden korkmuyoruz 
</HEADLINE>
<TEXT>

     Konyaspor Teknik Direktörü Hüsnü Özkara, Türkiye Kupası 3. kademe kuralarını değerlendirirken, Fenerbahçe'yi kupadan eledikten sonra hiçbir takımdan korkmadıklarını söyledi. 
     Özkara, 18 Aralık'ta oynanacak kupa maçında Kocaelispor ile eşleşmelerinin kendileri için çok büyük önem taşımadığını ifade etti. Takım olarak bu yıl Süper Lig hedefine kilitlendiklerini, ancak Türkiye Kupası'nda da gidebildikleri yere kadar gideceklerini belirten Özkara, ''Kocaeli son haftalarda çok iyi bir çıkış yakaladı. Ancak, biz de Fenerbahçe'yi yenerek gücümüzü kanıtlamış bir ekibiz. Fenerbahçe'yi yendikten sonra hiçbir takımdan korkmuyoruz'' dedi. 
     Seyirci desteğiyle Kocaeli'yi de yenerek kupadan eleyeceklerine inandıklarını ifade eden Özkara, ''Moralimiz oldukça yerinde. İyi bir hazırlık ve motivasyonla bir üst tura çıkacağımıza inanıyorum. Takımın morali ve performansı Kocaeli'yi yenecek güçte'' diye konuştu. 
     





</TEXT>
</DOC>
