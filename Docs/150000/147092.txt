<DOC>
<DOCNO> 147092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/02/son/sontur10.html </URL>
<DATE> 2003/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Yanında çalıştırdığı kızı kaçıran Aczimendi üyesi, hakaret yağdırdı 
</HEADLINE>
<TEXT>

     Sivas'ta, Aczimendi tarikatına üye olduğu bildirilen bir kişi, yanında çalıştırdığı kızı kaçırdığı iddiasıyla gözaltına alındı. 
     Kent merkezinde ticaretle uğraşan ve önceki yıllarda Sivas'ta Aczimendi tarikatının imamlığını yaptığı bildirilen Mehmet Emin Bağaç 36 , yanında çalıştırdığı Elife Yıldız'ı 24 kaçırdığı gerekçesiyle Yıldız'ın ailesinin şikayeti üzerine gözaltına alındı. 
     Zanlı sorgusunda, Elife Yıldız'la bir süre beraber yaşadıklarını, birlikte birçok ili gezdiklerini belirterek, Yıldız ile en son Diyarbakır'a gittiklerini ve onu orada bıraktığını söyleyerek, genç kızın şu an nerede olduğunu bilmediğini söyledi. 
     Bağaç'ın, emniyetteki sorgusunun ardından, Nöbetçi Cumhuriyet Savcısı'nın ''mevcutlu'' olarak adliyeye getirilmesini istemesi üzerine, gözaltında bulunduğu karakolda polis memurlarına mukavemet göstererek kaçmaya çalıştığı, ''Atatürk'e ve laik Cumhuriyet'e'' hakaretler yağdırdığı ve fiili mukavemette bulunarak, görevlilere saldırdığı belirtildi. 
     Nezarete konulan Mehmet Emin Bağaç'ın burada da zikir çekmeye başladığı kaydedildi. 
     Bağaç, emniyetteki sorgu ve işlemlerinin tamamlanmasının ardından, yoğun güvenlik önlemleri altında Sivas Cumhuriyet Başsavcılığı'na götürüldü. 
     





</TEXT>
</DOC>
