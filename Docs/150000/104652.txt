<DOC>
<DOCNO> 104652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/29/son/soneko32.html </URL>
<DATE> 2002/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez Bankası, döviz ve efektif piyasalarda aracılıktan çekiliyor 
</HEADLINE>
<TEXT>

     Döviz ve efektif piyasaları aracılık faaliyetlerine son verilmesi kapsamında, 2 Eylül 2002 tarihinden itibaren, belirlenen takvim doğrultusunda, Türk lirası karşılığı döviz alım-satım piyasasında işlem yapmaya yetkili kuruluşların Merkez Bankası aracılığı ile başka kuruluşlarla gerçekleştirdikleri işlemlere son verilecek. 
     Merkez Bankası'ndan yapılan duyuruda, 2002 yılı içinde Merkez Bankası, Döviz ve Efektif Piyasaları'nda aracılık işlemlerinden aşamalı olarak çekilmeye başladığı hatırlatıldı. 
     Duyuruda, Merkez Bankası'nın aracılık faaliyetlerinden çekilmesinin amacının, bankalararası döviz piyasasının derinliğini artırmak, risk algılamalarının yansıtıldığı fiyatlama mekanizmalarının oluşabilmesini sağlamak ve zaman zaman bu piyasalarda gerçekleşen işlemlerin Merkez Bankası taraflı işlemler olarak algılanması sonucu para ve döviz kuru politikalarına ilişkin piyasalara karışık mesajlar verilmesini önlemek olduğu kaydedildi. 
     Merkez Bankası duyurusunda bu çerçevede, Merkez Bankası Döviz ve Efektif Piyasaları'nda işlem yapmaya yetkili kuruluşların birbirleri ile gerçekleştirdikleri işlemlere, Türk lirası depo karşılığı döviz depo swap piyasası ve Türk lirası karşılığı vadeli döviz alım-satım forward piyasasında 1 Mart 2002, Türk lirası karşılığı efektif alım-satım piyasasında 1 Temmuz 2002 tarihinden itibaren son verildiği hatırlatıldı. Duyuruya göre, döviz depo piyasasında da bankaların başka bankalardan Merkez Bankası aracılığı ile borç alma işlemleri, 1 Temmuz 2002 tarihinden başlayarak, 2 Aralık 2002 tarihi itibarıyla sona erecek şekilde tedrici olarak azaltılacak. 
     2 Eylül 2002 tarihinden itibaren ise belirlenen takvim doğrultusunda, Türk lirası karşılığı döviz alım-satım piyasasında işlem yapmaya yetkili kuruluşların Merkez Bankası aracılığı ile başka kuruluşlarla gerçekleştirdikleri işlemlere son verilecek. 
     
     EYLÜL AYI TÜRK LİRASI DEPO ALIM İHALE PROGRAMI 
     Duyuruya göre, Merkez Bankası'nın Türk lirası likidite fazlalığını sterilize etme işlemlerindeki etkinliğinin artırılması amacıyla, Nisan 2002'de Bankalararası Para Piyasası'ndaki mevcut işlem çeşitlerine ek olarak başlatılan 4 hafta standart vadeli Türk lirası depo alım ihaleleri Eylül ayında da sürdürülecek. 
     Ağustos ayında olduğu gibi, Eylül ayında da Türk lirası depo alım ihaleleri her hafta Çarşamba ve Cuma günleri düzenlenecek ve her ihalede alınacak toplam tutar en fazla 200 trilyon Türk Lirası olacak. 
     





</TEXT>
</DOC>
