<DOC>
<DOCNO> 107014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/11/son/sonspo04.html </URL>
<DATE> 2002/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Süreyya Ayhan '' Hedefim, Dünya şampiyonu olmak'' 
</HEADLINE>
<TEXT>

     Milli Atlet Süreyya Ayhan, Golden Lig'deki başarısının ardından yeni hedefinin Dünya şampiyonluğu olduğunu bildirdi. 
     Antrenörü Yücel Kop ile birlikte Karaman'a gelen şampiyon Atlet Ayhan, Golden Lig'de elde ettiği başarının kendisini çok mutlu ettiğini belirtti. Ayhan, ''21 Eylül'de İspanya'nın başkenti Madrid'te yapılacak Dünya Atletizm Şampiyonası öncesi bu başarı bana büyük moral oldu'' diye konuştu. 
     17 Eylül'e kadar çalışmalarını Karaman'da sürdüreceğini kaydeden Ayhan, şunları söyledi 
     'Karaman'da yaptığım çalışmalarda çok sıcak bir ortam yakaladım. Buradaki atletizm pisti çok güzel, rakım da antrenmanlar için çok uygun, sıcak bir ev ortamı var. Karaman'ı evimiz gibi görüyoruz. Dünya atletizm şampiyonasına Karaman'da en güzel şekilde hazırlanacağım. Yeni hedefim Dünya şampiyonluğu...'' Antrenör Yücel Kop ise, Golden Lig'deki rakipleri iyi tanımalarının avantajını kullandıklarını belirterek, ''Başarıyı bir taktik değişikliği yapmadan rahatlıkla yakaladık'' dedi. 
     Yarışmada önde koşan tavşanın Süreyya'nın derece yapmasına yardımcı olduğunu ifade eden Kop, sözlerini söyle sürdürdü 
     ''Süreyya Golden Lig'de farklı kazandı. Dünya Olimpiyat Şampiyonası'nda her kıtayı, branşının en iyi sporcusu temsil edecek. Süreyya da şu anda bin 500 metrede Avrupa'nın en iyisi. Dünya basını Dünya Şampiyonası için favori olarak Süreyya'yı gösteriyor. Onun önümüzdeki yıl yapılacak olimpiyatlarda da başarı kazanacağına inanıyorum. Çünkü Süreyya formunun zirvesinde.'' Kop, amaçlarının iyi bir hazırlık sürecinden sonra Dünya şampiyonluğunu kazanmak ve önümüzdeki yıl yapılacak olimpiyatlarda en iyi dereceyi elde etmek olduğunu sözlerine ekledi. 
     





</TEXT>
</DOC>
