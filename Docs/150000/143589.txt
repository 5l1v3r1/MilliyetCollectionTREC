<DOC>
<DOCNO> 143589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/19/son/sondun01.html </URL>
<DATE> 2003/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD tedirgin... New York'ta olağanüstü güvenlik önlemleri alındı 
</HEADLINE>
<TEXT>

     Irak savaşının başlaması durumunda misilleme yapmak isteyecek uluslararası teroristlerin önde gelen hedefleri arasında bulunan New York kentinde olağanüstü güvenlik önlemleri alındı. 
     Adının açıklanmasını istemeyen bir yetkili, ''terör zanlılarının dinlenen konuşmalarında hep New York'un hedef gösterildiğini'' ifade etti. 
     Bu bağlamda metrolarda bomba aramasında köpekler de kullanılırken, köprü ve tünellerde kontrol noktaları oluşturuldu. 
     Yetkililer, kentin havadan uçaklarla da kontrol edileceğini ve gerekli görüldüğü anlarda hava sahasının uçuşlara kapatılacağını açıkladılar. 
     Bu arada, intihar saldırısı yapmak isteyenler de ciddi endişe yaratıyor. Teröristlerin bir Amerikan TV kanalını ele geçirerek, ABD aleyhinde yayın yapmaları olasılığının da dikkate alındığı öğrenildi. 
     Alınan önlemlerle ilgili bilgi veren New York Belediye Başkanı Michael Bloomberg, ''savaş olduğu takdirde ihtiyatlı davranmak zorundayız. Artan kaygılara paralel olarak polis de ister istemez kendini daha fazla gösterecek'' diye konuştu. 
     Polis Müdürü Charles Ramsey ise ''üniformalı polislerin yanı sıra çok sayıda sivil polisin de güvenlik tedbirleri kapsamında görev alacağını'' kaydetti. 
     New York'ta 36 bin 500 polis bulunuyor. 
     Öte yandan, ABD'deki okullarda güvenlik önlemlerinin artırıldığı ve öğrencilerin okul dışı gezilerinin geçici olarak iptal edildiği bildirildi. 
     
     HAFTADA 5 MİLYON DOLAR 
     Bu arada, sadece New York'ta alınan güvenlik önlemlerinin bütçeye haftada 5 milyon dolarlık ek külfet yükleyeceği belirtiliyor. 
     Kent yetkilileri, Times meydanı gibi turistik yerlerde tepeden tırnağa silahlı polislerin devriye gezeceklerini, ayrıca Kennedy havaalanı ve çevresinde çok geniş önlemler alınacağını söylediler. 
     





</TEXT>
</DOC>
