<DOC>
<DOCNO> 130366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/12/son/soneko09.html </URL>
<DATE> 2003/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul, önümüzdeki yıllarda Havaray sistemi ile tanışacak... 
</HEADLINE>
<TEXT>

     İstanbul, 10 milyonu aşan ve her geçen yıl artan nüfusuyla büyük ulaşım sorunu yaşarken yeni çözüm arayışları da sürüyor. Bu çerçevede İstanbul, metrodan sonra önümüzdeki yıllarda Havaray sistemi ile tanışacak. 
     Alınan bilgiye göre, İstanbul Büyükşehir Belediyesi'nin 2003 yılı yatırım programında yer alan ''Havaray'' sistemleri, öncelikli olarak önemli güzergahları kapsayarak belirli aşamalarda hizmete alınacak. 
     İlk olarak Bakırköy-İncirli havaray yapım projesini programa alan İstanbul Büyükşehir Belediye Başkanlığı, 3.5 km. uzunluğundaki bu güzergah için ihale hazırlıklarını başlattı. Yaklaşık 100 trilyon liraya malolması planlan söz konusu güzergahın yapımına ilişkin ihale duyurusunun, Şubat ayı içinde gerçekleştirilmesi bekleniyor. 
     Projeyle, kentin trafik yükünü azaltmak amacıyla kısa mesafeli hatlarda 'havaray'' adlı raylı sistemi kurarak, metro istasyonları ile İstanbul Deniz Otobüsleri İşletmeleri DOİ iskeleleri arasındaki entegrasyonun sağlanması amaçlanıyor. 
     Proje kapsamında tamamlanarak ihale aşamasına getirilen Bakırköy-incirli arası havaray inşaatı, 1.5 yılda tamamlanacak. Bakırköy-İncirli caddesi ile sahildeki iskele arasındaki ''havaray'' hattı, İncirliden sahile kadar inecek tahmini 3.5 km. uzunluğunda olacak. 
     Bu güzergahta döşenecek hatla, saatte ortalama 10-12 bin yolcu taşınacak ve yolculuk süresi 2 dakikaya inecek. İki aşamalı olarak inşa edilecek güzergahın birinci bölümünde 4 istasyon yer alacak ve İncirli caddesi ile Özgürlük Meydanı arasındaki 2.3 km'lik bölüm bitirilecek. 
     İki istasyonun bulunacağı ikinci aşama ise 1.1 km. uzunluğundaki Özgürlük Meydanı ile İDO iskelesine kadar olan bölümü kapsayacak. İstanbul Büyükşehir Belediyesinin 2003 yılı yatırım programında yer alan proje için 100 trilyon lira harcama yapılacak. 
     
     DİĞER HATLAR 
     Bu arada önümüzdeki yıllarda projeleri tamamlanarak yatırım programın alınan güzergahlar arasında yer alan Taksim-Yenikapı hattı üzerindeki Şişhane ile Şişli arasında havaray arasıdaki hattın da, etüd çalışmaları tamamlandı. 
     Taksim-Yenikapı hattı Şişhane istasyonundan başlayıp Kasımpaşa üzerinden Kulaksız'a, oradan da Cemal Kamacı Spor Kompleksi, Darülacaze ve Perpa önünden Şişli'deki metro istasyonuna kadar uzanacak. 
     Güzergah, Cemal Kamacı Spor Kompleksi önünden iki kola ayrılarak bir kolu E-5 paralelinden hafif metroya bağlanacak, diğer kolu Edirnekapı'dan Kazlıçeşme'ye indirilecek. 
     Öncelikli olarak ele alınan diğer bir hat ise Beşiktaş'tan Zircirlikuyu'ya kadar götürülecek. Bakırköy-sahil arası ile Bahçelievler-Bağcılar, 4.Levent-Taksim metrosuna dikey olan hatlar ile Çeliktepe, Gültepe, Sanayi Mahallesi, Boğaziçi Üniversitesi, Arnavutköy güzergahlarını metroya bağlayan hatlar üzerinde de havaray sistemleri kurulması planlanıyor. 
     





</TEXT>
</DOC>
