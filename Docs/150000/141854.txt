<DOC>
<DOCNO> 141854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/10/son/sonspo22.html </URL>
<DATE> 2003/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta gözler Lazio maçında... 
</HEADLINE>
<TEXT>

     Birinci Süper Futbol Ligi'nde Trabzonspor ile berabere kalan Beşiktaş'ta gözler İtalya'nın FC Lazio takımıyla yapılacak UEFA Kupası çeyrek final ilk maçına çevrildi. 
     Siyah-beyazlıar, BJK Nevzat Demir Tesisleri'nde yaptıkları antrenmanla FC Lazio maçının hazırlıklarına bu akşam başladı. 
     Teknik direktör Mircea Lucescu yönetiminde gerçekleştirilen idmanda, Trabzonspor maçında forma giyen futbolcular koşu yapmakla yetinirken, diğerleri ise kondisyon çalışmasının ardından yarı-sahada çift kale maç oynadı. 
     Antrenman maçı sırasında Ali Cansun'un darbesine maruz kalan Ahmet Yıldırım'ın burnu kanarken, bu futbolcu burnuna yapılan tampon sonrasında idmana devam etti. 
     Bu arada, idmanın sonuna doğru kasığındaki ağrıları artan Tümer ise çalışmayı yarıda bıraktı. 
     Siyah-beyazlılarda, sakatlıkları bulunan İbrahim, Yasin Sülün, Zago, hasta olan Ahmet Dursun ile izinli olan İlhan Mansız ve Ronaldo antrenmana katılmadı. 
     
     ROMA YOLCULUĞU ÇARŞAMBA GÜNÜ 
     Beşiktaş, FC Lazio ile 13 Mart Perşembe günü oynayacağı UEFA Kupası maçı için 12 Mart Çarşamba günü İtalya'nın başkenti Roma'ya gidecek. 
     Siyah-beyazlılar, yarın basına kapalı yapılacak antrenmanın ardından BJK Nevzat Demir Tesisleri'nde kampa girecek. 
     





</TEXT>
</DOC>
