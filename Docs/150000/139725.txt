<DOC>
<DOCNO> 139725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/28/son/sonspo21.html </URL>
<DATE> 2003/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlispor Ligde ilk 5'e girmek için mücadele edeceğiz... 
</HEADLINE>
<TEXT>

     UEFA Kupası 4. turunda FC Porto'ya elenen Denizlispor'da, gözler yeniden lige çevrildi. 
     Denizlispor Kulübü Başkanı Mustafa Baysal, gelecek yıl da Türkiye'yi UEFA Kupası'nda temsil etmek istediklerini kaydederek, ''Artık tüm gücümüzle lige ağırlık verip, ilk 5'e girmek için mücadele edeceğiz'' dedi. 
     Kulüp başkanı Mustafa Baysal, A.A muhabirine yaptığı açıklamada, FC Porto karşısında iyi bir mücadele örneği gösterdiklerini söyledi. 
     ''UEFA Kupası'nda buraya kadarmış'' diyen Baysal, ''Artık lige dönüyoruz. Bizi ligde zor maçlar bekliyor. Futbolcularımız da bunun bilincinde sahaya çıkıp mücadele edeceklerdir'' dedi. 
     Denizlispor'un UEFA Kupası'nda deneyim kazandığını kaydeden Baysal, ''UEFA Kupası'nda tecrübeli bir ekibiz. Gelecek yıl da Türkiye'yi UEFA Kupası'nda temsil etmek istiyoruz. Artık tüm gücümüzle lige ağırlık verip, ilk 5'e girmek için mücadele edeceğiz'' diye konuştu. 
     Ligde bu hafta karşılaşacakları Elazığspor'un puan cetvelinde sıkıntılı bir konumda olduğunu belirten Baysal, ''Her UEFA Kupası maçı sonrasında yaptığımız lig maçlarında zorlanıyoruz. Ancak teknik heyetimiz gerekli önlemleri alacak ve karşılaşmadan 3 puanla ayrılacağız'' dedi. 
     Takımda grip olan Kabat'ın durumunun maç saati netleşeceği kaydedilirken, kaleci Süleyman'ın ise rahatsızlığının sürdüğü belirtildi. 
     Öte yandan yeşil-siyahlıların yarın saat 10.00'da Elazığ'a hareket edeceği öğrenildi. 
     





</TEXT>
</DOC>
