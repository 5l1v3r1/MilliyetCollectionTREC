<DOC>
<DOCNO> 122169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/01/son/sontur17.html </URL>
<DATE> 2002/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray Lisesi'nin 521. kuruluş yıldönümü kutlandı... 
</HEADLINE>
<TEXT>

     Galatasaray Lisesi'nin 521. kuruluş yıldönümü, törenle kutlandı. 
     Tarihi lisenin Tevfik Fikret Salonu'nda düzenlenen tören, 2 gün önce hayatını kaybeden Galatasaray Üniversitesi Hukuk Fakültesi Öğretim Üyesi Prof. Dr. Bülent Tanör için saygı duruşunda bulunulmasıyla başladı. 
     Törende konuşan Galatasaray Lisesi Müdürü Doç. Dr. Gün Kut, okulun önümüzdeki yıldan itibaren 5 yıl eğitim vereceğini belirterek, bundan sonra öğrenim görecek öğrencilere Galatasaraylılığın bu 5 yıl içerisinde verileceğini söyledi. 
     Galatasaray Eğitim Vakfı Başkanı İnan Kıraç da, okulun Türkiye'deki en iyi eğitim kurumlarından biri olduğunu ve ilkelerinden ödün vermeyen gençler yetiştirdiğini bildirdi. 
     Kıraç, Galatasaray Lisesi'ne, sınava giren yaklaşık 400 bin çocuk içerisinden en başarılı 750'sinin alındığını hatırlatarak, okulun geçmişte olduğu gibi yatılı olmasını istediklerini, böylece ''Galatasaraylılığın 5 yıl içinde benimsetilebileceğini'' kaydetti. 
     ''Türkiye'de siyaset nereye gider bilemiyorum, ama Atatürk ilkelerine ve Cumhuriyete sahip çıkma mecburiyetinde olursak o zaman daha güçlü olmalıyız'' diyen Kıraç, herkesi ''okula sahip çıkmaya'' çağırdı. 
     Galatasaray Lisesi'nde 1943 yılından bu yana Matematik öğretmenliği yapan ve halen son sınıf öğrencilerine ders veren Yomtop Garti de, ''her zaman gençlerle birlikte olarak genç kaldığını'' ifade ederek, ''Biz hocalar eserler yaratırız. En güzel eserlerimiz de sizlersiniz'' dedi. 
     Başbakan Abdullah Gül ve CHP Genel Başkanı Deniz Baykal'ın kutlama mesajlarının da okunduğu törende daha sonra Doç. Dr. Kut tarafından, aralarında eski milli kaleci Turgay Şeren'in de yer aldığı 1952 yılı mezunu yaklaşık 50 kişiye berat ve madalya verildi. 
     Törenin ardından geleneksel Galatasaray pilavı yenildi. 
     





</TEXT>
</DOC>
