<DOC>
<DOCNO> 149855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/15/siyaset/siy11.html </URL>
<DATE> 2003/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz Görevimiz olayları yansıtmak 
</HEADLINE>
<TEXT>
'Medya bir okul değildir' 
     ESKİŞEHİR DHA 

     Milliyet Gazetesi Genel Yayın Yönetmeni Mehmet Y. Yılmaz, "Bir toplumun kendisi neyse, medya gibi içindeki kurumları da onu yansıtır" dedi. 
     Yılmaz, Eskişehir'de Anadolu Üniversitesi İletişim Bilimleri Fakültesi tarafından düzenlenen "Medya ve Toplum" konulu söyleşide, medyanın toplumu eğitmek gibi bir görevi bulunmadığını, gazetecinin görevinin gördüğünü yansıtmak olduğunu kaydetti. Bir gazetecinin bulunduğu yerden görüntü veya haber aktarabilmesinin görevini yaptığı anlamına geldiğini ifade eden Yılmaz, "Medyanın toplumu eğitmek zorunda olduğunu savunan bir tarzın temsilcisi değilim. Medya bir okul değildir" diye konuştu. 
     
     Olduğu gibi göstermeli 
     Yılmaz, öğrencilerin, Irak savaşını ABD güçlerinin yanında izleyen muhabirlerin yanlı haber yapıp yapmadığı yönündeki soruları üzerine, basın mensuplarının durduğu yerin önemli olmadığını, savaş muhabirlerinin tarihin her döneminde hareket eden orduların içinde görev yaptığını bildirdi. Gazetecilerin ABD tanklarının bulunduğu bölgeden çekim yapmasının abartılı bir durum olmadığını anlatan Yılmaz, "Medyanın görevi, yaşanan olayı olduğu gibi yansıtmaktır. Ne bir eksik, ne bir fazla" şeklinde konuştu. 
     Yılmaz, bir öğrencinin gazete ve televizyon kanallarında magazin haberlerinin gerekenden fazla yer almasıyla ilgili sorusunu yanıtlarken de "Bir toplumun kendisi neyse, medya gibi içindeki kurumları da onu yansıtır" görüşünü dile getirdi. 
     


SİYASET 



















</TEXT>
</DOC>
