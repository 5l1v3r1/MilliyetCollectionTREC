<DOC>
<DOCNO> 132208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/21/son/soneko31.html </URL>
<DATE> 2003/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Berlin'de günde 50 ton "döner" üretiliyor... 
</HEADLINE>
<TEXT>

     Avrupa Döner İmalatçıları Derneği Başkanı Remzi Kaplan, her gün 50 ila 55 ton döner ürettiklerini söyledi. 
     Kaplan, Türkiye Araştırmalar Merkezi TAM tarafından Berlin'deki Türk işletmeleri hakkında yapılan bir araştırmanın sonuçlarının açıklandığı basın toplantısında, Berlin'de 1500 dönerci ve döner fabrikasının bulunduğunu ve buralarda 1000 ila 1200 kişinin çalıştığını söyledi. 
     TAM Direktörü Faruk Şen de, Berlin ve civarında yaklaşık 5 bin 500 Türk işletmesinin bulunduğunu ve 91 farklı sektörde faaliyet gösterdiklerini belirterek, ''Bu işletmelerin 3'te 1'ini 1. kuşak, diğer 3'te 1'lik kısımını da 2. kuşak Türkler yönetiyor. Türklerin kendi işlerini yapma isteği 3 önemli nedenden kaynaklanıyor. Türkler genel olarak bağımsız olarak çalışmayı seviyorlar, fazla gelir elde etmek istiyorlar ve Almanya'daki işsizlikten de korkuyorlar'' dedi. 
     Berlin'deki Türk işletmelerinin büyük çoğunluğunun, en az 9 yıldan bu yana var olduklarına işaret eden Şen, bu işletmelerin çoğunun aile işletmesi olduğunu, her birinin ortalama olarak 5 kişiye iş imkanı sağladığını belirtti. 
     Şen, Berlin'deki Türk işletmelerinin yıllık gelirinin yaklaşık 2 milyar 200 milyon euro olduğuna, yüzde 21'inin yöneticiliğini de kadınların yaptığına dikkati çekerek, bu oranın ülke çapında yüzde 14 olduğunu kaydetti. 
     Şen ayrıca, Almanya'daki ekonomik durgunluktan dolayı iflas eden Türk şirketlerinin sayısının artmasına rağmen, bu şirketlerin sayısının daha da artmasının beklendiğini söyledi. 
     Basın toplantısına katılan Berlin-Brandenburg Türk-Alman İşadamları Birliği TDU Başkanı Bahattin Kaya da, Türk işletmelerinin durumunun araştırılmasının kendileri için önemli olduğunu vurgulayarak, 2015 yılına kadar Berlin'deki Türk işletmelerinin sayısının 10 bini aşmasını beklediklerini belirtti. 
     İşletmelerde mesleki eğitim imkanlarının arttırılması gerektiğini ifade eden Kaya, ''TDU 1996 yılında kuruldu ve orta ölçekli şirketlerin üye olabilmesini öngördüğü için, çoğu küçük işletmelerden oluşan Türk işletmeleri bize üye olamadı. Bizim danışmanlık hizmetlerimizden de faydalanmıyorlar. Ancak orta ölçekli şirketlerin yüzde 70'i bizim üyemiz'' şeklinde görüş bildirdi. 
     





</TEXT>
</DOC>
