<DOC>
<DOCNO> 138927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/25/son/soneko07.html </URL>
<DATE> 2003/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Faruk Süren'in şirketi Transtürk Holding, İstanbul Yaklaşımı'nda... 
</HEADLINE>
<TEXT>

     Galatasaray Spor Kulübü eski başkanlarından Faruk Süren'e ait şirketlerin 35.5 milyon dolarlık kredi borcu, İstanbul Yaklaşımı kapsamında yeniden yapılandırıldı. 
     Makina Takım Endüstrisi A.Ş. ve Transtürk Holding A.Ş'den Borsa'ya gönderilen açıklamalara göre, 21 Şubat'ta Vakıflar Bankası Genel Müdürlüğü'nün İstanbul Temsilciliği'nde yapılan toplantıda, Transtürk Holding Grubu Finansal Yeniden Yapılandırma Anlaşması, alacaklı kuruluşların alacak tutarını temsil eden yüzde 94,59'u tarafından imzalandı. Toplantıya katılmayan alacaklılar, söz konusu anlaşmayı bilahare imzalayacaklar. 
     Transtürk Holding Grubu'nun alacaklı bankalarla imzaladığı protokole konu kredi tutarı, toplam 35.529.677 ABD Doları olarak açıklandı. 30 Haziran 2000 tarihi esas alınarak yeniden yapılandırılan borçlara, bu tarihten itibaren, itfa süresince basit usulde Libor 3 faiz uygulanacak. 
     Borçların ödeme planı, Finansal Yeniden Yapılandırma Sözleşmesi'nin imza tarihinden itibaren 7 yıl olarak belirlenirken, ilk 18 aylık dönem herhangi bir ödeme yapılmayacak. Faiz ödemeleri ise en son yılda gerçekleştirilecek. 
     Protokole dahil olan şirketler müteselsil kefil olurken, grup şirketlerinin gayrimenkulleri üzerinde toplam 22 trilyon 240 milyar lira garame ipoteği tesis edilecek. Gruba ait 5 trilyon 937 milyar 502 milyon lira nominal bedelli hisse senedi rehin tutulacak, ayrıca gruba ait şirketlerden ilave olarak 4.267.456.020.000 lira nominal değerli hisse senetleri rehnedilecek. 
     





</TEXT>
</DOC>
