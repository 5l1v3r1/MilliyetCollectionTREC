<DOC>
<DOCNO> 104771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/30/yasam/yas03.html </URL>
<DATE> 2002/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Barajda facia 
</HEADLINE>
<TEXT>

Karakaya Baraj Gölü’nde sefer yapan feribot aşırı yükten alabora oldu. 1 kişi öldü, 11 kişi kurtarıldı, 14 kayıp aranıyor 
     MİKAİL PELİT Malatya DHA 

     Fırat Nehri üzerindeki Karakaya Baraj Gölü’nde Elazığ Baskil ile Malatya Battalgazi arasında sefer yapan bir feribot aşırı yük nedeniyle alabora oldu. Kazanın ardından 11 kişi kurtarıldı, 1 kişinin cesedi de çıkarıldı. 14 kişinin kayıp olduğu belirtilirken, bir görgü tanığı feribotta bulunan minibüsün yolcu dolu olduğunu iddia etti. 
     
     Minibüs doluydu’ 
     Baskil Çiğdemli İskelesi’nden karpuz yüklü 4 kamyon, 1 minibüs, 1 otomobil ve yolcularla Battalgazi’ye hareket eden Baskil Kaymakamlığı’na ait kaptan Abuzer Orgun ve yardımcısı Nihat İmik yönetimindeki Baskil Feribotu’ dün saat 15.30’da aşırı yükleme nedeniyle Atabey İskelesi’ne 1.5 kilometre mesafede alabora oldu. Kazaya ilk olarak çevrede bulunan vatandaşlar müdahale etti. Malatya 2. Ordu Komutanlığı’na bağlı helikopterler ve botlarla belediyenin sualtı kurtarma timi de arama kurtarma çalışmaları başlattı. Ankara’dan da dalgıç ekibi istendi. 
     
     Yolcu sayısı belli değil 
     Malatya Vali Vekili Hüseyin Başol Güleç, 11 kişinin kurtarıldığını, 1 erkeğe ait ceset çıkarıldığını ve 14 kişinin kaybolduğunu bildirdi. Kurtarılan yolculardan biri minibüsün yolcu dolu olduğunu iddia ederken, feribotun genelde araç taşıdığını kaydeden Güleç ise, "Yolcu sayısını tam olarak tespit etmeye çalışıyoruz. Çıkarılan yaralılar Malatya’daki hastanelerde tedaviye alındı" dedi. 
     
     Kaptan Bir şey olmaz’ dedi 
     Kaptan ve yardımcısının da kazadan kurtulduğu belirtilirken, kurtulan bir yolcu "Feribot su alıyordu. Uyarıya rağmen kaptan bir şey olmaz’ diyerek hareket etti. Bir süre sonra feribot dengesini kaybetti" iddiasında bulundu. Feribottan sağ olarak kurtulan yolculardan Mustafa Burak da, "Baskil’den ayrıldıktan bir süre sonra bir anda yalpalandı. Ne olduğunu anlayamadan yan yattı. Gördüğüm kadarıyla 4 kamyon, bir minibüs ve yolcular vardı. Battalgazi Atabey İskelesi’nden Baskil’e giden bir feribot bizi gördü ve yaklaşık 7 - 8 kişiyi kurtardı" dedi. 
     



 YAŞAM 























</TEXT>
</DOC>
