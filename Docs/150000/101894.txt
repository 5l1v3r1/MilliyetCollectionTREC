<DOC>
<DOCNO> 101894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/14/son/sontur11.html </URL>
<DATE> 2002/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Enis Öksüz BBP'ye katıldı 
</HEADLINE>
<TEXT>

     Mersin Bağımsız Milletvekili Enis Öksüz BBP'ye katıldı. 
     Öksüz'ün katılımıyla TBMM'deki bağımsızların sandalye sayısı 15'e inerken, BBP'nin milletvekili sayısı da 4'e yükseldi. 
     Enis Öksüz, TBMM'de düzenlenen törenle BBP'ye katıldı. 
     TBMM'de yapılan basın toplantısında konuşan Yazıcıoğlu, Öksüz'ün ''her zaman davaya hizmet ettiğini, bu uğurda şahsi istikbalini tehlikeye atacak adımları atmaktan da çekinmediğini'' söyledi. 
     Milliyetçilerin oy verdiği ve iktidara getirdiği partinin halkın beklentilerini karşılayamadığını bildiren Yazıcıoğlu, ''Bu partinin önde gelen insanlarının bir vicdan muhasebesi yapması gerektiğini'' belirtti. 
     BBP Genel Başkanı Yazıcıoğlu, ''BBP'nin SP ile seçim ittifakı yapacağına ilişkin haberler doğru mu '' şeklinde bir soruyu, ''Ben de bunu basından öğrendim. Bunlar doğru değildir. BBP olarak seçime gireceğiz. Hormonsuz bir şekilde, natürel bir ölçü içerisinde, istikrarlı bir şekilde büyümemize devam edeceğiz. Biz Büyük Birlik olmak istiyoruz. Biz Büyük Birlik olarak seçime girmek istiyoruz' diye yanıtladı. 
     BBP'ye katılımların devam edip etmeyeceğine ilişkin bir soru üzerine Yazıcıoğlu, ''Artık büyük parti, küçük parti yok. Büyüyecek partiler, küçülecek partiler var. Eski klasik, milletin verdiği yetkiyi heder edenler tasfiye edilecektir'' dedi. 
     
     ÖKSÜZ'ÜN SÖZLERİ 

     Öksüz ise MHP'nin iktidara geldiği ilk yıl içinde başarılı çalışmalar yaptığını anlattı. Önde gelen MHP yöneticilerinin daha sonra ''itibarlı ve kararlı duruşunu sürdürmek yerine verdiği sözleri unutmaya başladığını'' ifade eden Öksüz, ''Tek başına iktidar olmaktan ve büyümekten, başarılarını bile anlatmaktan korkar oldular. Gittikçe sanki hafızasını kaybediyor görüntüsü ve düşüncesini hatırlatan acayip bir manzara ortaya çıkmaya başladı'' diye konuştu. 
     
     ''GÖZ BOYADILAR'' 

     MHP'nin yolsuzluk ve hırsızlıkla mücadele edeceğine ilişkin taahhütlerini çiğnediğini, AB uyum yasaları adı altında birçok felaket kanunu çıkartılmasına izin verdiğini öne süren Öksüz, şöyle konuştu 
     ''Hem kale kapısını arkadan açmışlar hem de başkalarının yanlış ve sorumsuzca yaptıkları davranışlar karşısında suçlama yaparak göz boyama, adam kandırma oyunlarını oynayabilmişlerdir. Türkiye'nin geleceği daha zor günlerin yaşanmasına zemin hazırlanır bir mahiyete bürünmüştür. Teslimiyetçiliğin adı uyum olmuştur.'' 
     





</TEXT>
</DOC>
