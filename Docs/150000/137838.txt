<DOC>
<DOCNO> 137838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/20/guncel/gun04.html </URL>
<DATE> 2003/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Canlı kalkanlar burada kahraman’ 
</HEADLINE>
<TEXT>

Çocukların kara gözlerindeki pırıltıyı savaş bile silemiyor. Bizi kahraman gibi gören bu çocuklar bizi uğurlarken onlara hayranlıkla bakıp bir daha geleceğimize dair söz veriyoruz. 
     BÜLENT ÖZDEMİR Bağdat 

     Bağdat’ın varoş mahallelerini gezdik. Sefaletin hakim olduğu bu mahalleleri vurmak için savaşa gerek yok. Zaten buradaki halk savaş koşullarında yaşıyor. Taştan yapılan evlerin bir çoğu yıkık, dökük, insanlar en ağır işlerde çalışıyor ve çok az kazanıyorlar. Canlı kalkan olduğumuzu öğrenen herkes çevremizi sarıyor, şükranlarını sunuyor. Özel günler için sakladıkları nar sularından ikram ediyorlar. Çocukların kara gözlerindeki pırıltı ise içimizi ısıtıyor. Ayrılık anı geldiğinde bizi bırakmak istemiyorlar. Onlar için birer kahramanız. Bir daha geleceğimize söz veriyoruz. Büyüklü küçüklü onlarca el sallanıyor arkamızdan. Canlı kalkan otobüsleri de büyük ilgi görüyor burada. Sürücüler otobüslerin yanından geçerken mutlaka kornalarına basıp selam veriyorlar. Bu arada biz görevleri paylaşırken, bazı Iraklılar da bizleri görmek için otelimize akın ediyor. 
     



 GÜNCEL 


















</TEXT>
</DOC>
