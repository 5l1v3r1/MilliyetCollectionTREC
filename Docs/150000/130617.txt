<DOC>
<DOCNO> 130617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/13/son/sontur32.html </URL>
<DATE> 2003/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM Başkanı Arınç, KTTC'de... 
</HEADLINE>
<TEXT>

     TBMM Başkanı Bülent Arınç, Kıbrıs sorununun tek sorumlusunun ne Kıbrıs Türk halkı ne de Türkiye olduğunu bildirerek, ''Sorumlular Türk halkını yoketmeye çalışanlardır'' dedi. 
     TBMM Başkanı Arınç, resmi ziyarette bulunmak üzere geldiği KKTC Geçitkale Havaalanı'nda açıklamalarda bulundu. Arınç, TBMM'nin her zaman Kıbrıs Türk halkının onurlu davasını desteklediğini ve Kıbrıs Türk halkının 40 yıla yakın bir süredir bir hak ve hürriyet mücadelesini insanlık dışı şartlar altında sürdürdüğünü bildirdi. Arınç, ''Kıbrıs sorununun tek sorumlusu ne Kıbrıs Türk halkı ne de Türkiye'dir. Sorumlular Türk halkını yok etmeye çalışanlardır'' diye konuştu. 
     TBMM'nin şartlar ne olursa olsun KKTC'ye desteğini sürdüreceğini kaydeden Arınç, ''Değerli KKTC'li kardeşlerim, siz huzur ve güven içinde olunuz. Türkiye o günlerin bir daha yaşanmasına izin vermeyecektir'' dedi. 
     Arınç, ''Annan Planı'' ile ilgili bir soru üzerine de şunları söyledi 
     ''Burada yaşanan sorunun sorumluları 1960 anlaşmalarını uygulamayanlardır. Sorumlular Türk halkını dışlamaya ve yoketmeye çalışanlar, bunlara karşı çıkmak bir yana buna fırsat yaratanlardır. Mücadele ile elde ettiği haklarını bugüne kadar azim ve fedakarlıkla koruyan Kıbrıs Türkü bugün de siyasi, hukuki, ekonomik ve güvenlik alanlarında sahip olduğu hakları savunmaya devam etmekte ve geleceğini bu haklar temelinde kurmaya çalışmaktadır. 
     TBMM, Kıbrıs Türk halkının kazanılmış haklarının savunulması konusunda verdiği mücadeleyi daima desteklemiştir. TBMM Kıbrıs konusunda almış olduğu kararlarla Kıbrıs Türk'ünün haklı mücadelesine verdiği desteği bundan sonra da aynı güçle devam ettirecektir. Bu dava milletimizin davasıdır, hepimizindir. KKTC Cumhurbaşkanı Denktaş'ın dirayetli liderliği ile Kıbrıs Türk halkının kazanılmış haklarını muhafaza eden, güvenliğini teminat altına alan adil ve kalıcı bir çözüme ulaşılması için elden gelen bütün çabayı gösterdiğine her zaman olduğu gibi inancımız tamdır. Kıbrıs'taki çözüm çabaları adadaki gerçekleri esas almalıdır.'' 
     
     DENKTAŞ'A DESTEK 
     TBMM Başkanı Arınç, Kıbrıs sorununun çözümünün iki tarafın eşit egemenliğini ve siyasi eşitliğini kabul eden ve iki kesimliliği koruyan bir uzlaşmaya dayanması gerektiğini söyledi. KKTC Cumhurbaşkanı Rauf Denktaş'ın, Kıbrıs Türk halkının haklarını ve çıkarlarını koruyacak, Türkiye'nin etkin garantörlüğünü sağlayacak, Türk-Yunan dengesini muhafaza edecek bir çözüme ulaşılması yönünde gösterdiği çabayı desteklediklerini ifade eden Arınç, sözlerini ''Kıbrıs Türk'ünün geleceği açısından büyük öneme haiz olan bu müzakere sürecinde birlik ve beraberliği muhafaza ederek kazanılmış haklara sahip çıkması önem taşımaktadır. Kıbrıs Türk halkının tümünün iradesini yansıtmayan bir çözümün kalıcı olması esasen mümkün değildir'' diye tamamladı. Bir soru üzerine Arınç, yarın Lefkoşa'da yapılacak mitinge kendisinin ve beraberindeki parlamento heyetinin katılmayacağını söyledi. TBMM Başkanı Arınç ve beraberindeki parlamento heyeti daha sonra Anıttepe'de Dr.Fazıl Küçük'ün mezarına çelenk koydu ve saygı duruşunda bulundu. Arınç burada anıt defterini imzaladı. 
     Heyet Cumhurbaşkanı Denktaş'la yapacakları görüşme öncesinde Lefkoşa Atatürk Anıtı'na da çelenk koydu. 
     Öte yandan CTP'li ve ''Bu Memleket Bizim'' platformuna üye bir grup kadın Arınç'a bir demet çiçek vererek amaçlarının Kıbrıs'ta barışın sağlanması olduğunu ve bu nedenle Türkiye'nin katkısını beklediklerini söylediler. TKP'li bir grup da ''Ankara Ankara duy sesimizi. Bu gelen Kıbrıs Türk'ünün ayak sesleri'' şeklinde pankart açtılar. 
     TBMM Başkanı Arınç daha sonra Cumhurbaşkanı Denktaş'la biraraya geldi. 
     





</TEXT>
</DOC>
