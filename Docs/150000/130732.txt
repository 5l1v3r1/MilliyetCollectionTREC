<DOC>
<DOCNO> 130732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/14/son/sondun18.html </URL>
<DATE> 2003/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Lefkoşa'daki miting sona erdi... 
</HEADLINE>
<TEXT>

     Lefkoşa'da bazı siyasi parti ve sivil toplum kuruluşlarının düzenlediği ''Çözüm ve AB Kararlılık Mitingi'' sona erdi. 
     Lefkoşa İnönü Meydanı'nda saat 11.00'de başlayan mitinge katılımı artırmak için, aralarında öğretmen sendikalarının da bulunduğu bazı sendikalar greve gitti. Miting için KKTC'nin değişik bölgelerinden Lefkoşa'ya otobüs seferleri de düzenlendi. 
     Mitingi düzenleyenler, BM Genel Sekreteri Kofi Annan'ın sunduğu plan temelinde, 28 Şubat'a kadar bir çözüme varılmasını istiyor. 
     Kıbrıs Türk Ticaret Odası Başkanı Ali Erel, İnönü Meydanı'nda düzenlenen mitingde yaptığı konuşmada, ''göç etmemek ve aydınlık bir gelecek için direndiklerini'' belirterek, ''halktaki kararlılık sürdükçe Kıbrıs'ta barışın engellenemeyeceğini'' söyledi. 
     Cumhurbaşkanı Rauf Denktaş'ı, ''zamanı boşa harcamakla'' suçlayan Erel, Başbakan Abdullah Gül ve AK Parti Genel Başkanı Recep Tayyip Erdoğan'a, Kıbrıs konusundaki tavırları nedeniyle teşekkür etti. 
     Cumhurbaşkanı Denktaş'a, ''halkın önünü açması'' çağrısı yapan Erel, ''28 Şubat'tan önce Annan planını imzalattırmak ve 30 Mart'ta referandum yapmak gençlerimize borcumuzdur'' dedi. 
     Ali Erel, mitingle ilgili olarakyaptığı değerlendirmede ise ''görkemli bir miting yapıldığını'' ifade ederek, ''halkın son kez ciddi bir uyarı yaptığını'' söyledi. 
     Kıbrıs'ta çok yakında bir çözüm olacağına ve Kıbrıslı Türklerin de Avrupa Birliği'ne üye olacağına inandığını dile getiren Erel, ''her türlü eylemlerinin 30 Mart'a kadar devam edeceğini'' kaydetti. 
     Erel, ''Gerekmesi halinde yeni mitingler düzenleyeceklerini'' belirterek, ''Sadece mitingler değil, imza kampanyaları, grevler, gerekirse hayatı kilitleyeceğiz. Ama biz muradımıza ulaşacağız'' dedi. 
     Cumhurbaşkanı Denktaş'ın istifasının istendiği sloganlar atılan mitingde yapılan konuşmalarda, Başbakan Derviş Eroğlu, Turizm ve Çevre Bakanı Serdar Denktaş, CHP Genel Başkanı Deniz Baykal, CHP Milletvekili Onur Öymen, Dışişleri Bakanlığı Kıbrıs Dairesi Genel Müdürü Büyükelçi Ertuğrul Apakan, eski Dışişleri Bakanı Şükrü Sina Gürel, Cumhurbaşkanı Denktaş'ın Danışmanı Prof. Mümtaz Soysal ve gazeteci Oktay Ekşi'ye eleştiriler yöneltildi. 
     ''Kıbrıs'ta barış engellenemez'', ''Çözüm ve AB için bir imza'', ''Çözüm hemen şimdi'', ''Göç etmek istemiyoruz'' gibi pankartların taşındığı miting, konuşmaların ardından sona erdi. 
     





</TEXT>
</DOC>
