<DOC>
<DOCNO> 139056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/26/guncel/gun06.html </URL>
<DATE> 2003/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Banka soyan çocuk hırsızlar yakalandı 
</HEADLINE>
<TEXT>

Bankalarda hırsızlık yapan çocuklardan ikisi yakalandı. Bir hırsızın Orgeneral Kılıç’ın kızının çantasını çaldığı belirtildi 
     ELVAN EZBER İstanbul 

     İstanbul’da iki banka şubesinde bir hafta arayla yaşanan toplam 60 milyar liralık iki hırsızlıkla ilgili aranan, yaşları 10 - 15 arasında değişen kız çocuklarından ikisi yakalandı. 
     
     Para kasası çaldılar 
     Ümraniye Ziraat Bankası kambiyo bölümünde, içinde 16 bin 900 dolar, üç bin sterlin ve 905 euro’nun bulunduğu mini para kasa çalındı. Bankada güvenlik kamerası olmadığı belirtilirken, çalışanların ifadesine göre, hırsızların 10 - 12 yaşlarında iki esmer kız çocuğu olduğu belirlendi. 
     Polis olayı araştırırken, Ziraat Bankası’nın bu defa da Eyüp Şubesi’nde hırsızlık yaşandı. Bankamatiğe para konulması sırasında, yine mini bir kasada bulunan 32 milyar lira çalındı. 
     
     32 milyar bulundu 
     Eyüp’teki hırsızlıkla ilgili başlatılan soruşturmada, Hacıhüsrev semtinde oturdukları belirlenen Y.K. 13 ve M.T. 15 , kendilerini bankaya götürdüğü öne sürülen Tekin Çaka ile birlikte gözaltına alındı. Çalınan 32 milyar lira da ele geçti. 
     
     Hırsızlar, Çocuk Şubesi’nde 
     M.T.’nin iki yıl önce de Dedeman Oteli’nde düzenlenen AB için Kadın Girişimi konulu toplantıda Hava Kuvvetleri eski Komutanı Orgeneral İlhan Kılıç’ın kızı Ebru Kılıç Çerezci’nin çantasını çaldığı öğrenildi. Çocuk Şubesi’ne teslim edilen kızların, Ümraniye’deki hırsızlıkla ilgisinin olmadığı belirtildi. 
     
     Aileleri hırsızlığa gönderiyor’ 
     Bir yetkili, "Çocuklar, güzel elbiseler giydirilip hırsızlık yapacakları yerlere aileleri tarafından götürülüyor. Bankada sıra fişi alıp müşteriymiş gibi bekliyor. Kalabalıktan dolayı fark edilemeyen bu çocuklar, fırsatını bulduklarında parayı çalıp dışarıda kendilerini bekleyen büyüklerinin yanına gidiyor" dedi. 
     



 GÜNCEL 




















</TEXT>
</DOC>
