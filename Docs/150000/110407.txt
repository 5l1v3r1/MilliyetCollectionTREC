<DOC>
<DOCNO> 110407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/30/son/sontur17.html </URL>
<DATE> 2002/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Harp Okullarında yeni eğitim-öğretim yılı başladı... 
</HEADLINE>
<TEXT>

     Hava Kuvvetleri Komutanı Orgeneral Cumhur Asparuk, Türk Hava Kuvvetleri'nin, sahip olduğu kabiliyetler ve ulaştığı eğitim seviyesiyle bölgesinin en güçlü hava kuvveti haline geldiğini bildirdi. 
     Hava Harp Okulu'nun 2002-2003 eğitim ve öğretim yılının açılışı ile birinci sınıf öğrencilerinin ant içme törenleri, Yeşilyurt'taki okulda yapıldı. 
     Ant içme töreni, öğrenci alayının tören alanındaki yerini almasının ardından İstiklal Marşı'nın okunmasıyla başladı. 
     Törende konuşan Hava Harp Okulu Komutanı Hava Pilot Tümgeneral Şevket Dingiloğlu, bu yıl 8'i bayan olmak üzere 267 gencin çok zorlu seçim aşamalarından geçerek Hava Kuvvetleri saflarına katıldığını söyledi. 
     Konuşmasında velilere seslenen Tümgeneral Dingiloğlu, ''Onların iyi insan, iyi vatandaş, iyi asker, iyi pilot, iyi havacı ve iyi komutan olmaları için elimizden gelen gayreti gösterecek, laik ve demokratik cumhuriyete inanan ve onun yılmaz savunucusu gençler olarak yetiştirirken en büyük yardımcımız olacaksınız'' dedi. 
     Tümgeneral Dingiloğlu, öğrencilere hitaben de şunları söyledi 
     ''Titizlikle hazırlanmış, zorlu eleme aşamalarını geçip Hava Harp Okulu'na girmeye hak kazandığınız için sizleri kutluyorum. Şunu asla unutmayın ki, göreviniz yeni başlamaktadır. Edeceğiniz yeminle birlikte sorumluluğunuz daha da artacaktır. Bu sorumluluk, ileride devralacağınız görevler ile Hava Kuvvetlerimizi daha da ileriye götürmek, Atatürk ilkeleri ışığında daha çok çalışmak ve elinizden gelen çabayı göstererek kendinizi geleceğe hazırlamak olacaktır.'' Tören, birinci sınıf öğrencilerinin ant içmesinden sonra resmi geçitle sona erdi. 
     
     ORGENERAL ASPARUK'UN KONUŞMASI 

     Hava Harp Okulu'nun 2002-2003 eğitim ve öğretim yılı açılış töreni ise okulun sinema salonunda düzenlendi. 
     Hava Kuvvetleri Komutanı Orgeneral Asparuk, törende yaptığı konuşmada şunları kaydetti 
     ''Barış ve insanlık adına dünyanın her köşesinde Türk bayrağını taşıyarak başarılı görevler icra eden, sahip olduğu kabiliyetler ve ulaştığı eğitim seviyesiyle Türk Hava Kuvvetleri, bugün geleneksel anlamda bölgesinin en güçlü hava kuvveti haline gelmiştir. Ancak uzay ve teknoloji çağı olan 21. yüzyıla güven içinde bakabilmek, özellikle moral gücü yüksek, düşünme ve fikir yürütme yeteneği gelişmiş ve bu yeteneği pratikte uygulayabilen subay, yüksek sorumluluk yüklenebilecek lider ve komutanlar yetiştirmekle mümkün olacaktır.'' Orgeneral Asparuk, genç harbiyelilere de şöyle seslendi 
     ''Alacağınız eğitimle, tüm subaylık ve komutanlık hayatınız boyunca gerekli olacak zihinsel yeteneklerinizin temel yapısını bu kutsal yuvada kazanacaksınız. İnisiyatif sahibi, sorumluluğunu bilen, vazife aşkı ile dolu profesyonel havacılık ruhunu kazanmış birer subay olabilmek için çok çalışmalısınız. Bu ilim ve irfan yuvasında elde edeceğiniz bilgi ve becerilerle yarın çağdaş havacılığın en nitelikli uygulayıcıları olacağınıza ve Hava Kuvvetleri'nin gelişme sürecine ivme kazandıracağınıza yürekten inanıyorum.'' 
     
     ''2000'Lİ YILLARIN ÇAĞDAŞ HAVACILARI'' 

     Okula yeni başlayan öğrencilerin, havacılık ruhu içinde yoğrularak 2 binli yılların çağdaş havacıları olarak yetişeceklerini ifade eden Orgeneral Asparuk, Hava Harp Okulu'nun komutan ve öğretim üyelerine hitaben de şöyle konuştu 
     ''İçinde bulunduğumuz bilgi çağı ve Hava Kuvvetleri'nin görev özelliği nedeniyle sizlerden, dürüstlüğü meslek ahlakı ile birleştirmiş, profesyonel havacılık ruhuna sahip, askerliği ve havacılığı bir özveri mesleği olarak kabul eden, itaat, tahammül ve disiplini tam, çalışmayı ilke edinmiş, Atatürkçü düşünce sistemini benimsemiş, araştırıcı, geliştirici, yaratıcı, konulara bilimsel olarak yaklaşıp akılcı çözümler üreten, ürettiği çözümleri cesaret, kararlılık ve süratle uygulayabilen üstün nitelikli subaylar yetiştirmenizi bekliyorum.'' 
     
     BAŞARILI ÖĞRENCİLERE ÖDÜL 

     Hava Harp Okulu Komutanı Tümgeneral Dingiloğlu da, Türk Hava Kuvvetleri'nin geleceğini oluşturmak gibi büyük bir sorumluluğu bulunan Hava Harp Okulu'nun, 2002-2003 eğitim ve öğretim yılının hayırlı olmasını diledi. 
     Öğrencilere ''Sizler Hava Kuvvetlerimizin gözbebeği, geleceğimizin teminatısınız'' diye seslenen Tümgeneral Dingiloğlu, şunları kaydetti ''Bugüne kadar olduğu gibi bundan böyle de bilgi çağının gereklerine uygun, geleceğin Hava Kuvvetleri'ni yönetecek düzeyde, havacılık mesleğinin gerektirdiği kurallar ve disiplin içinde eğitim ve öğretim görmeye devam edeceksiniz. 
     Gelecekteki sorumluluklarınızı ve 2000'li yılların komutanı olacağınızı da dikkate alarak kendinizi sürekli geliştirmeli, yenilemeli, doğruyu öğrenme ve uygulamayı alışkanlık haline getirmeli, tüm yaşamınıza bu anlayışla yön vermelisiniz. İlim ve fen yolunda asla geri kalmamalısınız.'' Törende daha sonra İstanbul Üniversitesi Atatürk İlkeleri ve İnkılap Tarihi Enstitüsü Öğretim Üyesi Prof. Dr. Sabahattin Özel, ''Atatürkçülük'' konulu ilk dersi verdi. 
     Geçen eğitim ve öğretim yılında başarılı olan öğrencilere Hava Kuvvetleri Komutanı Orgeneral Cumhur Asparuk, İspanya Hava Kuvvetleri Komutanı Eduardo Gonzalez Gallarza ve 1. Ordu Komutanı Orgeneral Çetin Doğan'ın da aralarında bulunduğu komutanlar ve diğer konuklar tarafından ödüllerinin verildiği tören, Hava Harp Okulu Marşı'nın okunmasıyla sona erdi. 
     
     DENİZ HARP OKULU 

     Deniz Kuvvetleri Komutanı Oramiral Bülent Alpkaya, ''Bölgesindeki en etkin deniz gücü olan Deniz Kuvvetlerimiz, bugün ve gelecekte çıkabilecek bir kriz ve çatışmaya karşı her an göreve hazırdır'' dedi. 
     Deniz Harp Okulu, 2002-2003 eğitim ve öğretim yılına, Deniz Kuvvetleri Komutanı Oramiral Alpkaya'nın da katıldığı törenle başladı. 
     Tuzla'daki okulun spor salonunda yapılan törende konuşan Oramiral Alpkaya, milliyetçilik, etnik akımlar, dinsel fanatizm ve kitle imha silahlarının yayılması ve 11 Eylül terör olaylarından sonra daha da öne çıkan uluslararası terörün birer önemli risk, asimetrik tehdit ve global istikrarsızlık unsuru olarak gündemde olduğunu vurguladı. 
     Türkiye'nin, bu risklerin son zamanlarda giderek arttığı, istikrarsızlık ve çatışmaların süregeldiği Ortadoğu, Kafkaslar ve Balkanlar'ın tam ortasında yer aldığını hatırlatan Oramiral Alpkaya, bu durumda risk ve tehditlerin tam ortasında bulunan Türkiye'nin, hayati çıkarlarının korunması ve bölgede barış ile istikrarın tesisi için askeri açıdan güçlü olmasının hem kendisi, hem de bölge için bir gereklilik olduğunu bildirdi. 
     Oramiral Alpkaya, konuşmasını şöyle sürdürdü 
     ''Türkiye'nin soğuk savaş sonrası çevresinde meydana gelen risk ve tehditler, siyasi oluşumlar ve yeni güvenlik ortamının ihtiyaçları, Deniz Kuvvetlerimizin Türkiye'nin denizlerdeki vazgeçilmez hak ve menfaatlerini koruyacak ve bölge barışına da hizmet edecek şekilde caydırıcı ve güçlü olmasını zorunlu kılmaktadır. Bu kapsamda bölgesindeki en etkin deniz gücü olan Deniz Kuvvetlerimiz, bugün ve gelecekte çıkabilecek bir kriz ve sıcak çatışmaya karşı her an göreve hazırdır.'' 
     
     BÖLÜCÜ VE İRTİCAİ FAALİYETLER UYARISI 

     Ülkenin bölünmez bütünlüğüne ve Türkiye Cumhuriyeti'ne yönelen dış destekli bölücü ve irticai faaliyetlerin, son zamanlarda alınan önemli mesafelere rağmen varlıklarını devam ettirmekte olduğunu anlatan Oramiral Alpkaya, şunları kaydetti 
     ''Büyük Önderimiz Atatürk'ün en büyük eseri olan Cumhuriyetimize ve Cumhuriyetin laik ve demokratik yapısına karşı yürütülen gerici faaliyetlerle, asırlardır bir arada yaşayan, et ve tırnak gibi birbiriyle kaynaşmış insanlarımızı karşı karşıya getirmeye ve yurdumuzu bölmeye çalışan teröristlere karşı Türk Silahlı Kuvvetleri'nin ve onun ayrılmaz bir parçası olan Deniz Kuvvetlerimizin, Anayasa ve kanunlar çerçevesinde belirlenen görevlerini, bugüne kadar olduğu gibi bundan sonra da kararlılıkla kesintisiz sürdürmeye devam edeceklerini ifade etmek istiyorum. 
     Cumhuriyet'e karşı yürütülen irticai faaliyetlere karşı yürütülen mücadele, Silahlı Kuvvetleri mensuplarının yanında her Türk vatandaşının da tüm kurum ve kuruluşların da ortak sorumluluğu ve görevidir. Ben burada, tarihsel sağduyuya sahip ve yüksek ulusal bilinç sahibi vatansever halkımız ve geleceğin teminatı Atatürkçü genç subay namzetleri var oldukça, ülkemizi hedef alan her türlü açık ya da örtülü kirli oyunun bozulacağına içtenlikle inandığımı vurgulamak istiyorum.'' Okul Komutanı Tümamiral Özer Karabulut ise 32'si bayan, 941'i erkek, 55'i de misafir olmak üzere toplam 1028 öğrenciyle yeni eğitim öğretim yılına başladıklarını bildirdi. 
     Törende, ''Atatürkçülük'' hakkındaki ilk dersin verilmesinden sonra geçen yıl çeşitli etkinliklerde başarı gösteren öğrencilere, Okul Komutanı Tümamiral Karabulut tarafından belgeleri verildi. Geçen eğitim yılında sınıf birincileri olan İlyas Gülenç, Gökay Yayla ve Ramazan Tokdemir'e üstün başarı şerit rozetlerini, Deniz Kuvvetleri Komutanı Oramiral Bülent Alpkaya taktı. 
     Tören, öğrencilerin Deniz Harp Okulu Marşı'nı söylemeleriyle sona erdi. 
     





</TEXT>
</DOC>
