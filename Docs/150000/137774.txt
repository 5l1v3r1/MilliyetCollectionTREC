<DOC>
<DOCNO> 137774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/19/son/sontur02.html </URL>
<DATE> 2003/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Gül İstediğimiz rakam, kaybımızın altında 
</HEADLINE>
<TEXT>

     Başbakan Abdullah Gül, ABD'nin NBC televizyonuna verdiği demeçte, "ABD'den istediğimiz rakam, Türkiye'nin kaybından az" dedi. 
     NBC'nin, olası bir Irak operasyonunda Türkiye'nin uğrayacağı zararların karşılanmasına ilişkin sorularını yanıtlayan Gül, "Türkiye'nin kayıplarını hesaplayacak olursak, talebimiz küçük kalır. Körfez Savaşı'nda büyük kayıplarımız oldu. Yeni bir savaşın yol açacağı kayıplara ilişkin değişik hesaplamalar var. Ancak her durumunda, kayıplar bizim için çok yüksek. Kendimizi en kötü senaryoya göre hazırlıyoruz" diye konuştu. 
     Gül, "Türkiye'nin olası Irak savaşıyla ilgili neler hissettiğine" ilişkin soruya ise "Biz, bu bölgede yaşıyoruz. Komşuluk ilişkilerimiz var. Geçmişteki savaş nedeniyle de kötü tecrübelerimiz oldu. Örneğin 500 bin sığınmacı sınırımıza yığıldı" yanıtını verdi. 
     NBC'nin, "ABD'nin, Müslüman ülkelere nasıl bir yanıt vermesi gerektiği" sorusuna karşılık Gül, "Birincisi ABD, İslam dinini terörizmle özdeşleştirmemeli. Bu, çok önemli. Çünkü bir terörist, Müslüman, Hıristiyan ya da Musevi olabilir. Bu konuya dikkat edilmezse Müslümanların tepkisiyle karşılaşılır" dedi. 
     





</TEXT>
</DOC>
