<DOC>
<DOCNO> 108106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/17/son/sonspo04.html </URL>
<DATE> 2002/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Sarı - Kırmızılılar Rusya'ya gitti... 
</HEADLINE>
<TEXT>

     Galatasaray, Lokomotiv Moskova takımıyla yarın yapacağı Avrupa Şampiyonlar Ligi H Grubu ilk maçı için bugün Rusya'ya gitti. 
     Atatürk Havalimanı'nda uçağın hareketinden önce gazetecilerin sorularını cevaplandıran Galatasaray Kulübü Başkanı Özhan Canaydın, ''İnşaallah moralli döneceğiz. Ümidim o. Bu seneki Şampiyonlar Ligi'nde çok büyük hedeflere ilerleyeceğiz'' dedi. 
     Canaydın, ''Takımı hazır görüyor musunuz '' şeklindeki soruya karşılık, ''Ben teknik adam değilim. Ama seyirci gözüyle çok hazır görüyorum. Şampiyonlar Ligi'ne en fazla katılan takım olarak halkımızın yüzünü hep güldürdük. Bu gidişimizde de iyi netice ile döneceğiz'' diye konuştu. 
     Teknik direktör Fatih Terim de, şunları kaydetti 
     ''Her zaman başlangıçlara dikkat etmek lazım. Başlangıçlar çok kolay değil ama, bu bir turnuva. Alınan her puan, atılan ve yenilen her gol çok önemli. Onun için çok dikkatli olacağız. Önemli olan bu gruptan çıkmak. Oyuncularımızın ligin çok dışında bir performans göstereceğine inanıyorum. İyi başlayacağımızı düşünüyorum. İnşaallah dönüşümüz öyle olur.'' Bu arada oldukça neşeli olan futbolcular, taraftarlara imza verdi ve fotoğraf çektirdi. 
     





</TEXT>
</DOC>
