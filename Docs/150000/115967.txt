<DOC>
<DOCNO> 115967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/30/son/soneko13.html </URL>
<DATE> 2002/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizcilik Fuarı açıldı... 
</HEADLINE>
<TEXT>

     İstanbul Fuarcılık tarafından bu yıl 7.'si düzenlenen Denizcilik Fuarı EXPOSHIPPING , CNR Uluslararası Fuar Merkezi'nde açıldı. 
     EXPOSHIPPING Fuarı'na, Yunanistan, Kanada, ABD, Romanya, Çin, Kuveyt ve İtalya'nın da aralarında bulunduğu çok sayıda ülkeden 125'in üzerinde firma katılıyor. 3 Kasım'a kadar açık olacak fuarda, gemi inşaa ve yan sanayi, elektrik ve elektronik, gıda temin, liman hizmetleri ve çevre koruma gibi sistemler sergileniyor. 
     Fuarın açılışında konuşan Deniz Ticaret Odası DTO Yönetim Kurulu Başkanı Cengiz Kaptanoğlu, denizcilik sektörünün her zaman birlik ve beraberlik içinde olması durumunda, turizm sektörünü de geçerek, Türkiye'nin en büyük kaynak yaratan sektörü olacağını söyledi. 
     Gemi inşaa sanayinin hiçbir destek almaksızın bugün yüzde 60 kapasiteye ulaşmasında DTO'nun önemli payı olduğunu vurgulayan Kaptanoğlu, deniz sanayicilerine seslenerek, ''DTO'yu ne kadar baş tacı edersek, Türkiye'de denizcilik sektörünün gelişmesi o kadar kolay olur'' dedi. 
     AK Parti İstanbul milletvekili adayı da olan Kaptanoğlu, veda konuşması yapmadığını, her zaman aralarında olacağını bildirdi. 
     Denizcilik Müsteşar Yardımcısı Ahmet Ağar da, dünya gemi inşaa sektörünün, son 4-5 yıldan beri keskin rekabete rağmen büyüme sergilediğini kaydetti. 
     Türk gemi inşaa sektöründe de, yaşanan kriz ortamına rağmen gelişmeyi memnuniyetle gördüklerini ifade eden Ağar, ''Gemi sanayicilerimizin önünü açarak, denizciliğimizi ve gemi inşaa sanayimizi daha ileri noktalara götürmeye çalıştık'' diye konuştu. 
     İstanbul Büyükşehir Belediyesi Başkanvekili Ümit Özerol ise, denizciliğe önem veren ülkelerde sektörün teşvik edilirken, Türkiye'de durumun tam tersi olduğunu söyledi. 
     Özerol, ''Deniz sektörümüzü geliştirmedikçe tek kanatlı kuşuz. Uçmak istiyorsak, denizcilik kanadımızı geliştirmek zorundayız'' dedi. 
     





</TEXT>
</DOC>
