<DOC>
<DOCNO> 136602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/13/son/sontur06.html </URL>
<DATE> 2003/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Trakya'da buzlanma ulaşımı aksatıyor... 
</HEADLINE>
<TEXT>

     Trakya'da kar ve yollardaki buzlanma nedeniyle, 5 ilçe ve 22 köy yolunda ulaşım yapılamıyor. 
     Jandarma yetkililerinden alınan bilgiye göre, Kırklareli'nin Demirköy ile Pınarhisar arasındaki karayolu ulaşıma kapanırken, enerji nakil hatlarında fırtına nedeniyle meydana gelen arıza nedeniyle, Demirköy İlçesi'ne 15 saattir elektrik verilemiyor. 
     Demirköy İlçesi'ne bağlı 9 köyün yolunun da kar birikmesi nedeniyle ulaşıma kapandığı bildirildi. Karayolları ekipleri, karın yoğun olduğu Demirköy, Dereköy, Vize, Saray ve Kıyıköy karayolunda kar temizleme ve tuzlama çalışması yapıyor. 
     Dereköy Sınır Kapısı'ndaki gümrük yolunda ulaşım güçlükle yapılırken, araçların yola zincirsiz çıkmalarına izin verilmiyor. 
     
     TEKİRDAĞ 
     Karayolları ekipleri, kapalı olan Tekirdağ-Hayrabolu arasındaki karayolunu açma çalışmasını sürdürürken, Malkara-Tekirdağ ve Şarköy yollarında araçların zincir takmadan yola çıkmalarına izin verilmiyor. 
     Çerkezköy İlçesi'nin TEM Otoyolu girişinin bazı bölümleri, kar ve buzlanma sonucu ulaşıma kapanırken, 5 köy yolunda da ulaşım yapılamadığı bildirildi. 
     Şarköy İlçesi'nden Edirne'ye otobüs seferleri iptal edilirken, Şarköy-Çanakkale, Şarköy-Keşan Karayolu, kar nedeniyle ulaşıma kapandı. 
     Ulusal gazetelerin de gelmediği ilçede, kapalı 8 köy yolunu açma çalışmalarına devam ediliyor. Trafik ekipleri, dün geceden bu yana zorunlu durumlar dışında araçların yola çıkmalarına izin vermiyor. 
     Fırtına nedeniyle dün geceden bu yana Türk ve yabancı bandıralı 17 şilep ve tankerin Şarköy açıklarındaki bekleyişi de sürüyor. Edirne'de ise kar kalınlığının 4 santimetre civarında olduğu, kapalı karayolu ve köy yolunun bulunmadığı belirtildi. 
     Karayolları ekipleri, TEM Otoyolu'nun Edirne gişelerinden Havsa İlçesi'ne kadar olan bölümde tuzlama çalışması yaparken, kent içinde belediye ekipleri, cadde ve sokaklarda kar temizleme çalışması yapıyor. 
     Edirne Meteoroloji Müdürlüğü yetkilileri, Edirne'de bugün yağış beklenmediğini ve hava sıcaklığının, sıfırın altında 6 derece olduğunu bildirdiler. 
     





</TEXT>
</DOC>
