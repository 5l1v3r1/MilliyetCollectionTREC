<DOC>
<DOCNO> 148674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/10/dunya/adun.html </URL>
<DATE> 2003/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Danimarka olay kasedi doğruladı Almanya, Danimarka’yı yalanladı 
</HEADLINE>
<TEXT>
Birbirlerine düştüler 
Danimarka Başbakanı ve Dışişleri Bakanı’nın "Türkiye’yi oyalama" kasedinin yankıları sürüyor. Danimarka, konu saptırılıyor’ derken Almanya, olayda Danimarka’yı suçladı 
     UTKU ÇAKIRÖZER Ankara 

     AB’nin bir önceki dönem başkanı Danimarka’nın izniyle çekilen Kopenhag Belgeseli’nde Başbakan Anders Fogh Rasmussen ve Dışişleri Bakanı Per Stig Möller’in Türkiye’yle ilgili diyalogları, Ankara’da "bomba etkisi" yarattı. Başbakan ve Dışişleri bakanının sözlerini yalanlayamayan Danimarka, Türk medyasının konuyu saptırdığını ileri sürerken, belgeselde Türkiye’yi asıl oyalayan ülke olarak sunulan Almanya, açıklama üstüne açıklama yaparak, Danimarka’yı yalanladı. Belgeselle ilgili olarak üç cephede şunlar yaşandı 
     Danimarka Ankara’daki yabancı diplomatlardan edinilen bilgilere göre, Danimarka Büyükelçiliği gelişmelerden büyük ölçüde rahatsız. Kendi verdikleri izinle çekilen filmi yalanlayamayan Danimarka, Ankara’ya "biz 1999’dan beri Türkiye’yi destekliyoruz ve desteğimiz devam ediyor. Söylenenlere itirazımız yok ama kasedin içeriği Türk basını tarafından saptırılarak verildi" mesajını iletti. 
     
     Danimarkalılar yalan söyledi 
     Almanya Danimarkalı bakanın belgeselde konuşurken Türkiye’yi asıl oyalayan kişinin Almanya Dışişleri Bakanı Joscka Fischer olduğunu belirtmesi, Berlin’i ayağa kaldırdı. Fischer’in sözcüsü hemen yazılı açıklama yaparak Möller’in sözlerini yalanlarken, Ankara’daki Alman Büyükelçi Rudolph Schmidt de kanal kanal gezerek benzer açıklamalar yaptı. Almanya yaptığı açıklamalarda, Türkiye’nin AB’ye girmesinden yana olduğunu ve Kopenhag’da bu yönde gayret gösterdiğini iddia etti. Fischer’in de kısa süre içinde Dışişleri Bakanı Abdullah Gül’ü araması bekleniyor. Almanya’nın, böyle bir kasedin çekimine ve yayımlanmasına izin verdiği için Danimarka yönetimine büyük tepki duyduğu da öğrenildi. 
     Türkiye Belgesel büyük şaşkınlık yaratmasına rağmen resmi hiçbir tepki gösterilmedi. Başbakan Yardımcısı ve Dışişleri Bakanı Abdullah Gül, Belgrad’da yaptığı açıklamada "Bunlar yeni değil, bu tip şeyler zaman zaman oluyor. Önemli olan bizim kendi üzerimize düşeni yapmamız, AB’yi bizim sıkıştırmamızdır. Türkiye’nin yolu bellidir, bu yol AB için de, Türkiye için de dönülmez bir yoldur." 
     2004 yılında AB’nin Türkiye’ye yeni bahaneler öne sürüp sürmeyeceğinin sorulması üzerine Gül, "Göreceğiz, belki ondan önce de bahaneler çıkabilir, ama bahaneleri biz aşacağız" diye konuştu. Gül, kameralarla tespit edilen konuşmaları sahiplerine de sormak gerektiğini söyledi. 
     
Ankara’yı uyutalım’      E ski AB dönem başkanı ve Danimarka Başbakanı Rasmussen ile Dışişleri Bakanı Möller arasında geçen ilginç diyalog önceki gün basına yansıdı. Ele geçirilen kayıtlara göre, Almanya Dışişleri Bakanı Joschka Fischer’in, Danimarka Dışişleri Bakanı Möller’e tarih konusunda önce, "Türkiye’yi uyutacak bir formül bulalım" dediği, sonra da fikir değiştirip Türkiye’nin AB üyeliğini kastederek "unutun" diye konuştuğu belirtildi. Almanya Dışişleri Bakanlığı ise geçen hafta İsveç televizyonunda yayınlanan belgeselde, Türkiye’nin AB üyeliğiyle ilgili Möller ile Fischer arasında geçtiği iddia edilen Türkiye’nin oyalanmasına ilişkin diyaloğu yalanladı. Almanya Dışişleri Bakanlığı sözcüsü Klement Sentner, "Yapıldığı söylenen ifadeler doğru değildir. Bunun tam aksi söz konusudur. Alman hükümeti, Türkiye’nin yerinin Avrupa olduğunu her zaman söylemiştir" dedi. Stentner, söz konusu kasetin nasıl hazırlandığı konusunda bilgileri bulunmadığı da belirtti. 
     
     


DÜNYA 












</TEXT>
</DOC>
