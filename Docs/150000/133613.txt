<DOC>
<DOCNO> 133613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/28/son/sondun10.html </URL>
<DATE> 2003/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'ye göre Saddam'ın El Kaide ile ilişkisi varmış... 
</HEADLINE>
<TEXT>

     Amerikan yönetiminin, Irak ile ilgili elindeki belge ve bulguları büyük ihtimalle gelecek hafta BM'de açıklayacağı bildirildi. 
     New York Times gazetesi, açıklamanın Pazartesi günü bizzat Dışişleri Bakanı Colin Powell tarafından yapılacağını duyurdu. 
     Gazeteye açıklamada bulunan Başkan George Bush'un danışmanlarından biri, Powell'ın gelecek hafta Saddam'la ilgili geniş açıklamalar yapacağını, bunlar arasında Saddam'ın El Kaide ile ilişkisini ortaya koyacak yeni bilgilerin de yer alacağını ifade etti. 
     ABD'nin ayrıca, Saddam'ın kitle imha silahlarını saraylar, camiler ve özel konutlarda sakladığına dair elindeki kanıtları BM silah denetçilerine vereceği belirtiliyor. 
     Powell'ın açıklayacağı söylenen bilgiler arasında, Saddam'ın kitle imha silahlarıyla ilgili programının ayrıntıları ve ölümcül silahlarını yeraltında ve seyyar tesislerde sakladığına dair dokümanlar da yer alıyor. 
     Powell'ın açıklamalarını büyük olasılıkla BM'de yapacağına dikkat çeken gazete, bu hususun henüz kesinleşmediğini kaydetti. 
     Bush yönetimini bu açıklamaları yapmaya yönelten sebepler arasında, bazı müttefik ülkeler ile Demokratların, Saddam'ın kitle imha silahlarına sahip olduğu konusundaki kuşkular önemli rol oynadı. 
     Konuyla ilgili olarak konuşan Senato'daki Demokrat azınlığın lideri Tom Daschle, '' Saddam'ın nükleer ve biyolojik silahlarıyla ilgili kanıtlarımız varsa neden bunları dünyaya göstermiyoruz Neden başkan Kennedy'nin 40 yıl önce Adlai Stevenson'u BM'ye göndererek Küba'daki füzelerin fotoğraflarını dünyaya gösterdiği gibi yapmıyoruz '' sorusunu sordu. 
     New York Times'ın haberinde, Pentagon'un da savaş hazırlıklarını hızlandırdığı ve Şubat sonuna kadar Körfez bölgesine 150 bin asker ile her biri 70'er uçak taşıyan 4 uçak gemisinin gönderilmiş olacağı belirtildi. 
     
     TÜRK HÜKÜMETİYLE ANLAŞMA 
     Bu arada, gazete, Pentagon'un Türk hükümetiyle 20 bin askerin üslerden yararlanmalarını öngören bir anlaşma yaptığını yazdı. 
     Savunma bakanlığının üst düzey yetkililerinden birinin verdiği bilgiye göre, askerler kuzey Irak'ın işgalinde görev alacaklar. Gazete, 1991 Körfez savaşında çok değerli bir müttefik olan Türkiye'nin bu kez kararsız davrandığını da öne sürdü. 
     





</TEXT>
</DOC>
