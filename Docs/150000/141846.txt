<DOC>
<DOCNO> 141846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/10/son/sonspo14.html </URL>
<DATE> 2003/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
TSYD, Başkent derbisinde çıkan olayları kınadı... 
</HEADLINE>
<TEXT>

     Türkiye Spor Yazarları Derneği TSYD , Birinci Süper Futbol Ligi'nde dün Ankaragücü ile Gençlerbirliği arasında oynanan karşılaşma sonrası yaşanan olayları kınadı. 
     Yapılan yazılı açıklamada, Ankaragücü ile Gençlerbirliği arasında oynanan karşılaşma sonrası meydana gelen olaylardan büyük üzüntü duyulduğu belirtilerek, ''Başkent'in iki kardeş takımı arasında yumruklaşmaya kadar giden bu görüntülerin bir daha takrarlanmamasını diliyor, tüm kulüplerimizi fair-play sınırları içine davet ediyoruz'' görüşlerine yer verildi. 
     Ayrıca, TSYD Üyesi Yetginer Mayda'nın Ankaragücü Menajeri Abdullah Aktuğ ve kendini bilmez birkaç kişi tarafından insaf ölçülerine sığmayan kaba bir davranışla dövüldüğü de kaydedilerek, ''Bu tür davranışları asla kabullenmeyeceğimizi bir kez daha hatırlatır, eylemi gerçekleştiren başta Abdullah Aktuğ olmak üzere, kaba gösteriye alet olan herkesi kınıyoruz'' denildi. 
     





</TEXT>
</DOC>
