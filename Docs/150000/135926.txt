<DOC>
<DOCNO> 135926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/08/son/sondun12.html </URL>
<DATE> 2003/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'ın Der Spiegel'e demeci "2.BM kararı istiyoruz" 
</HEADLINE>
<TEXT>

     AK Parti Genel Başkanı Recep Tayyip Erdoğan, ABD'nin, Irak'a karşı girişeceği olası bir harekattan önce ikinci bir BM kararı çıkartılmasını istediklerini söyledi. 
     Erdoğan, Alman Der Spiegel dergisine yaptığı açıklamada, ''1441 sayılı BM kararı, hiçbir ülkeye Irak'a saldırma hakkı tanımıyor'' dedi. 
     Türkiye'nin, tüm çekincelerine rağmen Washington'un yanında olduğunu ifade eden Erdoğan, ''Biz ABD'nin müttefikiyiz ve bu ittifakımıza gölge düşmesini istemeyiz. Irak harekatıyla ilgili Türkiye'nin yapacağı askeri destek konusunda zamanı gelince meclis karar verecektir'' diye konuştu. 
     Türkiye'nin Irak topraklarında gözü olmadığını da kaydeden Erdoğan, ''Biz Irak'ın toprak bütünlüğünün korunmasından yanayız. Tarihten kaynaklanan hakkımız bile olsa, Kuzey Irak'taki petrol yataklarına da dokunulmayacak'' dedi. 
     Erdoğan, Türk Silahlı Kuvvetleri'nin Irak sınırına yaptığı yığınakla ilgili bir soruya, ''Kuzey Irak'tan Türkiye'ye yönelik 1991 yılında yaşadığımız göç akınını unutmadık. Bu sadece bir güvenlik önlemidir'' karşılığını verdi. 
     





</TEXT>
</DOC>
