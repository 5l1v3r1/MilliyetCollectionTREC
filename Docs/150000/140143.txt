<DOC>
<DOCNO> 140143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/02/son/sontur12.html </URL>
<DATE> 2003/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül ABD ile ilişkilerimiz dostluk ve anlayış içinde sürecektir 
</HEADLINE>
<TEXT>

     Başbakan Abdullah Gül, Türk-Amerikan ilişkilerinin stratejik ilişkiler olduğunu, karşılıklı dostluk ve anlayış içinde devam edeceğini söyledi. 
     Gül, Irak liderliğinin TBMM'nin dünkü kararını istismar etmemesi gerektiğini, aksi halde barışı kendilerinin zorlaştıracağını kaydetti. 
     AK Parti Merkez Karar ve Yönetim Kurulu MKYK , Başbakanlık tezkeresinin TBMM'de kabul edilmemesinin ardından doğan yeni durumu değerlendirmek üzere Genel Başkan Tayyip Erdoğan'ın başkanlığında saat 10.35'te toplandı. 
     Başbakan Gül, toplantıya katılmak üzere Genel Merkez'e girerken, gazetecilere açıklamalarda bulundu. 
     Türkiye'nin bölgenin tek demokratik ülkesi olduğuna işaret eden Gül, demokratik karar mekanizmalarının ve demokratik bir sürecin işlediğini ifade etti. Her şeyin kamuoyunun gözü önünde meydana geldiğini, kamuoyunun görüşlerini ortaya koyduğunu belirten Gül, ''Biz çeşitli istişarelerde bulunduk, parti grubumuzda toplantılar yaptık ama nihai kararı TBMM'nin vereceğini herkes biliyordu. Anayasa'nın emriydi bu'' dedi. 
     TBMM'nin, dünkü kararıyla iradesini ortaya koyduğunu vurgulayan Başbakan Gül, buna saygı göstermeleri gerektiğini kaydetti. Gül, şöyle devam etti 
     ''Türk-Amerikan ilişkileri, stratejik ilişkilerdir. Karşılıklı dostluk ve anlayış içerisinde ilişkilerimiz muhakkak ki devam edecektir. Bunu sadece bir tezkereye hemen bağlamamak gerekir. Dolayısıyla, ilişkilerimiz devam edecektir. Çok geniş sahada işbirliğimiz vardır. Keşif harekatı devam etmektedir. 
     Irak liderliği, TBMM'nin dünkü kararını istismar etmemelidir. Eğer bunu yanlış anlarlar ve istismar ederlerse, BM kararlarını süratli bir şekilde uygulamakta gecikirlerse, barışın olmasını kendileri zorlaştırırlar. O bakımdan, TBMM'nin bu kararını hiç kimse de yanlış bir şekilde tefsir etmemelidir.'' Başbakan Gül, hükümetin ve AK Parti'nin durumu soğukkanlılıkla değerlendireceğini, alınması gerekli önlemlerin alınacağını ifade ederek, telaşa gerek olmadığını söyledi. 
     
     YENİ TEZKERE GELECEK Mİ 

     Bir gazetecinin, ''Alınması gerekli tedbirler içerisinde yeni bir tezkere hazırlığı olacak mı '' sorusuna Gül, ''Bunlar değerlendirilecek şüphesiz. Bunu hükümette, partide değerlendireceğiz. Ayaküstü buna karar vermek doğru değildir'' karşılığını verdi. 
     ''Dün akşam yapılan toplantıların ardından ABD'li yetkililerle bir görüşme oldu mu '' sorusu üzerine Gül, Dışişleri Bakanlığı Müsteşarı Uğur Ziyal'in ABD'nin Ankara Büyükelçisi'ni davet ederek bilgi verdiğini kaydetti. 
     Başbakan Abdullah Gül, ABD yönetimi ve temsilcilerinin, dün yaptığı açıklamaları takdirle karşıladığını, ABD'nin demokratik sürece olan saygısını gösterdiğini ifade etti. Gül, ''Çünkü bu süreci en iyi ABD bilmektedir. O bakımdan dün yapılan açıklamaları takdirle karşılıyorum'' diye konuştu. 

     
</TEXT>
</DOC>
