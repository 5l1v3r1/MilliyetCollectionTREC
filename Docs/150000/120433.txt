<DOC>
<DOCNO> 120433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/22/son/soneko27.html </URL>
<DATE> 2002/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Danıştay, Pamukbank'ın BDDK'ya devrini durdurdu... 
</HEADLINE>
<TEXT>

     Danıştay İdari Dava Daireleri Genel Kurulu, Pamukbank'ın Tasarruf Mevduatı Sigorta Fonu'na devrine ilişkin Bankacılık Düzenleme ve Denetleme Kurulu BDDK kararının yürütmesini durdurdu. Genel Kurul, Danıştay 10. Dairesi'nin aksi yöndeki kararını bozdu. 
     Danıştay 10. Dairesi'nin Pamukbank'ın Fon'a devrine ilişkin kararının iptali ve yürütmenin durdurulması istemiyle açılan davada, yürütmenin durdurulması isteminin reddine ilişkin kararına yapılan itiraz bugün sonuçlandı. Danıştay İdari Dava Daireleri Genel Kurulu, 10. Daire'nin kararını oy çokluğuyla kaldırdı ve söz konusu BDDK kararının yürütmesini durdurdu. 
     Genel Kurul, devir kararından sonra BDDK ve Fon'un Pamukbank'a yönelik aldığı bazı kararların da yürütmesini durdurdu. Bunlar arasında Fon'un Pamukbank'ın hisselerinin satışa sunulmasına ilişkin 27 Haziran 2002 tarihli kararı da bulunuyor. 
     Genel Kurul, karara gerekçe olarak, Pamukbank'ın Yapı ve Kredi Bankası'na devir talebinin BDDK tarafından yeterince incelenmeden reddedilmesini ve Bankacılık Kanunu'na göre, Pamukbank'ın sermaye artırımı yapacağını bildirmesine karşın yeterli süre tanınmadan Fon'a devredilmesini gösterdi. 
     Gene Kurul'un kararı, gerekçesi yazıldıktan sonra taraflara tebliğ edilecek. 
     Danıştay 10. Dairesi esasa ilişkin kararını verene kadar Genel Kurul'un bu kararı bağlayıcı olduğundan, BDDK'nın, karar tebliğ edildikten sonra 30 gün içinde gereğini yerine getirmesi gerekiyor. 
     BDDK, 18 Haziran 2002 tarihinde aldığı kararla Pamubank'ın Yapı ve Kredi Bankası'na devrine yönelik sunulan plan ve fizibilite raporları uygulanabilir olmadığı, mali bünyesindeki olumsuzlukların giderilmesini teminen alınması istenilen tedbirler alınmadığı ve yükümlülüklerinin toplam değeri varlıklarının toplam değerini aştığı, faaliyetine devamının mevduat sahiplerinin hakları ve mali sistemin güven ve istikrarı bakımından tehlike arzettiği gerekçesiyle Fon'a devrine karar vermişti. Fon da 27 Haziran 2002 tarihinde Pamukbank'ın hisselerinin satışa çıkarılmasını kararlaştırmıştı. 
     Pamukbank'ın hissedarları, BDDK'nın Fon'a devir ve arkasından aldığı bazı kararlar ile Fon'un Pamukbank'ın satışa çıkarılmasına ilişkin kararın iptali ve yürütmesinin durdurulması istemiyle dava açmışlardı. Danıştay 10. Dairesi, oybirliğiyle yürütmenin durdurulması istemini reddetmişti. 

     
</TEXT>
</DOC>
