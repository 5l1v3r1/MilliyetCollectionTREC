<DOC>
<DOCNO> 129225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/07/yasam/yas05.html </URL>
<DATE> 2003/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Fazla Televole’ ortaklıktan etti 
</HEADLINE>
<TEXT>

Deri firması Desa’nın ortaklarından Mehmet Çelet tüm hisselerini, oğlu Barış’ın magazin basınında fazlaca yer almasından rahatsız olan ağabeyi Melih Çelet’e devretti 
     ŞULE YÜCEBIYIK 

     Deri giyimde Türkiye’nin önde gelen markalarından Desa, ani bir kararla ortaklık yapısını değiştirdi. Şirketin kurucusu ve ortağı Mehmet Çelet, oğlu Barış Çelet’le tüm hisselerini, kardeşi Melih Çelet’e satarak Desa ile ilişkisini kesti. Çelet kardeşlerin 30 yıllık ortaklığını bitiren ise, aile içi bir huzursuzluktu... 
     Şirkete yakın kaynaklara göre huzursuzluğun en önemli kaynağı yeğen Barış Çelet. Çelet’in, hızlı gece yaşamı ve mankenlerle olan ilişkileri nedeniyle magazin basınına sık sık malzeme olması, şirkette fiilen çalışmadığı halde "Desa’nın veliahtı" olarak anılması, işi asıl yüklenen amca Melih Çelet’i rahatsız etti. 
     
     Oğullarımız çok farklı’ 
     Ağabeyi Mehmet Çelet ile bugüne kadar hiçbir sorun yaşamadıklarını belirten Desa’nın yeni yönetim kurulu başkanı Melih Çelet, şirketteki kan uyuşmazlığının kardeş çocukları arasında olduğuna dikkat çekti. Çelet şunları söyledi 
     "Kendimizi değil ikinci jenerasyonu düşünmek zorundayız. Desa bir gün oğullarımızın olacak. Ancak oğlum Burak ile yeğenim Barış arasında yetişme tarzı ve eğitim açısından büyük farklılıklar var. Oğlum Boğaziçi Mühendislik mezunu, Amerika ve İngiltere’de işletme, dericilik masterı yaptı. İşe sahip çıktı. Yeğenim Barış ise farklı bir kişiliğe sahip ve üniversite mezunu değil." 
     
     Desa’ya zarar verecekti’ 
     Çelet, iki kuzen arasında ileride sorun çıkacağını hissettiklerini belirterek, "Bu global bir marka olma iddiası taşıyan Desa’ya zarar verecekti. Mehmet Bey de benim gibi düşündü. Yollarımızı ayırdık" dedi. Geçen yıl Ralph Lauren ve Marks Spencer’ın global deri tedarikçisi olan Desa’nın bu yıl yine önemli işbirliklerine imza atacağını iddia eden Çelet, sözlerini şöyle bitirdi "Artık önümüz açıldı. Yakında halka da açılacağız." 
     



 YAŞAM 























</TEXT>
</DOC>
