<DOC>
<DOCNO> 129846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/09/son/sontur19.html </URL>
<DATE> 2003/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
MGK kanunu değişti, iki yeni üye daha katılacak... 
</HEADLINE>
<TEXT>

     Milli Güvenlik Kurulu Kanunu'nda değişiklik yapan tasarısı TBMM Anayasa Komisyonu'nda kabul edildi. Yapılan değişikliğin yasalaşması durumunda, Başbakan yardımcıları ve Adalet Bakanı da artık MGK'da görev yapabilecek. 
     Tasarının görüşülmesi sırasında söz alan AK Parti Sakarya Milletvekili Ayhan Sefer Üstün, demokrasinin geliştirilmesi açısından yapılan anayasa değişikliklerine, Yüksek Askeri Şura kararlarının yargı denetimine alınması konusunun da dahil edilmesi gerektiğini söyledi. TBMM kararlarının dahi yargı denetimine açık olduğunu ifade eden Üstün, hukuk devletinin geliştirilmesi açısından bu değişikliğin gerekli olduğunu söyledi. Üstün, ''Ayrıca Genelkurmay Başkanı'nın YAŞ konusunda açıklaması, YAŞ kanunu ile çelişmektedir. YAŞ kararlarında oybirliği şartı yoktur. Aksi yönde karar bildirebilir. Başbakan'ın muhalefet şerhi kanundan aldığı yetkidir'' diye konuştu. 
     Antalya CHP Milletvekili Tuncay Ercenk de yeni yasama döneminde iktidar ve muhalefetin yapıcı bir yaklaşımla görev yaptığını ve ülke gündeminin çatışmaya yol açacak konularla meşgul edilmemesi gerektiğini belirterek, ''Özellikle TSK bu tartışmaların içine kesinlikle sokulmamalıdır'' dedi. 
     Yapılan görüşmeler sonucunda, Başbakan yardımcılarının MGK üyeleri arasına dahil edilmesi ve MGK'nın kararlarının tavsiye niteliği taşıdığına ilişkin yasa tasarısı oy birliği ile kabul edildi. 
     





</TEXT>
</DOC>
