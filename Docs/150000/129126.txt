<DOC>
<DOCNO> 129126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/06/son/sontur05.html </URL>
<DATE> 2003/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan'la sendikalar arasında nema zirvesi... 
</HEADLINE>
<TEXT>

     Devlet Bakanı Ali Babacan, işçi, memur ve işveren sendikaları konfederasyonlarının genel başkanlarıyla biraraya gelerek ekonomideki son gelişmeleri ve zorunlu tasarrufların tasfiyesi başta olmak üzere gündemdeki konuları değerlendirecek. 
     Devlet Bakanı Babacan'la konfederasyon başkanları arasındaki görüşmenin çarşamba günü yapılması öngörülüyor. 
     Hazine Müsteşarlığı'nda yapılacak toplantıya, Türk-İş Genel Başkanı Salih Kılıç, DİSK Genel Başkanı Süleyman Çelebi, Hak-İş Genel Başkanı Salim Uslu, Kamu Emekçileri Sendikaları Konfederasyonu KESK Genel Başkanı Sami Evren, Kamu-Sen Genel Başkanı Bircan Akyıldız, Memur-Sen Genel Başkanı Fatih Uğurlu, Bağımsız Kamu Çalışanları Sendikaları Konfederasyonu BASK Genel Başkanı Resul Akay ve Ulusal Demokrat Sendikalar Konfederasyonu USEK Genel Başkanı Kemal Aydoğan çağrıldı. 
     Toplantıda, ülkedeki ekonomik gelişmeler konusunda görüş alışverişinde bulunulacağı belirtiliyor. Ancak görüşmenin, "zorunlu tasarruf" olarak bilenen Çalışanların Tasarruflarını Teşvik Hesabı"nda biriken paraların ödenmesine ilişkin plan üzerinde yoğunlaşacağı bekleniyor. 
     Hükümetin Meclis'e sunduğu tasarıda hesabın tasfiyesine ilişkin olarak öngörülen plana, işçi ve memur sendikaları büyük tepki göstermişti. Plana göre, hesapta biriken işçi ve işveren paylarının anaparalarının, 2003 yılında defaten ödenmesi öngörülüyor. Hesaptaki birikimin asıl büyük bölümünü oluşturan nemasının ise tasarı yasalaşarak yürürlüğe girdiği tarihten itibaren her ay DİE'nin açıklayacağı TÜFE artışlarına endekslenerek sonraki dört yılda tasfiye edilmesi benimseniyor. 
     Buna göre, hesabın 2007 yılında tasfiyesi öngörülüyor. Söz konusu ödeme planına "eritme politikası" olduğu gerekçesiyle karşı çıkan işçi ve memur temsilcilerinin, görüşmede, birikimlerin nemasıyla birlikte bir defada ödenmesi konusunda ısrar edecekleri belirtiliyor. 
     Bu arada, 2003 yılı toplu iş sözleşmeleri, memur maaş artışlarına ilişkin politikalar ve kamu işçilerinin 2002 yılından kalan bir maaş tutarındaki ikramiyelerinin ödenmesi konularının da gündeme gelmesi bekleniyor. 
     





</TEXT>
</DOC>
