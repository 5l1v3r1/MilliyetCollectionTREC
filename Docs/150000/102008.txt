<DOC>
<DOCNO> 102008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/15/yazar/dundar.html </URL>
<DATE> 2002/08/15/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
Mutaassıp Urfa’nın imdat’ sinyalleri 
</HEADLINE>
<TEXT>

Urfa bilinçaltı imdat sinyalleri veriyor porno, içki ve telefon sapıkları... Bir liseli "Nerede baskı varsa, orada patlama vardır" diyerek durumu özetliyor 
     Efsaneler şehri gölgede 38 derece... Urfa, 7 gün 7 gecedir yanan bir koca ateşmiş de biz içine mancınıkla düşmüşüz gibi... Fark şurada ki, düştüğümüz yer gülistan olmuyor, şikayet dikenleriyle doluyor. Ancak Urfa’da şikayet konuları farklı... Burası az rastlanır bir toplumsal çalkalanmayı yaşıyor Şehre gelen 7 bin üniversiteli, asırlık muhafazakarlığa meydan okuyor. Gelenekselle modern kapışıyor inançlarla ihtiyaçlar vuruşuyor. Urfa, eşsiz bir sosyal laboratuvar sıfatıyla içten içe kaynıyor. 
     
     Porno patlaması 
     10 yıl önce açılan Harran Üniversitesi, yaşamı altüst etmiş kentte... 400 kişilik 3 salonu bulunan 4 yıllık Emek Sineması’nın sorumlusu Süleyman Altın sinemayı Vizontele ile açtıklarını, Hollywood filmleri de oynattıklarını ve çok iyi iş yaptıklarını söylüyor. "Gelen hep yabancılar" üniversite öğrencileri diyor. Porno oynatan Atlas Sineması birkaç yıl önce kapanmış. Şimdi bu taassup kentinin bilinçaltını besleyen yegane hazine, gençlerin başka gezecek yer olmadığı için "Mecburiyet Caddesi" adını taktığı Atatürk Bulvarı’ndaki tezgahlarda satılan kaçak porno - CD’ler... 
     
     Psikoloji kitapları ve içki 
     Belediye Başkanı Ahmet Bahçıvan’ın adını taşıyan iş merkezinde, Koma Amed’den Kürtçe türküler çalınan modern Sadabat Cafe’de gençlere pornoyu soruyorum "Çok yaygın" diyor bir liseli, "İçki de öyle. Türkiye’nin en çok içki tüketen illerinden biri Urfa... Nerede baskı varsa, orada patlama vardır". Oysa Saadet Partili Belediye Başkanı şehirdeki bütün içkili lokantalarla pavyonları ruhsat vermeyerek kapatmış. Bu baskının yarattığı rahatsızlığın göstergeleri o kadar çok ki Aynı pasajdaki İştar Kitabevi’nde çalışan üniversiteli Leyla Elcik "En çok psikoloji kitapları satılıyor" diyor "Özellikle de çekingenlikle ilgili olanlar". 
     Urfalı, yeni hayat karşısındaki çekingenliğini kitapla aşmaya çabalıyor. 
     Bu çekingenliğin bir yansıması da telefon sapıklığı... Yine liselilere göre, "Urfa’da çoğu gencin en az 10 telefon sapığı var. Herkes birbiriyle adını vermeden telefon sohbeti yapıyor". Elbette kentin tümü için geçerli değil bunlar... Dışarıdan bakıldığında hiç Urfa değişmemiş gibi... Camiler dolup taşıyor, işsiz delikanlılar kahvede vakit öldürüyor, genç kızlar dışarı bile çıkamıyor. Ama şimdi bir fark var Artık sokakta, bütün tacizlere rağmen inatla pantolonlu gezen "yabancı"ları, Seranad Cafe’de kızlı erkekli oturan talebeleri ve onlarla gelen "yeni hayat"ı görüyor televizyonda, İstanbul’un nasıl eğlendiğini de... Batman’da bunları gören çaresiz hemcinsleri intihar ediyor buradakilerin kimi şehre gelen "yabancı"larla evleniyor, kimi telefonla rahatlıyor, kimi ise kız - kıza çiğköfte partilerinde dedikodu yaparak stres atıyor. 
     
     Kan davası bitiyor 
     Bir avukat, son yıllarda adliyede kan davası ve kız kaçırma davalarının azaldığını, bunun yerini tarım destekleme alımlarına müracaat amaçlı evrakta sahtecilik davalarının aldığını söylüyor. Başlık parası tamamen köyde kalmış şehirde kızların evlilik yaşı 18’e kadar çıkmış. 
     GAP sayesinde cebine para giren "maraba"lar ağa karşısında söz söylemeye başlamış. Ama 500 bin nüfuslu kentte hala sadece 5 bin gazete satılıyor. Özetle değişimin işaret fişeği patlamış, ama ağır gidiyor. Kent eski "peygamberler kenti", ama gençlerle konuşunca anlaşılıyor ki, dipten bir dalga geliyor. Bir liselinin deyişiyle "Hacıbaba kültürü" sona eriyor. Urfa’da bu seçimi belki AKP alır ama onyıllar ötesine bakıldığında görünen o ki, Şanlıurfa bir daha zor eski Urfa olur. 
     
     







Aşiret, siyaset ve GAP 


Değişik pencerelerden görüntüler... 


AKP’ye yatırım 


Kucağımızı açtık birleşmeyi istiyoruz’ 


Ertegün haklı ama sözleri büyük gaf... Ve ayıp .. 


Çağrı - yankı 


Mutaassıp Urfa’nın imdat’ sinyalleri 


Tüketimde güvensiz canlanma gözleniyor 


KKTC’deki sivil toplumu dinlemeli 


Uzak diyarlarda evli barklı... 


Değişim, gelişim, ittifak, CHP 


Züğürt Ağa’ya oy yok 


İttifak arayışı, Derviş’e yarıyor 


Bakkal sıfırı tüketince eski defteri karıştırırmış 


İlle de yeni olsun 


</TEXT>
</DOC>
