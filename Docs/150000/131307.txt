<DOC>
<DOCNO> 131307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/16/son/sontur04.html </URL>
<DATE> 2003/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Tuzla'da harem kuran tarikat şeyhi DGM'de 
</HEADLINE>
<TEXT>

     Tuzla'nın Akfırat Beldesi'nde irticai faaliyetlerde bulundukları gerekçesiyle jandarma tarafından gözaltına alınan 11 kişi, İstanbul DGM'ye getirildi. 
     Tuzla Jandarma Komutanlığı'ndaki sorgu ve diğer işlemleri tamamlanan Yaşar Yılmaz ile diğer 10 kişinin DGM'ye getirilişi sırasında geniş güvenlik önlemi alındı. 
     Bu kişilerle birlikte bazı kadınların da ''tanık'' sıfatıyla dinlenmek üzere DGM'de hazır edildikleri görüldü. 
     İddilara göre 15 eşli şeyh Yaşar Yılmaz, köydeki başka kadınlarla da birlikte oluyordu. Yılmaz'ın hastalanan bazı kadınları hoşuna giderse "Gözetime ihtiyacı var" diyerek bir geceliğine nikahına, ardından da yatağına aldığı öne sürülüyordu. 
     Yılmaz'ın gördüğü rüyaları kendine bağlı hocalar tarafından belde halkına anlattırdığı, bakkal, kasap ve manavdaki malların fiyatlarını ise rüyalarına göre ayarlattığı da iddialar arasında. Kuralları çiğneyenlerin 20 sopa cezasına çarptrırıldığı da öne sürülüyor. 
     





</TEXT>
</DOC>
