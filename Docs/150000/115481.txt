<DOC>
<DOCNO> 115481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/27/son/sontur08.html </URL>
<DATE> 2002/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
4 saat evli kaldılar... 
</HEADLINE>
<TEXT>

     İzmir'in Bornova İlçesi'nde, 8 Mart Dünya Kadınlar Günü'nde nikah masasına oturduğu eşi Arzu Gürültü'yü, evlendikten 4 saat sonra dövdüğü iddia edilen tekstilci boşandı. 
     İzmir 13. Asliye Hukuk Mahkemesi'nde açılan boşanma davasında, Arzu-Mehmet Ali Gürültü çifti, ''şiddetli geçimsizlik'' nedeniyle boşanmak istediklerini belirttiler. 
     Gürültü çiftinin, nikahtan hemen sonra olaylı bir şekilde ayrıldıktan sonra, yeniden biraraya geldikleri, ancak geçinemeyince anlaşarak ayrılmaya karar verdikleri öğrenildi. 
     Mahkeme Hakimi, çiftin boşanmasına karar verdi. 
     
     OLAYIN GEÇMİŞİ 
     8 Mart Dünya Kadınlar Günü'nde, Mehmet Ali Gürültü ile nikah masasına oturan Arzu Gürültü, bir süre sonra eşi tarafından ''hırsızlıkla suçlanarak dövüldüğünü'' öne sürmüş ve karakola başvurmuştu. 
     Şikayetten sonra gözaltına alınan ve savcılığa ifade veren Mehmet Ali Gürültü, 850 milyon lira parasının çalındığını ve adına yüklüce mücevher siparişi verildiğini öğrendiğini belirterek, ''Bunun nedenini sordum. Sen kerizsin, kerizin parası yenir diye karşılık verince, masaya vurdum. Masa ona çarptı'' diyerek kendisini savunmuştu. Mehmet Ali Gürültü, nikahın iptali, karısı da boşanmak için dava açmıştı. Ancak taraflar daha sonra, karşılıklı davalardan feragat ederek anlaşmıştı. Arzu Gürültü'nün, ilk eşinden de olaylı bir şekilde ayrıldığı öğrenildi. 
     





</TEXT>
</DOC>
