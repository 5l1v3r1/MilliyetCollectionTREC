<DOC>
<DOCNO> 110423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/30/son/sontur33.html </URL>
<DATE> 2002/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'li Bakan Yardımcısı'na Türkiye'nin endişeleri iletildi... 
</HEADLINE>
<TEXT>

     ABD Dışişleri Bakan Yardımcısı Elizabeth Jones, Türkiye'nin tüm ekonomik potansiyelini kullanma hedefini, Irak'ın uluslararası toplumun istemlerini tam olarak yerine getirmesi halinde gerçekleştirebileceğini söyledi. 
     Jones, Dışişleri Bakanlığı'ndaki temaslarının ardından yaptığı açıklamada, görüşmelerinde Türkiye'nin ABD için olan ekonomik önemi konusunu ele aldıklarını belirterek, ''Bakü-Ceyhan'ın geçen hafta tamamlanmasından gurur duyuyoruz. Türkiye ile Şahdeniz boru hattı gibi enerji koridorları konusundaki işbirliğimizi devam ettireceğiz'' dedi. 
     Prag'da Kasım ayında yapılacak NATO zirvesi konusunda da Türkiye ile yakın bir şekilde çalıştıklarını söyleyen Jones, NATO ve AB arasındaki askeri sorunların giderilmesi için Avrupa Güvenlik ve Savunma Politikası konusunda da Türkiye ile temaslarının sürdüğünü belirtti. 
     Türkiye ile ABD arasındaki stratejik ilişkilerin ''çok çok yakın'' olduğunu söyleyen Jones, Türkiye'nin AB'ye üyeliğini de desteklediklerini belirterek, ''Bunun ABD, AB ve Türkiye için çok önemli olduğuna inanıyoruz'' dedi. 
     Jones, Irak'ın BM Güvenlik Konseyi kararlarına uyması gerektiği konusunda Türkiye ile hemfikir olduklarını belirterek, Irak'ın yükümlülüklerini yerine getirmesinin uluslararası toplum için çok önemli olduğunu kaydetti. 
     ''Irak'ın uluslararası toplumun istemlerini tam olarak yerine getirmesi halinde, Türkiye tüm ekonomik potansiyelini kullanma hedefini gerçekleştirebilir'' diyen Jones, bir gazetecinin sorusu üzerine Dışişleri Bakanlığı'ndaki görüşmelerinin odağını BM Güvenlik Konseyi kararlarının oluşturduğunu söyledi. 
     Jones, nitelikli sanayi bölgeleri konusunda çok yoğun çaba harcadıklarını ve bu kararın da yakında çıkmasını umduklarını söyledi. 
     Edinilen bilgiye göre, görüşmeler sırasında Türk tarafı Irak'a yönelik olası bir operasyona ilişkin kaygılarını maddeler halinde aktardı. Bu maddeler şöyle sıralanıyor 
     ''-Petrol fiyatları sürekli artıyor -Ülkedeki yabancı yatırımcılar kaçabilir -Turizm tesisleri 3 ay sonra yeni rezervasyonlar almaya başlayacak. Bu rezervasyonlar iptal olursa turizm çöker -İç ekonomik dengeler bozulur -Bölge ülkeleriyle sınır ticareti zarar görür. Bundan sadece Türkiye değil, bütün bölge ülkeleri olumsuz etkilenir.'' Jones Ankara'nın kaygılarını not etmekle yetindi. 
     Dışişleri Bakanı ve Başbakan Yardımcısı Şükrü Sina Gürel de, Jones'a Türkiye'nin Irak'a ilişkin bilinen görüşlerini aktardı. 
     ABD'li bakan yardımcısı öğleden sonra da Genelkurmay İkinci Başkanı Orgeneral Yaşar Büyükanıt tarafından kabul edilecek. Görüşme basına kapalı yapılacak. 
     





</TEXT>
</DOC>
