<DOC>
<DOCNO> 143880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/20/son/sondun57.html </URL>
<DATE> 2003/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Basra'da patlama sesleri.. 
</HEADLINE>
<TEXT>

     Irak'ın güneyindeki kentlerde, özellikle Basra kentinde sık sık patlama sesleri duyulduğu bildirildi. 
     İRNA'nın haberine göre, İran'ın güneybatısında bulunan Kuzistan eyaletinin Irak sınırındaki Şelemçe bölgesi sakinleri, Irak'ın güneyindeki kentlerden, özellikle Basra'dan sık sık patlama sesi duyulduğunu haber veriyor. 
     Bu arada savaşın Basra Körfezi'ndeki İmam Humeyni limanının çalışmasını etkilemediği, limanın normal hizmet vermeyi sürdürdüğü belirtildi. 
     Öte yandan İran'ın batısındaki Kermenşah eyaletinin Irak sınırına yakın Salas Babacani ve Paveh kentlerinde normal yaşamın sürdüğü belirtilirken, Salas Babacani valisi Feyzullah Rençber, Iraklı mültecilerin bölgeye vardığına dair bilgi olmadığını, güvenlik güçlerinin sınır bölgelerinde kontrollerini sürdürdüğünü söyledi. 
     Paveh valisi Murad Mehdevi, Kuzey Irak'ta Süleymaniye kenti civarında çatışmalar olması halinde, mültecilerin İran sınırlarına yığılacağını söylerken, Gilan-ı Garb valisi Cafer Kazımi Teber, muhtemel mülteci akınına karşı sınırdaki Kasrı Şirin kasabasında kriz masası kurulduğunu kaydetti. 
     İran'ın batısında Irak sınırındaki bölgelerde normal yaşam sürerken, halkın, İran'ın yarın yeni yıla girecek olması dolayısıyla Nevruz kutlamalarına hazırlandığını bildiriliyor. 
     





</TEXT>
</DOC>
