<DOC>
<DOCNO> 117196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/05/son/sonspo18.html </URL>
<DATE> 2002/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş... Ali Eren'in Elazığspor maçında oynaması zor 
</HEADLINE>
<TEXT>

     Beşiktaş, Elazığspor ile yapacağı lig maçının hazırlıklarını bugün gerçekleştirdiği idmanla sürdürdü. 
     Siyah-beyazlı futbolcular, BJK Nevzat Demir Tesisleri'nde, teknik direktör Mircea Lucescu yönetiminde yapılan idmanda kondisyon ve taktik çalışması yaptı. 
     Rumen teknik adam, yarım sahada önce birerli, daha sonra da üçerli gruplar halinde prese dayalı çift kale maçlar oynattı. 
     Antrenmana, sakatlıkları bulunan Ahmet Dursun ve Ali Eren ile, boğaz enfeksiyonuna yakalanan Ahmet Yıldırım ve hafif sakatlığı olan Sergen katılmadı. Sergen'in tek başına salonda dayanıklılık çalışması yaptığı bildirildi. 
     
     ALİ EREN'İN OYNAMASI ZOR 

     Beşiktaş'ın savunma oyuncusu Ali Eren'in, sağ dizindeki ağrıları nedeniyle bugün MR'ı çekildi. 
     Kulüp doktoru Ayhan Optur, MR sonuçlarının henüz ellerine geçmediğini belirtirken, Ali Eren'in Elazığspor maçında forma giymesinin zor olduğunu kaydetti. 
     Dr. Optur, Ali Eren'in sağ dizinde ödem olduğunu, bunun da ağrıya sebep verdiğini ifade ederek, ''MR sonuçları elimize ulaştıktan sonra daha net bir karar vereceğiz. Ancak şu an için cuma günkü maçta oynaması zor görünüyor'' diye konuştu. 
     Bu arada siyah-beyazlılar, akşam yapacakları idmanla hazırlıklarını sürdürecek. 

     
</TEXT>
</DOC>
