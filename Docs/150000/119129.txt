<DOC>
<DOCNO> 119129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/15/son/sontur16.html </URL>
<DATE> 2002/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Rus uçağının enkaz kaldırma çalışmalarına başlandı... 
</HEADLINE>
<TEXT>

     Antalya'da düşen Rus uçağının enkazının kaldırılması çalışmaları başladı. 
     Antalya Havalimanı'na taşeron hizmet veren TURMAK adlı firmadan 4 görevli, Antalya'da 9 Kasım akşamı düşen Rus kargo uçağının enkazındaki kesim çalışmalarına başladı. 
     Çalışma hakkında basın mensuplarının sorularını yanıtlayan TURMAK Genel Müdürü Turan Şahin, uçağın kanatlarının, yaklaşık 5-6 saatlik bir çalışmayla gövdeden ayrılacağını kaydetti. 
     Antalya Havalimanı'nın, bu tür durumlarda hareket edecek bir ekibinin bulunmadığını belirten Şahin, ''Kanatların kesim işlemi tamamlandıktan sonra, gövde, vinç yardımıyla TIR'a yerleştirilecek. Enkaz, havalimanının yangın tatbikatlarında kullanılacak'' dedi. 
     Turan Şahin, uçağın motorunun ise Amerikan ve Rus teknolojilerinin karşılaştırılması açısından üniversite ve havalimanında eğitim amaçlı kullanılabileceğini kaydetti. 
     Antonov 26 tipi kargo uçağı, 9 Kasım Cumartesi günü, akşam saatlerinde yakıt ikmali için Antalya Havalimanı pistine inmek isterken, kötü hava koşulları nedeniyle düşmüştü. Uçakta bulunan 28 kişi yaralanmıştı. 
     





</TEXT>
</DOC>
