<DOC>
<DOCNO> 130358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/12/son/soneko01.html </URL>
<DATE> 2003/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilinçli alışverişin kuralları... 
</HEADLINE>
<TEXT>

     Standardı olmayan malın, tatmin edici kalitede satılmasının zorunlu olduğu belirtildi. 
     Türk Standardları Enstitüsü TSE Gaziantep Bölge Müdürü Mustafa Derecik, A.A muhabirine, tüketicilerin, satın aldıkları mal ve hizmetlerde belli standardları arama ve bekleme hakkına sahip olduğunu söyledi. 
     Satın alınan malın varsa standardına uygun olarak, standardı yoksa tatmin edici kalitede satılmasının zorunlu olduğunu ifade eden Derecik, ''Mallar küçük ayıpları dahi taşımamalı. Ayrıca, satıcı, alıcının kullanım amacına uygun olan malı satmalı'' dedi. 
     Satın alınan malın ambalajının üzerinde, tanıtım işaretinde veya kullanma kılavuzunda belirtilen ya da satıcı tarafından vaat edilen özellikleri taşıması gerektiğini kaydeden Derecik, şöyle devam etti 
     ''Satın alınan malın ayıplı olduğunun anlaşılması halinde, tüketici, ürünün teslim alındığı tarihten 15 gün içinde satıcıdan ayıplı malın değiştirilmesini, ödediği bedelin iadesini, ayıbın neden olduğu değer kaybının bedelden indirilmesini veya ücretsiz olarak tamirini talep edebilir. Bunlar, tüketicinin yasal haklarıdır. 
     Eğer, ayıp gizli nitelikte veya hile ile gizlenmiş ise satıcı, 15 gün içerisinde kendisine başvurulmadığını öne sürüp, sorumluluktan kurtulamaz. Satıcı daha uzun bir süre garanti vermemiş ise gizli ayıbı olan mala karşı hak aramak için yasal süre iki yıldır. Malın ayıbı hile ile gizlenmiş ise satıcı 2 yıllık zamanaşımı süresinden yararlanamaz.'' 
     
     ''KONUŞMA DAHİ SÖZLEŞMEDİR'' 
     ''Bir malı satın aldığınızda, bu sadece konuşma biçiminde olsa bile siz ve satıcı sözleşme yapmışsınız demektir. Satın aldığınız malla ilgili olarak ortaya çıkan sorunu, satıcı ya da imalatçı veya ithalatçı çözmek zorundadır'' diyen Derecik, sözlerini şöyle tamamladı 
     ''Size hediye olarak verilen bir malın hatalı olduğu ortaya çıkarsa, bu malı satıcıya geri götürmek, alan kişiye düşer. Ancak, bazı mağazalar, hediye malın kendi mağazalarından satıldığına yönelik kanıtların olması halinde şikayete çözüm getirmeye çalışacaktır. Ayıplı maldan doğan zarar talep edilebilir. 
     Eğer, ayıptan sözedilmişse ya da ayıplı mal satan bir yerden alışveriş yapılmış, antika veya ikinci el mallar veya tamire ihtiyaç duyulan mal alınır ise bu haklardan yararlanılamaz. Şikayet ederken, mümkün olduğunca satın alınan mal ile beraber, o mala ilişkin fatura ya da benzeri belge bulundurulmalı. İmzalanan sözleşmelerde sakınca yaratacak bir hüküm olup olmadığı kontrol edilmeli.'' 
     





</TEXT>
</DOC>
