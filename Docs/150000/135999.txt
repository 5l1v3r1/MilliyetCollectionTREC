<DOC>
<DOCNO> 135999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/09/guncel/gun11.html </URL>
<DATE> 2003/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Evi, işi olan da yeşil kart almış 
</HEADLINE>
<TEXT>

Beykoz Kaymakamlığı’nın yaptığı araştırmada, evi, arabası ve işi olduğu ortaya çıkan 5 yeşil kartlının kartları iptal edildi 
     ASLI ÖKTENER İstanbul 

     Beykoz Kaymakamlığı’nca son bir haftadır yapılan denetimlerde yeşil kart sahibi olan 5 kişinin evi, arabası ve işi olduğu tespit edildi. Kartları iptal edilen vatandaşların, Beykoz Sosyal Yardımlaşma ve Dayanışma Vakfı’ndan bir yıl boyunca da gıda, para ve yakacak yardımı aldıkları belirlendi. 
     Bu beş kişiden biri de 30 yaşındaki Bekir Ali Gemici... Evli ve bir çocuk babası... Sarılık hastası olduğunu belirtmiş. Hiçbir geliri olmadığını beyan ederek bir yıl boyunca yeşil kart kullandı. Gerçek, kartı yenileme zamanı geldiğinde ortaya çıktı. Gemici’nin, bir ticari taksisi olduğu ve Beykoz’da babasına ait üç katlı bir apartmanda kira vermeden oturduğu anlaşıldı. 
     
     Kızlık soyadını kullandı 
     Bir diğer kişi de Gülsüm Güner’di. Güner, kart alırken "Kukul" olan kızlık soyadını kullandı. Güner ve ailesinin, yakınlarının evinde kira vermeden oturduğu, eşinin ise arabasıyla su sattığı ortaya çıktı. 
     Sosyal sigortası olan, hatta emekli maaşı aldığı halde yıllarca ilaç, gıda ve para yardımı alan bir başka kişi ise İshak Kurtuluş 72 . Onun sigortadan maaş aldığı bir rastlantı sonucu ortaya çıktı. Beykoz Kaymakamlığı Sosyal Yardımlaşma ve Dayanışma Vakfı görevlilerinden biri kendisini emekli maaşı kuyruğunda gördü. Kurtuluş’un yeşil kartı iptal edildi. 
     Evli ve bir çocuk babası Murat Işık 28 ise komşularının ihbarı üzerine yakayı ele verdi. Yeşil kart sahibi Işık’ın, tekstil atölyesinde çalıştığı, babasına ait iki katlı bir evi, üç de dükk nı olduğu saptandı. 
     Beykoz Kaymakamı Cengiz Gökçe, denetimlerin devam edeceğini belirterek, "Beykoz’un yüzde 86’sı kaçak. Evleri olanları nasıl saptarsınız Araba alsalar bile yardım almak için üzerlerine geçirmiyorlar" dedi. 
     İstanbul Valiliği Sosyal Yardımlaşma ve Dayanışma Vakfı Genel Müdürü İlhan Kantarcıoğlu, 2002’de yardım amacıyla 4 trilyon 370 milyar 132 milyon liranın harcandığını söyledi. 
     



 GÜNCEL 






















</TEXT>
</DOC>
