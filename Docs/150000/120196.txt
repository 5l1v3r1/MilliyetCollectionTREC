<DOC>
<DOCNO> 120196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/21/son/soneko17.html </URL>
<DATE> 2002/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Vergide af tartışmaları... 
</HEADLINE>
<TEXT>

     Maliye Bakanı Kemal Unakıtan ve diğer yetkililerin açıklamaları yeni bir vergi affını gündeme getirirken, devletin gecikme zammıyla birlikte 10.2 katrilyon lira vergi alacağı bulunduğu öğrenildi. 
     Maliye Bakanlığı yetkililerinden alınan bilgiye göre, özel sektörün faiz hariç devlete 3 katrilyon 439 trilyon lira vergi borcu bulunuyor. KİT'lerin ve diğer kamu kuruluşlarının devlete ödemediği vergi tutarı ise 1 katrilyon 94 trilyon lirayı aşıyor. Devletin belediyelerden vergi alacağı ise 285 trilyon lira olarak belirleniyor. 
     Böylece kamu ve özel sektör ile belediyelerin devlete taktığı vergi aslı borcu 4 katrilyon 718 trilyon liraya ulaşıyor. 
     Söz konusu tutar gecikme zammı ve faiziyle birlikte 10.2 katrilyon lira olarak hesaplanıyor. 
     
     142 BİN BORÇLU VAR 
     Vergi borçlularının büyük bölümünü gerçek kişiler ile özel sektör kuruluşları oluşturuyor. Toplam 142 bin vergi borçlusunun 140 binini bu kesim meydana getiriyor. Bin 496 belediye ile 399 KİT de devlete vergi borcunu ödemeyenler arasında yeralıyor. 
     Gelirler Genel Müdürlüğü yetkilileri, KİT'ler ile belediyelerin vergi borcunu ödeme gücü bulunmadığına dikkat çekerek, ''Özel sektörde ise borcun büyük bölümünün holdinglere mi, fona devredilen bankalara mı, yoksa diğer kişilere mi ait olduğuna bakmak lazım. 140 bin kişinin önemli bölümü küçük mükellef olabilir ama bunların borç tutarı düşük kalır'' dediler. 
     Yetkililer, 2002 yılı içinde 2 katrilyon liralık vergi alacağı için takibata geçildiğini, ancak geçen yıllardan gelen takibatlar ile takipteki vergi alacağının çok daha yüksek olduğunu belirttiler. 
     
     VERGİ AFLARI NE GETİRDİ 
     Bu arada ekonomi çevreleri de vergi affının getirisi ve götürüsünü tartışıyor. 
     Ekonomik krizin olduğu dönemler ile ekonominin toparlanma süreçlerinde vergi affından istenen neticenin sağlanamayacağını belirten uzmanlar, ''Vergi affının başarısı için ekonominin canlı ve kuruluşların mali yapılarının iyi olması gerekir. Geçmişte de vergi borçlularına yönelik kolaylıklar getirildi. Ancak, ödeme gücü yeterli olmadığı için beklenen başarı da gelmedi'' değerlendirmesinde bulunuyor. 
     Maliye Bakanlığı verileri de bu değerlendirmeleri bir ölçüde doğruluyor. 1992 yılında çıkarılan 3787 sayılı Vergi Affı Kanunu ile vergi alacaklarının yüzde 46'sının tahsil edildiği belirtiliyor. 
     Zekeriya Temizel'in Maliye Bakanlığı döneminde çıkarılan 400, Sümer Oral döneminde çıkarılan 414 sayılı Tahsilatın Hızlandırılması ve Taksitlendirme Tebliğleri ile de beklenen gelirin elde edilemediğine dikkat çekiliyor. 
     Temizel döneminde çıkarılan Tebliğ ile yüzde 40, Oral döneminde çıkarılan ve daha sonra süreleri uzatılan Tebliğ ile de yüzde 49'luk bir tahsilat başarısı sağlandığı vurgulanıyor. 
     
     61 KATRİLYONLUK VERGİ ZOR 
     Bu arada seçim öncesi başlayan vergi affı tartışmalarıyla birlikte vergi tahsilatında azalma görüldüğü söyleniyor. 
     Mükelleflerin ''Nasıl olsa af çıkacak'' beklentisiyle vergi borcunu ödememek istemediği belirtilirken, 2002 yılı vergi hedefinin tutturulmasının da zor olduğu vurgulanıyor. 
     2002 bütçesinde başlangıçta 57 katrilyon 911 trilyon lira olan vergi geliri hedefi, daha sonra IMF ile yapılan görüşmeler sırasında revize edilerek 61 katrilyon 43 trilyon liraya çıkarılmıştı. 
     Gelirler Genel Müdürlüğü yetkilileri, o dönem de bu rakama temkinli yaklaşmıştı. Yapılan son değerlendirmelerde de, yıl sonunda 61 katrilyon liralık bir vergi gelirine ulaşılması mümkün görülmüyor. 
     





</TEXT>
</DOC>
