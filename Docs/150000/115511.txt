<DOC>
<DOCNO> 115511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/28/ekonomi/eko02.html </URL>
<DATE> 2002/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Emekli için kararname hazırlanıyor 
</HEADLINE>
<TEXT>

     ATİLLA ÖZSEVER 

     Memur ve emeklilerine yapılan brüt 100 milyon liralık iyileştirme zammının SSK ve Bağ - Kur emeklilerine de yansıtılması gündeme geldi. Ekonomiden sorumlu Devlet Bakanı Masum Türker, bugün çalışma ve Sosyal Güvenlik Bakanı Nejat Arseven’le birlikte bir basın toplantısı düzenleyerek konu hakkında bilgi verecek. 
     Devlet Bakanı Masum Türker, memur emeklilerine 1 Ekim 2002 tarihinden geçerli olmak üzere yapılan iyileştirme zammının işci ve Bağ - Kur emeklilerine de yansıtılmasının yasa gereği olduğunu söyledi. Türker şöyle konuştu 
     "4447 sayılı yasaya göre dönem sonu itibariyle memur ve emeklilerinin maaşlarına yapılan zam oranı ile işçi ve Bağ - Kur emekli aylıkları arasında bir fark meydana gelirse, bu farkın ödenmesi konusunda Bakanlar Kurulu yetkili bulunuyor. Böyle bir fark doğdu, bizde şimdi bir kararname hazırlıyoruz." 
     
     Çarşamba imzaya açılıyor 
     Devlet Bakanı Türker, bu kararnameyi bugün Çalışma Bakanı Arseven’le birlikte imzalayacaklarını ve 30 Ekim Çarşamba günü de diğer bakanların imzasına açılacağını bilidirdi. Masum Türker, yasaya göre bu fark ödemesinin aralık sonu itibariyle olacağını kaydetti. 
     Devlet Bakanı Masum Türker bir soru üzerine IMF heyetiyle yapılan görüşmede de bu konunun gündeme geldiğini ve fark ödemesinin yasa gereği olduğunu belirterek "Hazine de kaynak yok" iddiasının geçersiz bulunduğunu söyledi. 
     Öte yandan Türkiye İşci Emeklileri Derneği, memur emeklilerine 2000, 2001 ve 2002 yıllarında enflasyon farkıyla birlikte refah payı ödendiğini, bu refah payının işci emeklilerinden esirgendiğini belirterek, aradaki farkın aralık sonu gelmeden şimdi ödenmesini talep etti. İşci Emeklileri Derneği’nin araştırmasına göre memur ve işci emeklileri arasında ekim 2002 ayı itibariyle yüzde 27.2’lik bir maaş farkının ortaya çıktığı belirlendi. 
     



 EKONOMİ 















</TEXT>
</DOC>
