<DOC>
<DOCNO> 149879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/15/yasam/yas02.html </URL>
<DATE> 2003/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kırmızıda infaz hedef şaşırmış 
</HEADLINE>
<TEXT>

İddiaya göre, Sedat Peker'in 'sevgilisi' Ebru Cerit'le ilişkisi olan Cihat Suavi hedefti... Ancak tetikçiler, kırmızı ışıkta duran arabada, yanlışlıkla yanındaki Ayhan Yavuz'u öldürdü 
     ERDAL KILINÇ İstanbul 

     Kadıköy'de, kırmızı ışıkta duran otomobilinin içinde vurularak öldürülen Ayhan Yavuz'un 30 , olay sırasında yanında bulunan Cihat Suavi'yi 23 vurmak isteyen saldırganların kurşunlarına yanlışlıkla hedef olduğu ortaya çıktı. 
     Polis açıklamasında, 'Zanlıların silahlı suç örgütü liderinin dostu kadın ile gönül ilişkisine giren şahsı vurmak üzere ateş ettikleri belirlendi' denildi. Bu suç örgütü liderinin de, halen cezaevinde bulunan Sedat Peker olduğu iddia edildi. 
     Bir otomotiv şirketinde ustabaşı olarak çalışan Ayhan Yavuz 33 , 7 Nisan gecesi, birlikte eğlendiği Cihat Suavi'yi evine bırakmak için yola çıkmıştı. 
     
     Silah denizden çıkarıldı 
     Yavuz'un kullandığı 34 BBL 26 plakalı otomobil İçerenköy Adem Sokak Sabit Pazar önünde kırmızı ışıkta durdu. Bir başka otomobilden açılan ateş sonucu ağır yaralanan Yavuz, arkadaşı tarafından kaldırıldığı Haydarpaşa Numune Hastanesi'nde hayatını kaybetti. 
     Cinayeti araştıran Organize Suçlar Şube Müdürlüğü ekipleri, olayda tetikçi olduğu öne sürülen Hakan Yıldırım'ın da aralarında bulunduğu altı kişiyi, bir kılıç, dokuz kama, iki bıçak ve 9 milyar 300 milyon lira ile gözaltına aldı. 
     Cinayet aleti tabanca ise Beykoz sahilinde denizden çıkarıldı. 
     Polis, halen cezaevinde bulunan Sedat Peker'in adamı olduğu ileri sürülen zanlıların, Cihat Suavi'yi, okulda tanıştığı Ebru Cerit'le gönül ilişkisi olduğu gerekçesiyle izlediklerinin belirlendiğini açıkladı. 
     Olay sırasında Suavi'ye ateş edildiği, ancak yanlışlıkla Yavuz'un öldürüldüğünün anlaşıldığı belirtildi. Polis, Peker'den burs aldıkları ileri sürülen Cerit ile Suavi'nin de bilgilerine başvurulduğunu kaydetti. 
     
     Balkan kardeşler ilişkisi 
     Ebru Cerit'in adı, Ebru ve Işık Balkan kardeşlerin Bostancı'da öldürülmesiyle ilgili davada da gündeme gelmişti. Kadıköy 2. Ağır Ceza Mahkemesi'ndeki duruşmada tanık olarak dinlenen Cerit, Peker'le arkadaş olduğunu söyleyerek, sık sık mektuplaştıklarını belirtmişti. Cerit, mahkemede Sedat Peker'e yazılan ve altında Ebru imzası bulunan mektubun da Ebru Balkan'a değil, kendisine ait olduğunu belirtmişti. 
     Silahlı saldırının asıl hedefi olan ve polisin ifadesine başvurup serbest bıraktığı Cihat Suavi'nin ise İstanbul'u terk ettiği ortaya çıktı. 
     Milliyet'in ulaştığı Suavi, saldırının kendisine yönelik olduğunu sonradan öğrendiğini belirterek, Sedat Peker'den birlikte burs aldığı Ebru Cerit ile aralarındaki gönül ilişkisini de doğruladı. Suavi, "Bu konuda söylenenlerin hepsi doğru. Bunun dışında fazladan vereceğim bilgi yok. Bana yönelik bir tehdit yoktu. Asıl hedef olduğumu saldırıdan sonra öğrendim. Daha sonra açıklama yapacağım. Şu an İstanbul'u terk ettim" diye konuştu. 
     
Aile ne diyor      Ayhan Yavuz'un babası Zülküflü Yavuz ise, "Oğlumun karanlık işlerle ilgisi yok, düşmanı da yoktu. Cihat ile biraz dolaşacağım diye çıkmıştı" dedi. Olay günü Cihat'ın oğlunu birkaç kez aradığını belirten baba Yavuz, "Arabada beş kişilermiş ancak üçü Kadıköy'de inmiş. Cihat ile oğlum kalmış. Sadece oğluma ateş etmişler. Oğlum değil Cihat hedefmiş" diye konuştu. Acılı baba, oğlunun önce bir özel hastaneye götürüldüğünü, ancak doktorun Haydarpaşa Numune Hastanesi'ne gidilmesini istediğini belirterek, "Kan kaybından ölmüş, müdahale edilse yaşıyor olacaktı" diye isyan etti. 
     


YAŞAM 



















</TEXT>
</DOC>
