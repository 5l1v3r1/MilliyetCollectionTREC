<DOC>
<DOCNO> 114848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/24/son/sondun21.html </URL>
<DATE> 2002/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Libya Arap Birliği'nden çekiliyor 
</HEADLINE>
<TEXT>

     Libya lideri Albay Muammer Kaddafi'nin hükümeti, Arap Birliği'nden çekilme kararı aldı. 
     Afrika İlişkileri Bakanlığı'nın açıklamasında, Arap Birliği'nden çekilme kararının gerekçesi belirtilmedi. Açıklamada, Libya'nın örgütten çekildiğini gösteren resmi yazının Arap Birliği'ne gönderildiği kaydedildi. 
     Kahire'deki Arap Birliği sözcüsü Hişam Yusuf, 22 ülkenin üye olduğu Arap Birliği'nin, Libya hükümetinden resmi bir yazı almadığını söyledi. 
     Yusuf, bunun yeni bir haber olmadığını, Libya'nın bunu daha önce de gündeme getirdiğini, ancak Muammer Kaddafi'nin, daha önce Birlik'in Genel Sekreteri Amr Musa ile görüşerek, fikrin askıya alındığını söylediğini kaydetti. 
     Yusuf, konuya Libya tarafından bir açıklık getirilmediği sürece açıklama yapmayacaklarını ifade etti. 
     Libyalı yetkililer, Arap Birliği'ni, Irak ve Filistin sorunlarına etkisiz kalmakla eleştiriyorlar. 
     Trablus'ta bu ay başlarında, yaklaşık 50 bin kişinin katılımıyla düzenlenen gösteride, Libya'nın Arap Birliği'nden çekilmesi talep edilmiş ve Birlik, Filistin ve Iraklılara yardım edememekle suçlanmıştı. 
     





</TEXT>
</DOC>
