<DOC>
<DOCNO> 144618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/23/ekonomi/eko03.html </URL>
<DATE> 2003/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüketici savaşa aldırmadı, aldı... 
</HEADLINE>
<TEXT>

NFO Infrates’in araştırmasına göre, Türk tüketicisinin yüzde 86’sı harcama kısmadı. Gıda stoğu yapanların oranı yüzde 5.3’te kaldı 
     EKONOMİ SERVİSİ 

     Savaşın tüketiciler üzerindeki etkilerini araştıran NFO Infrates’in 926 tüketici üzerinde iki hafta süreyle yaptığı araştırmaya göre satınalma kararlarında önemli bir değişiklik olmadı. Tüketicilerin yüzde 77.6’sı Irak savaşı nedeniyle herhangi bir satınalma kararını ertelemezken, en fazla erteleme yüzde 6 oranıyla dayanıklı gıdada görüldü. Gayrimenkul alımını erteleyenlerin oranı yüzde 4.8, otomobil alımını erteleyenlerin oranı ise yüzde 4.6’da kaldı. 
     Tüketicilerin yüzde 86.1’i günlük ihtiyaçlar ile ilgili tüketim alışkanlıklarında değişiklik yapmadı. Harcamalarını kısıtlayanların oranı yüzde 5.9 olurken, gıdadan tasarruf yapanların oranı yüzde 1.6, giyimden tasarruf yapanlar da yüzde 1 düzeyinde. Savaş nedeniyle gıda ürünleri stoklayanların oranı ise yüzde 5.3 gibi düşük bir seviyede kaldı. 
     
     Yüzde 94, savaşa karşı 
     Araştırmada savaşın ekonomiye etkilerine ilişkin beklentiler de incelendi. Buna göre savaştan en çok turizmin, ardından dayanıklı tüketim sektörünün olumsuz etkileneceği bekleniyor. Araştırma, Türk halkının yüzde 94’ünün de savaşa karşı olduğunu ortaya koydu. Savaşı destekleyenlerin oranı yüzde 4’te kalırken, bu soruya cevap vermeyenlerin oranı yüzde 2. 
     



 EKONOMİ 















</TEXT>
</DOC>
