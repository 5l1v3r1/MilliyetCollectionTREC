<DOC>
<DOCNO> 119819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/19/son/sontur25.html </URL>
<DATE> 2002/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal "Başbakan hayatından memnun görünüyor" 
</HEADLINE>
<TEXT>

     CHP Genel Başkanı Deniz Baykal, Cumhurbaşkanı Ahmet Necdet Sezer'in isteği doğrultusunda kabinede değişiklik yapıldığı haberleriyle ilgili olarak, ''Başbakan hayatından memnun görünüyor, Cumhurbaşkanı da onayladı. Bizim muhalefet partisi olarak dışardan söyleyecek birşeyimiz yoktur'' dedi. 
     Baykal, Irak Türkmen Cephesi Başkanı Sanan Ahmed Ağa'yı kabulünde gazetecilerin sorularını yanıtladı. Baykal, ''Cumhurbaşkanı Ahmet Necdet Sezer'in hükümetin oluşumuna müdahale ettiği'' iddialarının anımsatılarak görüşünün sorulması üzerine, ''Bizim için önem taşıyan, hükümetin oluşumu ve bunun Cumhurbaşkanı tarafından ilan edilmesidir. Hayırlı olsun, başarılar diliyorum'' dedi. 
     Hükümet'in ''Cumhurbaşkanı ile Başbakan arasındaki etkileşimlerle nasıl gerçekleştiğini'' bilmediklerini ifade eden Baykal, ''Öyle görünüyor ki, Başbakan hayatından memnun. Cumhurbaşkanı da onayladı. Bizim muhalefet partisi olarak dışardan söyleyecek birşeyimiz yoktur'' dedi. 
     
     AKGÜNDÜZ'ÜN DOKUNULMAZLIĞI 
     Baykal, Yargıtay Cumhuriyet Başsavcısı'nın Siirt Bağımsız Milletvekili Fadıl Akgündüz'ün dokunulmazlığının kaldırılması istemine ilişkin görüşünü soran bir gazeteciye yanıt verirken de bundan sonra savcılıklardan TBMM'ye çok sayıda müracaat geleceğinin görüldüğünü söyledi. TBMM'nin bu başvuruların gereğini yaparak yargının önünü tıkamayacağını umduğunu kaydeden Baykal, ''Gönül ister ki, tek tek karar alma ihtiyacını ortadan kaldırıp konuyu kökünden çözelim. Biz CHP olarak yargının önünü açmak istiyoruz'' dedi. 
     
     ''UYARILARINIZ AK PARTİ İLE Mİ İLGİLİYDİ '' 
     Baykal, bir gazetecinin, dün partisinin grup toplantısında laiklik konusunda yaptığı uyarıların AK Parti ile ilgili olup olmadığı sorusunu yanıtlarken de kendisinin genel doğruları ifade ettiğini, kimseyi ''Peşin suçlama ya da itham altında bırakma'' amacının olmadığını söyledi. Bazı temel gerçekleri hatırlatmakta yarar gördüğünü bildiren Baykal, ''Umarım herkesin prensipleri paylaşma konusunda ihtilafı yoktur. Ben de ihtilaf anlayışı içinde söylemedim. Ortak düşünceleri zaman zaman yüksek sesle ifade etmekte yarar görüyorum'' diye konuştu. 
     





</TEXT>
</DOC>
