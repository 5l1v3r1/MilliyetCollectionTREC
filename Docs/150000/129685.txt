<DOC>
<DOCNO> 129685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/09/spor/spo04.html </URL>
<DATE> 2003/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Mahkum değiliz 
</HEADLINE>
<TEXT>

Trabzon Başkanı Özkan Sümer, "Transferi kapamadık ama, mutlaka futbolcu alacağız diye de bir zorunluluğumuz yok" ifadesini kullandı 
     "Daha vaktimiz var" 
     TRABZONSPOR Başkanı Özkan Sümer, "Transferi kapatmamız söz konusu değil ama böyle bir mahkumiyetimiz de yok" dedi. 31 Ocak tarihine kadar sürecek olan transfer konusunda çalışmalarının sürdüğünü belirten Sümer, "Hem bugüne, hem de geleceğe dönük arayışlarımız var. Takım olarak ilk yarıda iyi görüntü verdik. Çok da şanssız maçlarımız var. Daha iyi seviyeye çıkıldığında Trabzonspor çok daha iyisini yapabilir" ifadesini kullandı. 
     
     Sitede yalanlama 
     ÖTE yandan Asbaşkan Erol Tuna’nın, "Transferi kapattık" yönündeki açıklamalarına Trabzonspor’un resmi internet sitesinden yalanlama geldi. Asbaşkan Tuna’nın, transferi kapattık demediği, sadece iyi araştırmadan transfer yapmaya son verdiklerini söylediği ifade edildi. Tuna’nın ayrıca en isabetli transferleri de gelecek sezona dönük yapabiliriz diye görüş belirttiği açıklandı. 
     
     Trabzonspor tam kadro 
     PETKOVİÇ’TEN sonra Oumar’ın da katılımıyla dün ilk kez tam kadro çalışan Trabzonspor, Belek Korusu’nda kondüsyon yüklemesi yaptı. Kampa 3 gün önce katılan Aurelio ile önceki gün kafileye dahil olan Petkoviç’in fizik olarak takım idmanlarını kaldırabilecek durumda oldukları belirtildi. Kampta karın ağrısı çeken Metin, Selahattin, Erman Güracar ve Yavuz’a ilaç tedavisi uygulandı. Oumar, geç gelmesi konusunda, "Uçağım Paris’te 1,5 gün bekletildi. Mazeretimin kabul edilmesini bekliyorum. Ama ceza verilirse de saygı gösteririm" diye konuştu. 
     
     Kaptan’dan toplantı 
     BORDO - Mavililer’in yeni kaptanı Fatih, önceki akşam takım arkadaşlarıyla bir toplantı yaparak, birlik, beraberlik çağrısında bulundu. "Bizi değerli kılan Trabzonspor’dur" diyen tecrübeli futbolcu, "Ben çok farklı takımlarda oynadım. Buradaki uyum ve arkadaşlığı hiç bir yerde yaşamadım. Kaptanlık beni yüceltir ama değiştirmez. Sadece bir çoğunuzun ağabeyi olarak işinize daha çok sarılmanızı istiyorum. Gökdeniz’e duyulan saygıda da bir değişiklik olmamalı" dedi. 
     



 SPOR 























</TEXT>
</DOC>
