<DOC>
<DOCNO> 117760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/08/son/sondun16.html </URL>
<DATE> 2002/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa Konvansiyonu Başkanı Türkiye'nin AB üyeliğine karşı 
</HEADLINE>
<TEXT>

     Avrupa Konvansiyonu Başkanı Valery Giscard d'Estaing, Türkiye'nin Avrupa Birliği AB üyeliğine karşı olduğunu söyledi. 
     Le Monde gazetesinin sorularını yanıtlayan Fransa'nın eski Cumhurbaşkanı, Türkiye'nin AB ile bütünleşmesinin, AB'nin sonu anlamına geleceğini ileri sürdü. 
     Avrupa'nın geleceğinin tartışılması için oluşturulan Konvansiyon'un başkanlığını yürüten d'Estaing, ''Türkiye'nin AB ile bütünleşmesi, AB'nin de sonu olur. Türkiye Avrupa'nın yakını. Türkiye önemli bir ülke, ancak Avrupa ülkesi değil. Türkiye'nin nüfusunun yüzde 95'i ve başkenti Avrupa dışında'' diye konuştu. 
     D'Estaing, Türkiye'nin AB'ye üyeliği halinde nüfus bakımından en büyük AB üyesi olacağını ve Avrupa Parlamentosu'nda en fazla sandalyeye sahip ülke konumuna geleceğini belirtti. 
     ''Türkiye ile üyelik müzakerelerine başladığımızın ertesi günü Fas da üyelik için başvurur. Fas Kralı zaten uzun zamandır bunu söylüyor'' diyen d'Estaing, AB'nin Türkiye ile, üyelik yerine Ukrayna ile yaptığı gibi özel bir ortaklık anlaşması yapması gerektiğini savundu. 
     D'Estaing, genişlemenin gelecek yıl üye olacak 10 ülke ve 2007 yılında üye olmaları beklenen Romanya ve Bulgaristan ile sınırlanması gerektiğini de söyledi. 
     Avrupa Konvansiyonu Başkanı, Türkiye aleyhinde daha önce de sert açıklamalar yapmış ve Helsinki'de Türkiye'ye adaylık statüsü verilmesine karşı çıkmıştı. 
     
     KOMİSYON AYNI FİKİRDE DEĞİL 

     Avrupa Komisyonu ise Giscard d'Estaing ile aynı görüşte olmadığını açıkladı. 
     Komisyondan yapılan açıklamada, AB'nin Türkiye'ye verdiği adaylık statüsünün ''iyi bir şey'' olduğu belirtilirken, Komisyon sözcüsü, d'Estaing'in ''kişisel fikrini'' açıkladığını ve Brüksel'in 1999'da Helsinki'deki zirvede Türkiye'ye resmen verilmiş olan adaylık statüsünü tartışmaya açmak gibi bir niyetinin kesinlikle bulunmadığını kaydetti. 
     
</TEXT>
</DOC>
