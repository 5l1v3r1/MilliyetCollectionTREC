<DOC>
<DOCNO> 127084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/26/son/sontur04.html </URL>
<DATE> 2002/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Müthiş iddia... Kerkük için Türk-Kürt anlaşması mı yapıldı 
</HEADLINE>
<TEXT>

     İsrail Genelkurmay Başkanı Korgeneral Moshe Yaalon ile Ankara'da görüşmelerde sırasında ABD, Türkiye ve İsrail'in Irak savaşı sırasında tam bir koordinasyon içerisinde hareket etmesine yönelik düzenlemelerin tamamlandığı öne sürüldü. Yahudi istihbarat kaynaklarının yakınlığıyla tanınan Debka internet sitesinde Türk kuvvetlerinin Kerkük ve Mosul'u ele geçireceği, bu amaçla bir "Türk- Kürt Anlaşması"nın yapılacağı da iddia edildi. 
     Debka sitesinde "Özel Askeri Raporu" kapsamında "Türk Kuvvetleri ABD'nin Saldırısı Öncesi Kuzey Irak'taki Petrol Kentlerine İlerleyecek" başlığıyla yayınlanan yazıda Ankara'da İsrail Genelkurmay Başkanı ile Genelkurmay Başkanı Orgeneral Hilmi Özkök arasında yapılan görüşmelerde yaklaşan Irak savaşında ABD, Türkiye ve İsrail'in koordine bir biçimde hareket etmesi için yapılan düzenlemelerin sonuçlandırıldığı öne sürüldü. Bu düzenlemelerde üç ülke hava ve füze sistemleri ile hava ve deniz kuvvetleri arasında yakın bir senkronizasyon öngörüldüğü, aynı düzenlemelerin Suriye ve Hizbullah'ın Irak yanında ihtilafa katılması olasılığının karşısında bazı önlemler içerdiği iddia edildi. 
     Kürdistan Yurtseveler Birliği lideri Celal Talabani'nin Türkiye'yi ziyaret ettiğine dikkat çeken Debka, Talabani'ye Kürdistan Demokrat Partisi Lideri Mesut Barzani'nin de katılacağını, iki Kürt liderinin Türk siyasi ve askeri liderleri ve ABD Temsilcileriyle birlikte Washington'da hazırlanan bir taslağa dayalı tarihi bir "Türk-Kürt" anlaşmasını sonuçlandırmaya çalışacakları iddiasına da yer verdi. 
     
     TÜRK-KÜRT ANLAŞMASI 

     Debka'ya göre, söz konusu anlaşma, beş başlıca maddesinden oluşacak. Debka bu maddeleri şöyle sıralıyor 
     1.Kürt özerk hükümeti, Kerkürk ve Musul'a ilerleyebilmesi için 
     ikinci ve üçüncü kolordudan 70 bin kadar Türk askerine geçiş sağlayacak. 
     2.Bu geçiş sırasında Türk askerleri Kürt özerlikliğe saygı gösterecek böylece Ankara tarafından fiilen tanınmış olacak. 
     3.Türk kuvvetleri, Türkmenlerin yardımıyla Kerkük ve Mosul'u ele geçirecek. Kürtler o aşamada petrol alanlarına hak iddia etmeyecek. 
     4.Türkiye, Kuzey'den Bağdat'ın yakınlarına kadar uzanan özerk bir Türkmen oluşumunu kuracak. 
     5.ABD ve Türkiye, Kürt ile Turkmen özerk bölgeleri arasındaki siyasi, savunma ve ekonomik işbirliğini güçlendirecek ve güvenliklerini garanti edecekler. Bu maddede Kuzey Irak'ın petrol gelirlerinin bir bölümü, Kürt bölgesine aktarılacağı belirtiliyor. 
     Bu anlaşmanın Türk kuvvetlerinin ABD'nin saldırısı beklemeden Kuzey Irak'ı işgal etmesi ve petrol kentlerine doğru ilerlemesine olanak vereceğini öne süren Debka, Saddam'ın Türkiye'nin Kuzey Irak'ı işgaline vereceği tepki konusunda çok büyük bir soru işareti bulunduğunu belirtti. Bu konuda iki olasılık bulunduğunu kaydeden Debka, şöyle devam etti "Açık iki seçenek var 
     1 Kuzey Irak'ın birkaç yıldan beri Kürt kontrolünde olduğu için Saddam, Türk işgalini gözardı ederek Bagdat ve Tikrit'in savunmasına odaklanabilir. O zaman Irak halkına Kuzey'ın ayaklananların eline düştüğünü söyleme yolunu bulması gerekecek. 
     2 Başka yerlerde cephe açabilir, örneğin Basra Körfezi, Kuveyt, Ürdün veya İsrail'deki Amerikan kuvvetlerine vurarak. "Debka ayrıca, Suriye'nin hava gücünün Irak'ı destek amacıyla harekete geçmesinin önlenmesinin önemine de değinirken askeri kaynaklarının Suriye ile Irak arasında gizli bir askeri paktın bulunduğunu, bu paktın bir savaş durumunda Iraklı askeri birliklerin Suriye'nin sınırına geçerek bu ülkenin topraklarını İsrail'e saldırmak üzere kullanmasına olanak verdiğini öne sürdü. 
     





</TEXT>
</DOC>
