<DOC>
<DOCNO> 111015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/03/son/sontur07.html </URL>
<DATE> 2002/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Çinli turist sayısında hayal kırıklığı 
</HEADLINE>
<TEXT>

     Çin'le imzalanan turizm işbirliği anlaşmasının ardından büyük artış göstermesi beklenen Çinli turist sayısı, hayal kırıklığı yarattı. 
     Turizm Bakanlığı'ndan edinilen bilgiye göre, 2002 yılının Ocak-Ağustos döneminde Çin'den sadece 19 bin 99 turist geldi. 
     Turizm Bakanlığı yetkilileri, ''Çin'den 2 milyon turist gelecek'' beklentilerinin gerçeği yansıtmadığını daha ilk günden vurguladıklarını hatırlatarak, bu yıl 50-100 bin arasında Çinli turist getirmenin bile Türkiye için büyük başarı olacağını açıkladıklarını ifade ettiler. 
     Geçen yıl 18 bin 345 Çinli turistin Türkiye'yi ziyaret ettiğini hatırlatan yetkililer, bu sayının 2002 yılı Ocak-Ağustos döneminde 19 bin 99'a ulaştığını bildirdiler. 
     Türkiye ile Çin arasında, ''Resmi Turist Güzergahı'' statüsü verilmesi doğrultusundaki mutabakat zaptının imzalanmasının ardından, ilk Çinli turist kafilesinin Mayıs ayında geldiğini belirten yetkililer, ''Çin'den 2 milyon turist gelmesi söz konusu değil. Ancak önümüzdeki yıllarda bizim öngördüğümüz ve gerçekçi bir rakam olan 50 ila 100 bin arasında Çinli turist Türkiye'yi ziyaret edebilir. Bu da Türkiye için önemli bir başarı olacaktır'' görüşüne yer verdiler. 
     Çin'de Turizm Bakanlığı'nın büro kurduğunu, bütçede Çin'de yapılacak tanıtımlar için önemli bir pay ayrıldığını, medya planlarında Çin'e de yer verildiğini, Çince reklamlar yapıldığını ve broşürlerin bastırıldığını anlatan yetkililer, henüz 4 aydan bu yana ciddi bir tanıtım çalışması yapıldığı göz önüne alındığında önümüzdeki yıllarda Çin'den önemli bir turist akını beklenebileceğini ifade ettiler. 
     Yetkililer, Çin'den turist getirecek acentelerin, Çinli turistin beklentisi konusunda araştırmalar yapması gerektiğini, böylece Çinli turistin ibadet, yemek, alışveriş gibi konulardaki beklentilerinin karşılanabileceğini hem de daha çok harcama yapmalarının sağlanabileceğini vurguladılar. 
     





</TEXT>
</DOC>
