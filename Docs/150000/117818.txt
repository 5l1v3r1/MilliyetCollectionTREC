<DOC>
<DOCNO> 117818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/08/son/sonspo10.html </URL>
<DATE> 2002/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Erol Bulut 6-0'lık skoru duyduğumda kulaklarıma inanamadım... 
</HEADLINE>
<TEXT>

     Fenerbahçe'nin eski futbolcusu Erol Bulut, sarı-lacivertlilerin ezeli rakipleri Galatasaray'ı 6-0 yendiğine inanamadığını söyledi. 
     Yunanistan'ın Panionios takımında oynayan Erol Bulut, ''www.erolbulut.com'' adlı internet sitesinde yaptığı açıklamada, maçın sonucunu bir arkadaşının telefonla kendisine ilettiğinde kulaklarına inanamadığı ve ''Kafa bulacak başka birini bulamadın mı'' diye çıkıştığını ifade etti. 
     Erol, ''Evde televizyonu açtığımda arkadaşımın doğru söylediğini gördüm ve gözlerime inanamadım. Diğer kanallarda bir daha bir daha izledim ve bir türlü şoktan çıkamadım. Fenerbahçe'yi bu muhteşem skordan dolayı kutlarım'' diye konuştu. 
     
     ''BÖYLE OYNARLARSA, PANATHINAIKOS'U ELERLER'' 
     Erol, Fenerbahçe'nin Galatasaray karşısında oynadığı futbolu, UEFA Kupası 2. tur rövanş maçında deplasmanda Panathinaikos karşısında da sergilemesi durumunda, sarı-lacivertlilerin adeta ''güle oynaya'' turu geçeceklerini ileri sürdü. 
     İnternet sitesinde bu maçla ilgili yaptığı açıklamalardan sonra Yunan basınında kendisinin Panathinaikos düşmanlığı yapıyormuş gibi lanse edildiğini anlatan Erol, şunları söyledi 
     ''Panathinaikos hakkında casusluk yapmakla, taraftarlara hakaret etmekle suçlandım. Casusluk iddialarına gülüp geçiyorum. Çünkü casusluk yapmak için onların teknik taktik bilgilerini bilmem gerekir. Bu arada, İstanbul'da yaşanan tatsız olaylar sonrasında burada Olimpiakos ve Panathinaikos taraftarlarının birleşerek, Fenerbahçe taraftarlarını düşman olarak ilan etmeleri beni oldukça rahatsız etti. Umarım, ortaklaşa düzenlemeyi planladığımız 2008 Avrupa Şampiyonası finalleri öncesi tatsız olaylarla karşı karşıya kalmayız.'' 
     





</TEXT>
</DOC>
