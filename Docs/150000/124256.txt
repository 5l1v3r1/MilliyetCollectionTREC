<DOC>
<DOCNO> 124256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/12/son/sontur14.html </URL>
<DATE> 2002/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk Yunan tarafı Danimarka'da masaya oturdu... 
</HEADLINE>
<TEXT>

     Kopenhag'da Kıbrıs için kıran kırana pazarlık sürüyor. Bu sabah Türk ve Yunan Başbakanları, Dışişleri Bakanları ve Tayyip Erdoğan bir masa çevresinde biraraya geldi. 
     Toplantıda Yunanistan "Kıbrıs'ı çözün 2004 tarihini alın" derken Türk tarafının "Kıbrıs'ı çözeriz ama 2003 tarihini isteriz" dediği öne sürülüyor. 
     Bu gelişmeler yaşanırken Rauf Denktaş tedavi için Ankara'ya gitti ve hastaneye yattı. Kopenhag'a ise Dışişleri Bakanı Tahsin Ertuğruloğlu'nu yolladı. 
     
     SICAK SAATLER 

     Başbakan Abdullah Gül, Türkiye'nin AB'ye üyelik çalışmaları çerçevesinde bulunduğu Kopenhag'ta, Yunanistan Başbakanı Kostas Simitis ile biraraya geldi. AKP Genel başkanı Tayyip Erdoğan'ın da katıldığı toplantı 1,5 saat sürdü. Toplantının bitiminde açıklamaları Simitis ile Abdullah Gül yaptı ve önemli mesajlar verdiler. Yunan Başbakanı Türkiye için 2004 tarihini uygun gördüklerini söylerken Abdullah Gül 2003 tarihinde ısrar etti. Her iki Başbakan da toplantıda Kıbrıs'ın ele alındığını söyledi. 
     Tayyip Erdoğan görüşmeyi CNN Türk ekranlarında tek kelime ile şöyle değerlendirdi 
     "Olumlu, olumlu...". 
     Türkiye'nin AB üyeliği açısından bir başka önemli toplantı daha var. Başbakan Abdullah Gül, Türkiye'ye 2005 tarihini vermeye çalışan Fransa Cumhurbaşkanı Jacques Chirac ve Almanya Başbakanı Gerhard Schröder, Kopenhag'da üçlü görüşme yapacak. 
     
     MEDYA ORDUSU İZLEDİ 

     Marriot Otel'deki görüşme, saat 11.10'da başladı. 
     İki tarafın görüşmesinde masada Türkiye'ye verilecek müzakere tarihi ile Kıbrıs vardı. Görüşmeye AK Parti Genel Başkanı Recep Tayyip Erdoğan, Dışişleri Bakanı Yaşar Yakış, Yunanistan Dışişleri Bakanı Yorgo Papandreu da katıldı. Görüşmede Dışişleri Bakanlığı Müsteşarı Uğur Ziyal, Müsteşar Yardımcısı Baki İlkin de hazır bulundu. 
     Simitis ile Papandreu, Başbakan Gül ve beraberindekileri otelin girişinde karşıladılar. 
     İki ülkenin heyetinde bulunanlar, girişte basın mensuplarına defalarca tokalaşarak poz verdiler. Toplantı öncesinde de, gazetecilerin görüşmenin yapıldığı salonda görüntü almalarına izin verildi. 
     Bu arada, Türk heyetinin otele intikalinin gecikmesi üzerine, Simitis ve beraberindekiler Gül ve beraberindekileri, otel girişinde yaklaşık 10 dakika beklediler. 
     
     SİMİTİS'İN AÇIKLAMALARI 

     Türk ve Yunan basın kuruluşlarının yoğun ilgi gösterdiği görüşmeden sonra önce Simitis açıklama yaptı. Simitis şunları söyledi 
     "Erdoğan ve Gül ile dostane bir görüşmemiz oldu. Bugün ve yarın gerçekleştirilecek zirve ile ilgili görüşlerimizi paylaştık, görüş alış verişinde bulunduk. 
     Aynı zamanda Kıbrıs müzakerelerinin kaydettiği ilerlemeyi de ele aldık. Türkiye ile AB'nin gelecekteki ilişkilerini de görüşmeye çalıştık. Yunanistan'ın çok olumlu bir görüşü var. Türkiye ile AB arasındaki ilişkilerin gerekliliği konusunda olumlu görüşler içindeyiz. Bizce AB ile Türkiye arasındaki ilişki güvenliği doğu akdenizde de sağlayacaktır. Avrupa'nın gelişmesi için yeni olasılıklar yaratacaktır. Bu nedenle de görüşlerimi tekrar dile getirdim. Türk hükümeti de son derece olumlu adımlar atmıştır. Özellikle Kopenhag kriterlerinin yerine getirilmesi açısından olumlu adımlar atılmıştır. Bu nedenle müzakereler 2004 yılında başlayabilir. Müzakerelerin mümkün olduğu kadar kısa sürede başlayabilmesi için çaba göstereceğiz. 
     Kıbrıs konusunun çözülmesi gerektiğini de dile getirdik. Bu aslında çok büyük önem taşımaktadır. Özellikle Türkiye ile Avrupa ve Yunanistan arasındaki ilişkiler açısından çok önemlidir. 
     Eğer böyle bir sorun olursa işbirliği gerektiği gibi ilerleyemez. Samimi adımlar atılır ve bu fırsatlar değerlendirilir ve bu konuda da bir çözüme ulaşabiliriz." 
     
     ABDULLAH GÜL'ÜN AÇIKLAMALARI 

     Başbakan Abdullah Gül, Türkiye'nin AB'dan kesin ve çok açık bir tarih almasının hakkı olduğunu söyledi. Gül, ''AB'den kesin bir tarih istiyoruz ve bu tarih 2003 olmalı'' dedi. 
     Başbakan Abdullah Gül, Yunanistan Başbakanı Kostas Simitis ile görüşmesinin ardından yaptığı açıklamada, çok samimi ve yararlı bir toplantı yaptıklarını ifade etti. 
     Türkiye'nin iki reform paketini hazırladığını, bunlardan bir tanesinin Meclis'ten geçtiğini, bir tanesinin de geçmek üzere olduğunu belirten Gül, şöyle konuştu 
     ''Şuna samimi bir şekilde inanıyoruz Buraya gelmeden önce gerekli olan şartları yerine getirdik. Bazı şeylerin bilincindeydik. Yani gerekli olan koşulları yerine getirme bilinci içindeydik. Şimdi ev ödevimizi yaptık sayılır. Şimdi AB, bize buraya gelmeden önce siz kuralları yerine getirin. Kulübün kurallarını yerine getirin diyemez. Kopenhag kriterleri biliyorsunuz ki gerekli olan şartlardır, yani müzakere tarihinin verilmesi için gerekli olan kurallar bunlar. Şimdi kesin, açık ve net bir tarih almak hakkımızdır, müzakerelere başlayabilmek için... Bu nedenle, bunu bekliyoruz.'' Başbakan Gül, müzakere tarihinin başlangıcının 2003 olmasını ve bu konuda kesin bir karara varmalarını birliğin liderlerinden rica ettiklerini söyledi. 
     Görüşmede, başka konulardan da bahsettiklerini anlatan Gül, şöyle devam etti 
     ''Kıbrıs gibi... Bizim yaklaşımımız olumludur. Biz tabii ki sorunu çözmek istiyoruz. Bu sorunun çözümü, iki tarafı da memnun etmeli. Ama tüm bu sorunların çözülmesinin kolay bir yolu vardır. Çünkü biz gerekli kriterleri yerine getirmekte hazırız. Şimdi AB'nin evine girelim diyoruz. Orada bulunduktan sonra tüm sorunlar otomatik olarak çözülecek. Avrupa kimliği ortak bir kimlik olacaktır ve en küçük sorunlar bile çok fazla vaktimizi almayacaktır. 
     Bir kez daha tekrarlamak istiyorum Biz kesin bir tarih istiyoruz ve bu tarih 2003 olmalı.'' 
     
     ÇOK ÖNEMLİ BİR BULUŞMA 

     Kopenhag'da Türkiye için bir başka çok önemli toplantı daha var. 
     Başbakan Abdullah Gül, Fransa Cumhurbaşkanı Jacques Chirac ve Almanya Başbakanı Gerhard Schröder, Kopenhag'da üçlü görüşme yapacak. 
     Alman hükümetinin bir sözcüsü, Chirac, Schröder ve Gül'ün, AB zirvesi kapsamında, Türkiye'nin AB üyeliği süreci konusunda görüşmek amacıyla biraraya geleceklerini söyledi. 
     Bilindiği gibi Türkiye'ye 2005 tarihinin verilmesini Chirac ve Schröder istiyordu. 
     Sözcü, görüşmenin ayrıntıları ve ne zaman yapılacağı konusunda bilgi vermedi. 
     
</TEXT>
</DOC>
