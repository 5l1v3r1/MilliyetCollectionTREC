<DOC>
<DOCNO> 138175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/21/son/sondun20.html </URL>
<DATE> 2003/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de gece kulübünde yangında ölü sayısı 39'a yükseldi 
</HEADLINE>
<TEXT>

     ABD'nin Rhode Island eyaletinin West Warwick şehrinde, The Station adlı gece kulübünde çıkan yangında ölenlerin sayısının 39'a yükseldiği bildirildi. 
     Yetkililer, kurtarma ekiplerinin dün gece çıkan yangında tamamen yanan tek katlı gece kulübünün enkazındaki arama çalışmalarının sürdüğünü ve şu ana kadar 39 kişinin cesedinin bulunduğunu belirttiler. 
     Gece kulübünde Great White adlı ünlü rock grubunun konserinde yapılan havai fişek gösterisi sırasındaki yangının, fişeklerin tavandaki malzemeyi tutuşturması sonucu çıktığı ve alevlerin hızla yayıldığı kaydedildi. 
     Yetkililer, 160'dan fazla kişinin bölgedeki hastanelere kaldırıldığını bildirdiler. 
     Konsere kaç kişinin katıldığı bilinmezken, rock grubunun üyelerinden birinin kayıp olduğu belirtildi. 
     Görgü tanıklarının verdiği bilgiye göre, kulüpte yangının başlamasıyla konseri izleyenler panik halde kapılara hücum etti. 
     Grubun şarkıcısı Jack Russell, WJAR televizyonuna yaptığı açıklamada, konserden önce kulüp yöneticisiyle görüştüklerini ve grubun havai fişek kullanmasına izin verildiğini söyledi. 
     





</TEXT>
</DOC>
