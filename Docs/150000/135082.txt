<DOC>
<DOCNO> 135082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/04/son/sontur05.html </URL>
<DATE> 2003/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayram turları yok satıyor 
</HEADLINE>
<TEXT>

     Bayram tatilinin, idari izinle dokuz gün olması, çalışanları olduğu kadar turizmcileri de sevindirdi. Yurtiçine düzenlenen turların yanında, yurtdışı tur programları da ilgi görüyor. 
     Omega Tours Genel Müdürü Mustafa Ayhan, yaptığı açıklamada, Türkiye genelindeki tüm turların yok sattığını belirtti. Ayhan, önceki bayram tatillerine göre turlara olan ilginin daha fazla olduğunu belirterek, şunları kaydetti 
     ''Yurtiçi turlarımızda, en ilgi gören yerler, İstanbul'dan sonra Fethiye ve Antalya oldu. Buraları kış mevsimine rağmen, ılıman ikliminden ve doğal güzelliklerinden dolayı tercih ediliyor. Bunun dışında, Kapadokya'ya ilgi diğer yıllara göre çok daha fazla. TV dizisi Asmalı Konak'ın popülaritesi, Kapadokya'yı tercih noktası haline getirdi.'' Mustafa Ayhan, yurtdışı turlarında ise en çok Paris ve Kuzey Afrika ülkelerinin rağbet gördüğünü söyledi. Ayhan, sömestr tatili için Mısır ve Nil'e gezi düzenlediklerini kaydederek, ''Özellikle sıcak yerleri sevenler Mısır'a yöneliyorlar'' dedi. 
     Ayhan, turların geçen yıllara oranla daha fazla ilgi görmesinin sebebinin, biraz da siyasi ortam ile ilgili olduğunu dile getirerek, ''Seçim, Avrupa Birliği, Kıbrıs ve savaş konuları insanları bunalttı. Bu yıl siyasi ortamdan strese giren insanların seyahate yöneldiklerini gördük. Artık insanlar yaşamak için çalışıyorlar'' dedi. 
     
     EN PAHALI GEZİ DUBAİ'YE 
     Asya Tur Ege Bölge Sorumlusu Arın Büyükaltıntaş ise Kurban Bayramı'nın sömestr tatiliyle birleşmesinin yurtdışına olan talebi arttırdığını söyledi. 
     Yurtdışında en çok ilginin Dubai'ye olduğunu belirten Büyükaltıntaş, ''Dubai, sıcak ve medyatik olmasından dolayı tercih ediliyor'' dedi. 
     Büyükaltıntaş, ''Yurtdışı gezilerimizin en ucuzunu kişi başı 299 dolar ile Prag'a, en pahalısını da 2 bin 395 dolarla Dubai'ye düzenliyoruz'' diye konuştu. 
     





</TEXT>
</DOC>
