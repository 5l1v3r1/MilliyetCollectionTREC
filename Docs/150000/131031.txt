<DOC>
<DOCNO> 131031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/15/son/sonspo05.html </URL>
<DATE> 2003/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Ralli Şampiyonası için Devlet Bakanı Şahin, devreye girdi... 
</HEADLINE>
<TEXT>

     Dünya Ralli Şampiyonası'nın Türkiye'de yapılacak ve 28 Şubat-3 Mart tarihleri arasında Antalya'nın Kemer İlçesi'nde gerçekleştirilecek olan 3. ayağı için hazırlıklar sürüyor. 
     Organizasyona kısa bir süre kalmasına karşılık, Otomobil ve Motor Sporları Federasyonu'nun TOMSFED çalışmalarını tamamlayamaması üzerine devreye, Devlet Bakanı ve Başbakan Yardımcısı Mehmet Ali Şahin girdi. 
     Spor teşkilatının elektronik spor dergisi ''sporum.gov.tr''deki habere göre, şampiyonanın yapılacağı pistin henüz arsa tahsis işlemlerinin tamamlanamadığı için üzerinde herhangi bir çalışma yapılamıyor. Federasyon başkanı Mümtaz Tahincioğlu'nun, arsa tahsisi için en geç geçen yılın eylül ayında başvuruda bulunması gerekirken, 30 Aralık 2002 tarihinde gerekli çalışmalara başlayınca, organizasyon faaliyetleri 1 aylık zamana sıkışmak zorunda kaldı. 
     Arsa tahsisi yapılmasında gecikilmesinin üzerine devreye giren Devlet Bakanı ve Başbakan Yardımcısı Şahin, en kısa sürede arsa sorununun çözümlenmesi için Gençlik ve Spor Genel Müdürü Kemal Mutlu ile birlikte çalışmalara başladı. Genel müdür Mutlu'nun arsa sahipleri, Arsa Ofisi ve Milli Emlak Genel Müdürlükleri ile yaptığı ikili görüşmeler sonunda sorun çözümlendi. Buna göre arsalar, ilk etapta ücretsiz olarak GSGM'ye tahsis edilecek, ardından da satın alma işlemleri başlatılacak. 
     Şampiyonanın gerçekleştirileceği ve araçların bakım ve parça değişimleri için servis alanı olarak kullanılacak 8 bin 178 metrekarelik alan Milli Emlak Genel Müdürlüğü'ne, pist yapımı için düşünülen yaklaşık 30 bin metrekarelik parsel ise Arsa Ofisi Genel Müdürlüğü'ne kayıtlı bulunuyor. 
     
     KIŞIN ASFALT ÇALIŞMASI YAPILAMIYOR 

     Arsa tahsis işlemlerinin tamamlanmasının ardından gerekli yol yapım çalışmalarına başlanacak. Konuyla ilgili olarak da Karayolları Genel Müdürü ile temasa geçen genel müdür Mutlu, bu mevsimde gerekli asfalt çalışmasının yapılamayacağı bilgisini aldı. Bunun üzerine asfalt yerine geçecek farklı bir maddeyle çalışmaların yapılacağı öğrenildi. 
     





</TEXT>
</DOC>
