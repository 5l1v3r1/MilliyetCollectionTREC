<DOC>
<DOCNO> 139523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/27/son/sontur22.html </URL>
<DATE> 2003/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM önünde savaş karşıtı eylem... 
</HEADLINE>
<TEXT>

     Ankara Savaş Karşıtı Platform, TBMM önünde savaş karşıtı eylem yaptı. TBMM'ye girmek isteyen gruba, izin verilmedi. 
     Türk Silahlı Kuvvetleri'nin yabancı ülkelere gönderilmesi ve yabancı silahlı kuvvetlerin Türkiye'de bulunmasına izin verilmesine ilişkin Başbakanlık Tezkeresi'nin TBMM Genel Kurulu'nda görüşülecek olması nedeniyle platform üyeleri TBMM önüne geldi. 
     Aralarında DİSK Genel Başkanı Süleyman Çelebi, KESK Genel Başkanı Sami Evren, TMMOB Başkanı Kaya Güvenç ve oyuncu Mehmet Ali Alabora'nın da bulunduğu grup, TBMM'ye girmek istedi. Ancak, TBMM önünde yoğun güvenlik önlemi alan polis, grubun girişine izin vermedi. 
     CHP'li bazı milletvekilleri, grubun kendi misafirleri olduğunu ifade ederek, Meclis'e girmelerine yardımcı olmak istedi. Emniyet yetkilileriyle yapılan görüşmelerde, grubu temsilen bazı sivil toplum örgütü temsilcilerinin girebileceği, diğerlerinin alınamayacağının ifade edilmesi üzerine, gruptakiler TBMM'ye girmekten vazgeçti. 
     DİSK Genel Başkanı Çelebi, burada yaptığı açıklamada, tezkerenin Meclis'te görüşülecek olması nedeniyle parlamenterleri ziyaret etmek ve ''yanlış karardan dönülmesi için çabaladıklarını'' ancak içeri giremediklerini ifade etti. Çelebi, şunları söyledi 
     ''Meclis, halktan kaçırılıyor, halk içeri giremiyor. Bunu şiddetle protesto ediyoruz. Ne kadar kaçarlarsa kaçsınlar, halktan kaçılmayacağını bu hükümet de görecektir. 57. Hükümet'in akıbetine 58. Hükümet'in de uğrayacağını hep beraber, en kısa zamanda göreceğiz. Halkın iradesine rağmen böylesi bir tezkereyi Meclis'ten geçirmeye kalkışanlar halka hesap vereceklerdir. Bugünden itibaren halk kendilerinden hesap soracaktır. 550 milletvekili halkın yanında saf tutmalı. Sağduyulu vicdan sahibi, insanlık onuru taşıyan ve savaşa karşıyım diyen parlamenterleri göreve davet ediyoruz. Bu savaşın durdurulması için herkese görev düşüyor. Bugün bu tezkere Meclis'ten geçse de geçmese de biz mücadele alanlarında olacağız.'' Açıklamanın ardından gruptakiler, ''Katil ABD, işbirlikçi AKP'' şeklinde sloganlar attı. Bunun üzerine, polis aracından slogan atılmaması, aksi takdirde yasal işlem yapılacağı anonsu yapıldı. 
     Gruptakiler daha sonra savaş karşıtı sloganlar eşliğinde Güvenpark'a yürüdü. 
     Platform sözcüsü ve İnsan Hakları Derneği Ankara Şube Başkanı Ender Büyükçulha, Meclis'in halkın değil, ABD ve yandaşlarının sesine kulak verdiğini öne sürdü. Büyükçulha, Meclis'in bugün vereceği karara göre, akşam saatlerinde Kızılay'da yeniden eylem yapacaklarını belirtti. Grup, daha sonra dağıldı. 
     





</TEXT>
</DOC>
