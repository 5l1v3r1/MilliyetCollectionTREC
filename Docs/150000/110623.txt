<DOC>
<DOCNO> 110623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/01/son/sontur21.html </URL>
<DATE> 2002/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP meclisin açık kalmasını istiyor... 
</HEADLINE>
<TEXT>

     ANAP Genel Başkan Yardımcısı Cengiz Altınkaya, TBMM Genel Kurulu'nda yapılacak oylamada tercihlerinin Meclis Genel Kurulu'nun açık kalmasından yana olacağını bildirdi. 
     Altınkaya, DYP Genel Başkanı Tansu Çiller ile ANAP Genel Başkanı Mesut Yılmaz arasında gerçekleşen görüşmenin ardından Parlamentoda bir basın toplantısı düzenledi. Çiller'in görüşme istemini, herkesle her konuda görüşmeye açık bir parti olarak kabul ettiklerini bildiren Altınkaya, ''Bizim böyle bir talebi kabul etmeyeceğimiz yönündeki tahmini de boşa çıkarttık'' dedi. 
     TBMM'nin, seçim tartışmaları ve Irak sorununun gündemde olduğu bir ortamda toplandığını ifade eden Altınkaya, seçim kararının yasa ile alınmamasının bu tartışmaların yaşanacağını en başından gösterdiğini söyledi. ANAP'ın bu tartışmaları önlemek için verdiği yasa teklifinin reddedildiğini anımsatan Altınkaya, reddedenler arasında DYP Milletvekillerinin de bulunduğunu belirtti. 
     
     ''KRİTİK GELİŞMELER...'' 
     Bugün yapılacak oylamada Irak başta olmak üzere yaşanan kritik gelişmeler nedeniyle tercihlerinin Meclis'in açık kalmasından yana olacağını bildiren Altınkaya, ''Bu konuda grup kararı yok, ama temayül açık kalması yönünde'' dedi. 
     Bir gazetecinin seçimlerin ertelenmesine ilişkin olarak yapılabilecek oylamada takınacakları tutumu sorması üzerine Altınkaya, ''Bakıp aşağıda göreceğiz'' karşılığını verdi. Israrlı sorular üzerine ANAP'ın ülke çıkarlarının gerektirdiği her konuda gereğini yaptığını ifade eden Altınkaya, ''Şimdi ülke menfaati neyi icap ettiriyor '' sorusuna ise ''2-3 saat daha görüşmeler yapıp değerlendireceğiz'' yanıtı verdi. 
     Seçimlerin ertelenmesi durumunda MHP'nin yeni hükümet oluşumlarını değerlendirmek gerektiği yönündeki görüşlerinin anımsatılması üzerine Altınkaya, bunun daha ileri bir aşama olduğunu, bu konunun zamanı geldiğinde değerlendirilebileceğini söyledi. 
     





</TEXT>
</DOC>
