<DOC>
<DOCNO> 125935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/20/son/sontur27.html </URL>
<DATE> 2002/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer veto etti ama Erdoğan işi sağlama alıyor... 
</HEADLINE>
<TEXT>

     AKP hükümeti Anayasa değişikliği ile Tayyip Erdoğan'ın önündeki engelleri birer birer kaldırmaya başlarken, bu amaçla Basın Affı Yasasını da gündeme getirdi. Meclis'e sevk edilen tasarının yasalaşması durumunda, Erdoğan'ın Diyarbakır DGM'den aldığı 10 aylık hapis cezası da "vaki olmamış" sayılacak. Bu durumda, Erdoğan'ın milletvekili adaylığı önündeki en büyük engellerden birisi olan adli sicil kaydının silinmesinin yolunu açılabileceği belirtiliyor. 
     Cumhurbaşkanı Ahmet Necdet Sezer'in AKP Genel Başkanı Recep Tayyip Erdoğan'ın milletvekili seçilmesinin önündeki engelleri kaldıran Anayasa değişikliğini veto ettiği saatlerde hükümet TBMM'ye tek maddelik yasa tasarısı sevkederek, Erdoğan'ın önünü açma çabalarına yeni bir halka daha ekledi. 
     Basın Affı Yasasına eklenecek bir fıkrayla, her türlü toplantıda yaptığı konuşma nedeniyle ceza alanların mahkumiyeti, yeni bir suç işlememiş olmaları koşuluyla "vaki olmamış" sayılacak. 
     "Basın ve Yayın Yoluyla İşlenen Suçlara İlişkin Dava ve Cezaların Ertelenmesine Dair Yasada Değişiklik Yapılmasına İlişkin Yasa Tasarısı" dün akşam saatlerinde TBMM Başkanlığı'na sunuldu. Yürürlük ve yürütme hükümleri hariç tek maddelik tasarıda, Basın Affı Yasasının 2.Maddesine şu fıkranın eklenmesi öngörülüyor 
     "1.madde kapsamına giren bir suçtan dolayı mahkumiyet hükmü alıp cezası infaz edilmiş olanlar da, bu kanunun yayımı tarihine kadar geçen süreyi 1.madde kapsamına giren kasıtlı bir cürümden dolayı yeniden mahkum edilmeksizin geçirdikleri takdirde mahkumiyet vaki olmamış sayılır." Tasarının gerekçesinde, kaçarak cezasının infazını geciktiren kişilerin daha sonra Basın Affı Yasası yürürlüğe girmesiyle "mahkumiyetinin hiç vaki olmaması" olanağından yararlandığı, ancak yasa yürürlüğe girmeden önce kendiliğinden gelerek cezasını çekenlerin bu olanaklardan yararlandırılmasının "adalet, hakkaniyet ve eşitlik ilkeleriyle bağdaşmadığı" vurgulandı. 
     Yasanın uygulanmasında farklı yorumların da gündeme geldiği belirtilen gerekçede, uygulamada birliğin sağlanması ile adalet duygusunu zedeleyecek sonuçların önüne geçilmesinin de amaçlandığı" da kaydedildi. 

     
</TEXT>
</DOC>
