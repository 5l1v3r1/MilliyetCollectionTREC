<DOC>
<DOCNO> 127922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/01/son/sondun09.html </URL>
<DATE> 2002/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'da yeni yıl kutlamaları olaysız geçti... 
</HEADLINE>
<TEXT>

     Almanya'da yılbaşı kutlamalarının büyük ölçüde olaysız geçtiği açıklandı. 
     Başkent Berlin'de yaklaşık 3 milyon euro'ya mal olan ''açık hava partisine'' polis ve itfaiyenin tahminlerine göre yaklaşık 600 bin kişi katıldı. 
     Berlin polisi, itfaiyenin sıkça küçük yangınları söndürmek için çağrıldığını, önemli bir yangın ve kayda değer bir olayın yaşanmadığını bildirdi. 
     Maliye Bakanı Hans Eichel, gece yarısı cebindeki markları euro'ya çeviren ilk kişi oldu. Eichel, ''Herkes kendisine, bunu niye daha önce yapmadık diye soracak' dedi. 
     Bankalar merkezi olarak bilinen Frankfurt kentinde de yaklaşık 10 bin kişi Avrupa Merkez Bankası binasının önünde toplanarak, gece yarısı euro'nun yürürlüğe girmesini kutladı. 
     Bu arada, Hamburg kentinde meydana gelen 2 yangında 3 kişinin öldüğü bildirildi. 
     Çok katlı bir binada meydana gelen ve sebebi henüz belirlenemeyen bir yangında yaşındaki bir erkek ile 47 yaşındaki eşi hayatını kaybetti. Kısa devreden çıktığı tahmin edilen diğer bir ev yangınında da 90 yaşındaki bir kadın öldü. 
     Bazı kentlerde yılbaşı kutlamaları sırasında kavgalar meydana gelirken, Kuzey Ren Vestfalya eyaletindeki Paderborn kentinde içkili 3 kişinin bir lokale havai fişek atmaları sonucu 12 kişinin yaralandığı bildirildi. 
     Brandenburg eyaletindeki Finsterwalde kentinde tarihi Belediye Sarayı'nın ve Bochum kentinde de bir ilkokulun ek binasının yandığı ve maddi hasar meydana geldiği belirtildi. 
     






</TEXT>
</DOC>
