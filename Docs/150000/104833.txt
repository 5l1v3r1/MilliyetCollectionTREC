<DOC>
<DOCNO> 104833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/30/son/soneko07.html </URL>
<DATE> 2002/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya enflasyonla mücadele ediyor... 
</HEADLINE>
<TEXT>

     İtalyan hükümeti, enflasyon oranının yükselmesine çare olarak 30 Kasım tarihine kadar gaz, elektrik ve telefon fiyatlarını dondurma kararı aldı. 
     Yaz dönemi tatilinin sona ermesiyle bugün toplanan Bakanlar Kurulu'nun gündem maddesini ekonomi oluşturdu. Başbakan Silvio Berlusconi başkanlığında toplanan Bakanlar Kurulu toplantısı sonrasında yapılan açıklamada 30 Kasım tarihine kadar elektrik, gaz ve telefon fiyatlarında zam yapılmayacağı bildirildi. 
     Bakanlar Kurulu, elektriğe yüzde 1.7 oranında zam kararı alırken, bunun 30 Kasım'dan sonra yürürlüğe gireceği de belirtildi. Sağ partilerin ittifakından oluşan Berlusconi hükümeti, 2002 yılı için hazırladığı ekonomik programda tüketici fiyatlarındaki yıllık enflasyonu yüzde 1.4 olarak öngörmesine karşın bu zamana kadar açıklanan aylık enflasyon oranları bu hedefin gerçekleştirilmesi ihtimalini ortadan kaldırıyor. 
     Temmuz ayı itibarıyla tüketici fiyatları enflasyonu yıllık yüzde 2.2 olarak açıklayan İtalyan İstatistik Enstitüsü Istat , Ağustos ayı itibarıyla tahmini enflayonunu yıllık yüzde 2.3 olarak gösterdi. 
     Üretim faaliyetlerinden sorumlu Devlet Bakanı Antonio Marzano yaptığı basın toplantısında, hükümetin enflasyonu kontrol altında tuttuğunu kaydederek, yıllık yüzde 1.4'lük hedefin değişmesinin söz konusu olmadığını savundu. 
     Hükümet, enflasyonu düşürmek için fiyatları dondurma dışında uzun zamandır kontratlarının yenilenmemesi sebebinden grevlere giden işçiler ile anlaşma sağlamayı hedefliyor. 
     Ekonomi uzmanları ise Eylül ayındaki enflasyonun yıllık yüzde 2.5'e çıkacağını, ekonomik programın üzerinde değişiklikler yapılması gerektiğini belirtiyor. 
     





</TEXT>
</DOC>
