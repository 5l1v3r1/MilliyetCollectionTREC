<DOC>
<DOCNO> 138057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/20/son/sontur33.html </URL>
<DATE> 2003/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Tezkere bu akşam meclise gelebilir.. 
</HEADLINE>
<TEXT>

     Türkiye, ABD'nin restini çabuk gördü. Powell'ın açıklamalarından yaklaşık yarım saat sonra Ak Parti Grup Başkan Yardımcısı Salih Kapusuz, "Tezkere bu akşam meclise gönderilebilir" dedi. 
     Kapusuz sözlerini şöyle sürdürdü, "Ancak bu tezkerenin bu akşam geçeceğini göstermez. Meclis gündemine girer belki Salı'ya görüşülür" dedi. 
     Öte yandan Türkiye’nin ABD’ye vereceği cevap Dışişleri Bakanlığı Müsteşar Yardımcısı Baki İlkin aracılığıyla ABD’nin Ankara Büyükelçisi Robet Pearson’a iletilecek. 
     NTV'nin haberine göre, Türkiye’nin ABD’ye vereceği cevapta özellikle siyasi taleplerde ısrarcı olunduğu ifade edilecek. 
     Türkiye’nin ABD’ye Irak talepleri konusunda vereceği yanıt arasında, operasyon sonrasında Irak’ta oluşacak durumda Türkiye’nin söz sahibi olmasında ısrarcı olduğu öğrenildi. Uzlaşmanın metne dökülmesini de isteyen Türkiye, bu yönde bir metin sağlanırsa yetki tezkeresini 25 Şubat Salı günü Meclis’e getirmeyi planlıyor. 
     
     BAŞBAKANLIKTA MİNİ ZİRVE 

     Başbakan Abdullah Gül, Dışişleri Bakanı Yaşar Yakış ve Dışişleri Bakanlığı Müsteşarı Uğur Ziyal ile biraraya geldi. 
     Dışişleri Bakanı Yakış saat 18.00'de, Ziyal ise saat 18.05'te Başbakanlık Merkez Binası'na geldi. 
     Başbakan Gül'ün, makamında Yakış ve Ziyal ile biraraya geldiği öğrenildi. 
     





</TEXT>
</DOC>
