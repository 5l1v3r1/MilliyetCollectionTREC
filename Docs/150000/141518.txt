<DOC>
<DOCNO> 141518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/08/son/sontur12.html </URL>
<DATE> 2003/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Otobüs şoförlerine telefon yasağı... 
</HEADLINE>
<TEXT>

     İçişleri Bakanlığı'nca yayımlanan genelge ile otobüslerdeki araç telefonlarının 1 Mart'a kadar şoförün ulaşamayacağı bir başka yere monte edilmesi için tanınan süre, 1 Nisan'a kadar uzatıldı. 
     81 il valiliğine ''ivedi'' kodu ile gönderilen genelgede, daha önce firmalardan, şehirlerarası otobüslerde şoför koltuğunun yanındaki telefonların 1 Mart 2003 tarihine kadar, hostes koltuğunun yanına ya da araç içerisinde uygun bir yere monte etmelerinin istendiği anımsatıldı. 
     Genelgede, otobüs firmalarının, araç telefonlarının yer değiştirilmesi için kendilerine tanınan süreyi az bulduğu ve bu işlem için teknik destek, uzman görüşü ve onayı gerektiğini belirttikleri ifade edilerek, ''Belirtilen sürenin bir defaya mahsus olmak üzere uzatılarak, otobüslerde şoför koltuğunun yanında bulunan telefonların 1 Nisan 2003 tarihine kadar, araç içerisinde uygun bir yere monte edilmesi sağlanacaktır'' denildi. 
     
     ''YERİNDE BİR KARAR'' 
     Selçuk Üniversitesi Kazaları Araştırma, Önleme ve Uygulama Merkezi Müdürü Ömer Halis Tombaklar, özünde kazaları önlemeyi amaçlayan genelgenin, yerinde bir karar olduğunu söyledi. 
     Onlarca can taşıyan şoförün, yolculuk sırasında araç telefonu ile konuşmasının büyük sakıncalar doğurduğunun, yapılan araştırmalar sonucu kesinlik kazandığını kaydeden Tombaklar, ''Şoförün tüm dikkati, çalan telefona doğru bakıp, elini uzatarak telefonu kulağına götürünceye kadar geçen sürede, yoldan tamamen uzaklaşmış oluyor'' dedi. 
     Çalan araç telefonuna bakma anında, dikkat dağılmasına bağlı olarak kaza riskinin de büyük ölçüde arttığını ifade eden Tombaklar, şunları söyledi 
     ''Tüm firmaların genelgeye harfiyen uyarak, otobüslerdeki araç telefonlarını hostesin oturduğu kapı yanına ya da orta kapının çıkışındaki buzdolabı boşluğuna monte edebilirler. Önemli bir maliyet gerektirmeyen bu işlemin 1 Nisan'a kadar tamamlanması aynı zamanda bu firmaların, yapılacak trafik kontrollerinde boş yere ceza yemelerini önleyecektir.'' 
     





</TEXT>
</DOC>
