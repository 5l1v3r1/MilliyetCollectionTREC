<DOC>
<DOCNO> 125919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/20/son/sontur11.html </URL>
<DATE> 2002/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılbaşı çamı satışları başladı... 
</HEADLINE>
<TEXT>

     Orman Bakanlığı, yeni yıl dolayısıyla yılbaşı çamı satışları ve hediyelik fidan dikimi kampanyası başlattı.Orman Bakanlığı'ndan alınan bilgiye göre, yılbaşında usulsüz ağaç kesimini önlemek amacıyla üretilen göknar, ladin, sedir ve mavi servi fidanları, otel, işyerleri, elçilik ve yabancı kuruluşların ihtiyaçlarının karşılanması amacıyla satışa sunuldu. 
     Boyları 4 metreye kadar ulaşan yılbaşı çamlarının tür, çap ve ambalaj durumuna göre ladin için 30, sedir için 25, mavi servi için 20 milyon lira fiyat belirlendi. Yılbaşı çamı olarak en çok tercih edilen göknar 50, mavi ladin ise 70 milyon lira fiyatla satışa sunuldu. 
     Topraklı ve kaplı olarak hazırlanan çam fidanlarının satışları, cumartesi ve pazar günleri de dahil olmak üzere her gün 09.00-17.00 saatleri arasında yapılacak. 
     Yeni yıl armağanı olarak tüplü fidan satışlarına da devam edilecek. Tüplü fidanlardan karaçam ve sedirin fiyatı 250-300 bin lira. 
     
     HEDİYELİK FİDAN DİKİMİ KAMPANYASI 

     Bakanlık, önemli günlerin anısını ömür boyu yaşatmak için de hediyelik fidan dikimi kampanyası başlattı. Kampanya çerçevesinde karaçam, sedir, akasya, mavi selvi, mazı, akçaağaç, dişbudak, at kestanesi gibi fidanlar yer alıyor. 
     2003 yılı başında ''Yeni yıl adına orman kurmak'' isteyen Ankaralılar Ziraat Bankası Atatürk Orman Çiftliği Şubesi 110638 nolu hesaba, Ankara dışındakiler de Ziraat Bankası şubelerinde açılan Ağaçlandırma ve Erozyon Kontrolü Gelir Hesabı'na her fidan için 500 bin lira para yatırarak kampanyaya katılabilecek. Kampanyaya 500-1000 arasında fidanla katılmak isteyenlere yüzde 5, 20 bin yukarısı fidan için de yüzde 20 indirim uygulanacak. 
     





</TEXT>
</DOC>
