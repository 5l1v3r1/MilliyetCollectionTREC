<DOC>
<DOCNO> 102287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/16/son/sontur14.html </URL>
<DATE> 2002/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
YTP'den ilk tepki İşte İsmail Cem'in açıklamasının tam metni... 
</HEADLINE>
<TEXT>

     Daha dün yanyana idiler. Daha dün siyasetin Troyka'sı olarak görülüyorlardı. Ancak yolları ayrıldı. Şimdi birbirlerini suçlamaya başladılar. Yeni Türkiye Partisi Genel Başkanı İsmail Cem, Kemal Derviş'i bugün yaptığı yazılı açıklama ile sanki topa tuttu. 
     Yeni Türkiye Partisi Genel Başkanı İsmail Cem, siyasette en önemli unsurun güven ve söz olduğunu belirterek, ''Sözünde durmayan ve duramayanların Türkiye'ye verecekleri her söz ve Türkiye'ye söyleyecekleri her şey boştur'' dedi. 
     İsmail Cem, yaptığı yazılı açıklamada, siyasete getirmek istedikleri yeni anlayışın yapıcı ve bütünleştirici olduğunu ifade etti. Cem, ''Dolayısıyla başkalarının tutulmamış sözlerini ve haksız yakıştırmalarını sürekli bir gündem konusuna dönüştürmek bizim siyaset üslubumuza aykırıdır'' diye kaydetti. 
     Bu açıklamasının, sadece kamuoyunun doğru bilgilendirilmesine yönelik olduğunu vurgulayan Cem, Siyasette en önemli unsurun ''güven ve sözlerin arkasında durmak'' olduğunu ifade ederek, şöyle devam etti 
     ''Benim ve birlikte yola çıktığımız arkadaşlarımın siyaset anlayışı budur. Her ciddi siyasetçinin anlayışı bu olmalıdır. Sözünde durmayan ve duramayanların Türkiye'ye verecekleri her söz ve Türkiye'ye söyleyecekleri her şey boştur. 
     Yeni Türkiye olarak biz en baştan beri, 'beraberliklerin toplum kesitleriyle oluşması, Türkiye koalisyonun halkla gerçekleşmesi' ifadelerini kullandık. Yeni Türkiye'nin düşüncelerle, insanlarla beraberlik kuracağını hep vurguladık. Aşırı siyasal ittifak merakının, geçmişin cephelerini, 'vatan cephesi, milliyetçi cephe, halk cephesi' gibi Türkiye'nin başına bela açmış kamplaşmalarını çağrıştırdığını söyledik. Dolayısıyla, sözlerin tutulmamasına gerekçe olarak 'Son 48 saatte ittifaka karşı çıkıldığı' mazeretinin öne sürülmesi yanıltıcıdır. 
     Bu sözler, Türkiye'nin çağdaş çoğunluğu yerine eski başarısızlıkların ortamında kendine güven aramanın tercihidir, bu tercihe yapay kılıf giydirmekten başka bir şey değildir. 
     Kendi deyişleriyle, siyaseti ve bazı şeyleri bilmeyenlerin, insanları ve hareketleri yeterince anlamamaları doğaldır. Türkiye ve demokrasi uğruna, Türkiye'nin dışlanmış ve ezilmiş insanları uğruna hayatlarının her evresinde mücadele vermiş ve gereğinde bedel ödemiş olanları tabii ki anlamayacaklardır. 
     Ne var ki bu özellikleri, yapay ideolojik tanımlarla, sınıflandırmayla, insanları ve hareketleri küçümsemek hakkını kimseye vermez. 
     Yeni Türkiye, Türkiye'nin tüm çağdaş birikimleriyle, toplumla, insanla ittifak kurmanın sürecindedir. yeni Türkiye, bizim daha önce belirttiğimiz gibi kişilerden bağımsız olarak büyüyecektir, büyümektedir.'' 
     
</TEXT>
</DOC>
