<DOC>
<DOCNO> 100594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/07/son/sontur10.html </URL>
<DATE> 2002/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Güzeldere Köyü'nün girişine levha ''Siyasetçi giremez'' 
</HEADLINE>
<TEXT>

     Muş'ta, altyapı ve eğitim hizmetlerinden yeterince yararlanamadıklarını ileri süren Güzeldere köylüleri, köylerine siyasetçilerin girmesini yasakladılar. 
     Muş'un Varto İlçesi'ne bağlı 50 haneli ve 300 nüfuslu Güzeldere Köyü'nde yaşayanlar okul, elektrik, su ve telefon gibi altyapı hizmetlerinden yeterince faydalanamadıklarını ve yıllardır politikacıların, sorunlarının çözümüne yardımcı olmadıklarını dile getirerek, seçim öncesi, siyasilere köylerine girişi yasakladılar. 
     Güzeldere Köyü Muhtarı Veli Kızılkaya, köylerine okul, içmesuyu şebekesi, elektrik trafosu, telefon santralı yapılması için çeşitli girişimlerde bulunduklarını, TBMM'de temsilcisi bulunan bütün partilere müracaat etmelerine rağmen yıllardır hizmet alamadıklarını söyledi. 
     Köylerinin ilçeyle ulaşımını sağlayan yolun da onarılması gerektiğine değinen Kızılkaya, şunları söyledi 
     ''Elektrik tesisatı var. Ancak arıza olduğu söylenerek köyümüze bir gün elektrik veriliyor, 10 gün kesiliyor. Telefon direkleri ve kabloları var ama hat yok. Köyümüzde okula giden 25 öğrenci taşımalı eğitimden faydalanıyor. Okul talebimiz bir türlü yerine getirilmedi. Vatandaşlar, içmesuyu ihtiyacını dereden karşılıyor. 
     Bütün bu sorunlarımızın giderilmesi için siyasilere ve yetkili mercilere müracaat ettik. Ancak şimdiye kadar hiçbir sorunumuz çözülmedi. Hizmet yapılmayan köyümüze siyasetçileri almayarak, tepkimizi göstereceğiz.'' Kızılkaya, 3 Kasım'da yapılacak seçimlerde oy kullanıp, kullanmama kararını köylülerle birlikte alıcaklarını da ifade etti. 
     Siyasetçilere yönelik yasak kararı ile ''Güzeldere Köyü'ne siyasetçi giremez'' yazılı iki tabela hazırlayan vatandaşlar, tabelaları köy girişine yerleştirdiler. 
     
</TEXT>
</DOC>
