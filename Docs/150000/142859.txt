<DOC>
<DOCNO> 142859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/15/son/sondun04.html </URL>
<DATE> 2003/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Iraklı Kürtler, ABD ile birlikte savaşmaya hazır 
</HEADLINE>
<TEXT>

     Irak Kürdistan Yurtseverler Birliği'nin IKYB yetkilisi Berham Salih, Washington'da, 70 bin Iraklı Kürt'ün, Amerikan askerleriyle birlikte Irak lideri Saddam Hüseyin'e karşı savaşmaya hazır olduğunu belirtirken, Türklerin Kuzey Irak'a müdahalesi halinde, ''Pandora'nın kutusunun'' açılacağını savundu. 
     Iraklı Kürtlerin bölgesel yönetiminin ekonomik zorluk içinde olduğunu belirterek, Washington yönetiminden 50 milyon dolar destek isteyen Salih, ''70 bin Kürt, Amerikan askerlerinin yanında savaşmaya hazırlanıyor'' dedi. 
     Salih, Dış İlişkiler Konseyi Council on Foreign Relations adlı düşünce kuruluşunda yaptığı konuşmada, Irak ordusunun, hatta Saddam'ın Cumhuriyet Muhafızları ordusunun bazı üyelerinin, hemen teslim olacağını ve savaşın kısa süreceğini de savundu. 
     Türkiye'nin Kuzey Irak'a müdahale etmesine karşı olduklarını belirten Salih, Türkiye Kuzey Irak'a girerse ''Pandora'nın kutusunun'' açılacağını ve Suriye ve İran'ın da müdahale edeceğini, bunun da demokratik hükümete geçiş sürecini sıkıntıya sokacağını söyledi. 
     Salih, Nixon Center adlı bir başka düşünce kuruluşunda da, ABD'nin, Türkiye'nin tek taraflı müdahalesine karşı olduğunu, bu konuda ABD'nin, Türkiye ile ikili olarak anlaşacağını belirtirken, ''Beyaz Saray ve Pentagon'da bu yönde duyduklarımdan memnunum'' dedi. 
     Berham Salih, ''savaş içinde savaş, kabus olur'' diye konuştu. ABD Dışişleri Bakanlığı sözcüsü Richard Boucher da, Kuzey Irak'ta tek yanlı bir askeri faaliyete karşı olduklarını ifade etmişti. 
     Iraklı Kürtlerin de, tek yanlı askeri eylemde bulunmayacağını belirten Salih, ''Kürtler, Kerkük ve Musul'a saldırmayacak. Bu konu, savaştan sonra Bağdat nezdinde çözümlenmeli. Yoksa kalıcı bir çözüm olmaz'' dedi. 
     Iraklı Kürtlerin, Saddam sonrası Irak'ta, ''ABD modeli'' bir federasyon tercih ettiğini belirten Salih, federasyonun etnik olmasını istemediklerini vurguladı. 
     Türkiye'nin, Keşif Güç'teki rolünden dolayı müteşekkir olduklarını belirten Salih, ''Türkiye, laik bir demokrasi. Irak'ın geleceğinde model teşkil edebilir. ABD bölgede olacak ve askeri varlığını artıracak ve bu da bize bir koruma tabakası sağlayacak. Ancak ABD sonsuza kadar orada kalmayacak. Bizse kalacağız. Komşularımızla birlikte yaşamak zorundayız'' diye konuştu. 
     Kuzey Irak'ta Türk Bayrağı yakma olaylarına da değinen Salih, bu tür şeyleri yapanların ''sorumsuz, fanatik Kürtler'' olduğunu söyledi. Salih, Türk Bayrağı yakılmasını tasvip etmediklerini belirtmekle birlikte, Ankara'dan gelen sert açıklamaların, gerginliğin artmasında rol oynadığını savundu. 
     IKYB yetkilisi Berham Salih, Kuzey Irak'taki son muhalefet toplantısında oluşturulan ve Irak'ın geleceğinde rol oynaması planlanan Başkanlık Konseyi'ne, Türkmen ve Asurilerin de katılmasını desteklediklerini söyledi. 
     





</TEXT>
</DOC>
