<DOC>
<DOCNO> 134370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/01/dunya/adun.html </URL>
<DATE> 2003/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Döner kapı formülü 
</HEADLINE>
<TEXT>

ABD’nin Ankara’ya önerdiği formüle göre, Türkiye’de konuşlu Amerikan askeri sayısı 15-20 bini asla aşmayacak ama bu sayının çok daha üzerindeki asker, Türkiye üzerinden Irak’a geçebilecek 
     SEMA EMİROĞLU New York 

     Türkiye’nin olası bir savaşta, Kuzey Cephesi’nden Irak’a girmek için topraklarında konuşlanacak Amerikan askerlerinin 15 - 20 binden fazla olmasına izin vermemesi üzerine "döner kapı" adıyla bir uzlaşma formülü geliştirildiği belirtildi. 
     "Döner kapı" formülüne göre, Türkiye’de konuşlanacak ABD askerleri Türkiye’nin koyduğu üst sınırı hiçbir zaman aşmayacak. Yani Türkiye’deki ABD askerlerinin sayısı hep 15 - 20 binin altında olacak. Buna karşılık Türkiye’ye konuşlandıktan sonra Irak’a geçen ABD askerlerinin yerine yeni birlikler gelecek. Amerikan askerleri, Türkiye topraklarından dönüşümlü olarak Irak’a geçecek ve giden askerlerin yeri yeni birlikler tarafından doldurulacak. 
     Sonuçta rotasyon usulüyle Türk üslerinden Irak topraklarına girecek Amerikan askerlerinin herhangi bir andaki sayısı hep 15 - 20 binin altında kalırken, Türkiye topraklarından yararlanarak Kuzey Irak’ta konuşlanacak ABD askerlerinin toplamı çok daha büyük rakamlara çıkabilecek. Bu durumun da ABD’nin kuzeyden cephe açabilmesine olanak tanıyabileceği belirtiliyor. 
     
     Görüşmeler sürüyor 
     "Döner kapı" formülü, genellikle ABD’nin üs anlaşması olmadığı ülkelerde uygulanıyor. Bir diplomat, "ABD askerleri bir yıl boyunca rotasyon halinde yer değiştirecek. Öteki ülkelerdeki uygulamadan tek farkı, askerler ABD’ye geri dönecekleri yerde Kuzey Irak’a girecekler" dedi. 
     Amerikan kaynakları, Türk ve Amerikalı askeri yetkililer arasında Ankara ve Washington’da yapılan görüşmelerde, ABD’nin "döner kapı" formülünün ele alındığını ve henüz bir anlaşma sağlanmamış olmasına rağmen, ABD’li yetkililerin Türk hükümetini bir an önce ikna etmeye çalıştığını belirttiler. 
     
     2 bin öncü geliyor 
     ABD, Almanya’da konuşlanmış bazı birliklerine Türkiye’ye hareket için hazırlanma emri verdi. The Washington Post’un haberine göre, Türkiye’ye gönderilmesi planlanan askerler, 1. Piyade Tümeni’ne mensup yaklaşık 2 bin subay ve askerden oluşuyor. 
     
     
     
     



 DÜNYA 














</TEXT>
</DOC>
