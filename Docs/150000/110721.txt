<DOC>
<DOCNO> 110721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/02/yazar/gunes.html </URL>
<DATE> 2002/10/02/ </DATE>
<TIME>  </TIME>
<AUTHOR> Hurşit GÜNEŞ  </AUTHOR>
<HEADLINE>
Global serinlemeye doğru 
</HEADLINE>
<TEXT>

     IMF ve Dünya Bankası’nın Washington’daki güz toplantıları ciddi tepkiler altında sürüyor. Washington sokaklarındaki gösterilerde, her zamanki gibi, IMF’nin küreselleşmeci tavrı eleştiriliyor. Malum bu şekilde küreselleşme fakir ülkeleri daha da fakirleştiriyor. 
     Önceki akşam IMF Başkanı Horst Köhler CNN televizyonundaydı. İlginçtir, Köhler geçmişteki mali krizlerden önemli dersler çıkardıklarını itiraf ediyordu. Fakirliğin iç koşullardan örneğin yolsuzluklardan kaynaklandığını, bunların telafisiyle kalkınmanın sağlanabileceğini savunuyordu. Köhler, topu topu Afrika’nın birkaç ülkesinin özellikle Fildişi Sahili yönetişim ve şeffaflıkta gösterdiği başarıya işaret edebildi. 
     Gerçi Köhler’in fakirlikle ilgili bir önerisinin de olması gerekmiyordu. Çünkü bu görev aslında Dünya Bankası’na ait. Nihayet spiker çok sıkıştırınca "evet zengin ülkeler de daha fazla çaba göstermeliler" diyerek geçiştirdi. Ancak bu çabanın biçiminin açıklanması umutları suya düşürdü. Zengin ülkeler daha hızlı büyüyüp global ortam yaratacaklar ve fakirler de bundan yararlanacaktı 
     Ancak şu anda dünya ekonomisinde bir global soğuma yaşanıyor. Bunun ABD ekonomisindeki durgunluktan kaynaklandığını biliyoruz. Gerek son yılların aşırı canlanmasının tamamlanma süreci, gerek 11 Eylül’ün tüketici güveni üzerinde yarattığı hasar, gerekse muhasebe skandalları ABD ekonomisini durgunluğa soktu. 
     Toplantılar arifesinde yayımlanan "Dünya Ekonomisine Bakış" başlıklı IMF raporu ilginç noktalarla dolu. Öncelikle, global soğumanın gelişmekte olan ülkelere olan etkisi değerlendiriliyor. Asya ülkelerinin ortalama yüzde 6 büyüyeceği tahmin ediliyor. Önümüzdeki 3 yılda ise Rusya’nın ortalama yüzde 4.5 - 5.0, oysa diğer eski Sovyet devletlerinin yüzde 5.5 - 6.0 büyüyeceği varsayılıyor. İlginçtir, enflasyonu kontrol etmeye çalışan Beyaz Rusya, Tacikistan ve Özbekistan’da büyüme yüzde 3 - 3.5’ta sınırlı kalacak görünüyor. Fakir Afrika’da büyüme beklentileri yüzde 3 - 4 aralığında. 
     Raporun son kısmında üç senaryo tartışılıyor Birinci El Nino fırtına Güney Dalgalanmasının yaratacağı ekonomik darbe. Özellikle Latin Amerika ekonomileri üzerinde vereceği hasara işaret ediyor. İkincisi, petrol fiyatlarındaki 5 dolarlık bir artışın dünya ekonomisindeki büyümeyi 0.3 oranında yavaşlatacağı hesaplanıyor. Yani, Irak operasyonu başlarsa sadece biz değil, dünya ekonomisi de doğrudan etkilenecek. Üçüncüsü de, yarı - iletken üretimindeki global değişim. Malezya, Singapur ve Filipinler artık milli gelirlerinin yüzde 20 - 25’ini bu sektörden sağlıyorlar. Şaşırmamak mümkün değil. 
     Dünyada son 10 yılda gelişmiş ülkelere giden doğrudan yabancı sermaye yatırımları 7 - 8 milyar dolar azalmakta, ancak bu fark gelişmekte olan ülkelere yeniden kaymakta. İşte bu noktada aklımıza Türkiye geliyor. O ise hala uzaklarda. 
     Özetle, dünya ekonomisinde umutlu bir bekleyiş yok. Türk ekonomisinin daha hızlı bir toparlanma beklediği bu dönemde global serinleme de işlerimizi kolaylaştırmak şöyle dursun, aksine yavaşlatacak gibi. 
     
     







Şimdilik geçmiş olsun 


Harika bir döneme doğru... 


Ararat faresi... 


Ecevit’in devlet adamlığı 


Meclis doğru olanı yaptı 


Efk r dağıtmak 


Üniversiteler açılırken 


Global serinlemeye doğru 


Bireysel dayak, bireysel silah 


Savaşın faturası 


Biz sadece gerçeklerin tarafındayız 


Borç defteri 


Sürdürülebilir evlenmeme 


Fak - Fuk - Fon, Dünya Bankası’na karşı 


Şik yet etmeyin Meclis’e girin 


</TEXT>
</DOC>
