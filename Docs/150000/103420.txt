<DOC>
<DOCNO> 103420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/22/son/sontur16.html </URL>
<DATE> 2002/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Boğazı transit gemi trafiğine 4 saat süre ile kapatıldı... 
</HEADLINE>
<TEXT>

     Kadıköy Mühürdar Atıksu Arıtma ve Deniz Deşarjı Tesisleri İnşaatı kapsamında İSKİ'nin Marmara Denizi'nde yaptığı boru döşeme çalışmaları nedeniyle İstanbul Boğazı, 4 saat süreyle çift yönlü transit gemi trafiğine kapatıldı. 
     Yapımına 2 yıl önce başlanan ve Kadıköy, Maltepe, Üsküdar ile Ümraniye ilçelerinin atık sularını toplayacak olan Kadıköy Mühürdar Atıksu Arıtma ve Deniz Deşarjı Tesisleri İnşaatı çerçevesinde İSKİ, Marmara Denizi'nde 46 metre derinlikte toplam 2 bin 280 metre uzunluğunda boru döşeyecek. 
     Bu çalışmalar nedeniyle İstanbul Boğazı, bugün 13.00-17.00 saatleri arasında çift yönlü olarak transit gemi trafiğine kapatılıdı. 
     Çalışmaların uzaması durumunda bu sürenin ileriye çekilebileceğini ifade eden yetkililer, şehiriçi deniz trafiğinde herhangi bir kısıtlamaya gidilmediğini bildirdiler. 
     Bu arada söz konusu çalışmaların aralıksız 15 gün sürmesinin planlandığı, ancak uluslararası kurallara göre buna izin verilmediği öğrenildi. Çalışmaların da bu nedenle aralıklı olarak yapılacağı kaydedildi. 
     





</TEXT>
</DOC>
