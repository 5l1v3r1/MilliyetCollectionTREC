<DOC>
<DOCNO> 108842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/21/son/sondun05.html </URL>
<DATE> 2002/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'da seçimlere doğru 'Türk çocukları Almanca öğrensin' 
</HEADLINE>
<TEXT>

     Alman Birlik partilerinin CDU CSU başbakan adayı ve Bavyera Eyaleti Başbakanı Edmund Stoiber, Almanya'daki Türk ailelerin, çocuklarını eğitim için Türkiye'ye göndermemelerini ve çocukları, Almanca öğrenmeleri için teşvik etmelerini istedi. 
     Stoiber, başkent Berlin'de yaptığı son seçim mitinginde, Almanca öğrenilmesinin uyum açısından önemine işaret ederek, ''Uyum için Almanca öğrenilmesi şart. Türk aileleri, çocuklarını Türkiye'ye göndermemeli, burada anaokullarına gönderip, erken yaşta Almanca öğrenmelerini teşvik etmeliler. Türk gençleri erken yaşta okullardan ayrılmamalı ve iş bulabilmek için mesleki eğitim yapmalılar'' dedi. 
     Stoiber ayrıca, iktidara geldikleri takdirde Yabancılar Yasası'nı değiştirerek, ülkede bulunan yaklaşık 4 bin aşırı dinciyi sınır dışı edeceğini söyledi. 
     Radikal dinci Hizbullah, Hamas, Müslüman Kardeşlik ve FIS adlı örgütlerin, Anayasayı Koruma Dairesi tarafından yıllardır izlenmelerine rağmen hala yasaklanmadıklarına dikkati çeken Stoiber, ''Bu örgütler derhal yasaklanmalı. Bunlara çok fazla müsamaha gösterildi'' diye konuştu. 
     Federal İçişleri Bakanı Otto Schily'nin, radikal dinciler ile mücadelede yetersiz kaldığını da savunan Stoiber, bu mücadelede sadece, gölge kabinesinde İçişleri Bakanı olarak yer alan Bavyera Eyaleti İçişleri Bakanı Günther Beckstein'ın başarılı olabileceğini öne sürdü. 
     Başbakan Gerhard Schröder'in ekonomik politikasını da eleştiren Stoiber, ''Schröder, Almanya'nın doğusundaki eyaletleri kalkındırmayı başaramadı. Ben, ekonomik kalkınmayı başarmış bir eyaletin başbakanı olarak, doğunun kalkınmasını da sağlayacağım'' diye konuştu. 
     





</TEXT>
</DOC>
