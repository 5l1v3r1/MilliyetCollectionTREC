<DOC>
<DOCNO> 128321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/02/son/soneko46.html </URL>
<DATE> 2003/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Üç talihli ikramiyesini aldı... 
</HEADLINE>
<TEXT>

     Milli Piyango'nun MP yılbaşı özel çekilişinde, çeyrek biletlerine 2'şer trilyon lira büyük ikramiye isabet eden 4 talihliden ikisinin ikramiyeleri, temsilci tayin ettikleri banka yetkilileri aracılığıyla verildi. Bir talihli de 2 trilyon liralık çekini elden alırken, 4. talihlinin henüz ikramiyesini almaya gelmediği öğrenildi. 
     Bugün akşam saatlerinde MP Genel Müdürlüğü'ne gelen Ziraat Bankası Çorum-Sungurlu Şube Müdürü Sadık Sevinç adının açıklanmasını istemeyen talihli adına ikramiye çekini alırken, gazetecilerin yoğun soruları üzerine, talihlinin Ankara'da oturduğunu, 60 yaşlarında emekli ve çocuklu bir erkek olduğunu söyledi. 
     Talihlinin parayı nasıl değerlendireceğine henüz karar vermediğini de ifade eden Sevinç, ''Parasını bankamızda değerlendirecek. Yatırımını nasıl değerlendireceğine karar vermedi. Biz alternatifleri sunacağız'' diye konuştu. 
     Büyük ikramiyenin İstanbul talihlisinin ikramiye çekini de isminin açıklanmasını istemeyen bir İş Bankası yetkilisi aldı. 
     
     BİR TALİHLİ ÇEKİNİ ELDEN ALDI 
     Bu arada, gazetecilerin banka şube müdürlerinden demeç aldığı sırada büyük ikramiyenin Samsun talihlisinin İdare'ye şahsen gelerek 2 trilyon liralık çekini aldığı öğrenildi. 
     Gazetecilerin aramalarına rağmen İdare içinde bulamadıkları talihli çekini alıp gitti. 
     Talihlinin 50 yaşlarında, kumral bir bey olduğu ve oldukça heyecanlı göründüğü öğrenildi. 
     Öte yandan, Milli Piyango İdaresi İkramiye Kontrol ve Çekilişler Dairesi Başkanı Ali Çetin, büyük ikramiye talihlilerinden sadece diğer Ankara talihlisinin ikramiyesini almadığını söyledi. 
     





</TEXT>
</DOC>
