<DOC>
<DOCNO> 143845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/20/son/sondun22.html </URL>
<DATE> 2003/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Dakika dakika savaş... 
</HEADLINE>
<TEXT>

     ABD'nin Irak'a saldırısı, Başkan George Bush'un Irak lideri Saddam Hüseyin'e ülkeyi terk etmesi için verdiği 48 saatlik sürenin dolmasından sadece 90 dakika sonra başladı. 
     Başkent Bağdat'taki ilk patlamalar, TSİ 04.33'de duyuldu. 
     Saldırının başlamasıyla Bağdat semalarında savaş uçakları görünür ve patlamalar duyulurken, Irak uçaksavarları karşı ateş açtı ve hava saldırısı sirenleri çaldı. İlk patlamalar, kentin güneyinden ve doğusundan geldi. Kentin doğusundaki patlamalardan sonra, kent merkezi de hedef alındı. 
     ABD'nin, Irak'a yönelik savaşının ilk aşamasında, F-117A savaş uçaklarıyla uzun menzilli cruise füzelerini kullandığı, ABD ordusuna ait 4 kruvazör ve 2 denizaltıdan Irak hedeflerine Tomahawk füzeleri atıldığı bildirildi. ABD'nin Irak'a saldırısının ilk aşamasına 6 gemi katıldı. 
     
     IRAK LİDERLERİ HEDEF ALINDI 

     Amerikan hükümet kaynakları, ilk saldırının, istihbarat birimlerinin Iraklı liderlerin bulunduğunu tahmin ettikleri yerlere, liderleri hedef alarak yapıldığını söylediler. 
     FOX televizyonu da, Irak'a yönelik savaşı başlatan saldırıların, Saddam Hüseyin ve 2 oğlunun da aralarında bulunduğu 5 önemli Iraklı yöneticisine karşı yapıldığı duyurdu. 
     Saldırının başlamasıyla Irak devlet radyosunun yayını kesilirken, kısa bir süre sonra ABD, devlet radyosunun ana frekansından Arapça yayına geçti ve ''Irak rejiminin tesislerinin vurulmaya başladığını'' duyurdu. 
     Saddam Hüseyin'in büyük oğlu Uday'ın yönettiği radyonun yayınında ise marşlar çalınmaya başladı ve halka cihat çağrısında bulunuldu. 
     
     BUSH AÇIKLAMA YAPTI 

     Bu arada ABD Başkanı Bush, Beyaz Saray'dan yaptığı açıklamada, Amerikan ve İngiliz güçlerinin Irak'a saldırının ilk aşamasını başlattığını belirterek, ''Şu anda Amerika ve koalisyon kuvvetleri, Irak'ı silahsızlandırma, halkını özgürleştirme ve dünyayı savunmaya yönelik askeri operasyonun ilk aşamasındalar'' dedi. 
     Bush, TSİ 05.15'te başlayan konuşmasında, ''Benim emrimle koalisyon kuvvetleri, Saddam Hüseyin'in savaşma kabiliyetine zarar verecek askeri önem taşıyan hedefleri vurmaya başladılar'' ifadesini kullandı. Bush, askeri operasyonun ''uzun ve öngörülenden daha zor'' olabileceğine dikkati çekti. 
     Pentagon'dan yapılan açıklamada da,''Bu, sınırlı bir saldırıdır, çok daha yoğun hava saldırılarının başlangıcındayız'' denildi. 
     Bu arada ABD, yabancı ülkelerde bulunan Amerikan vatandaşlarına, olası terörist misillemelere karşı uyarıda bulundu. Dışişleri Bakanlığı'nın bildirisinde, ''Irak'a başlatılan askeri operasyon nedeniyle, Amerikan vatandaşlarına ve Amerikan çıkarlarına terörist saldırılar olabileceği'' uyarısında bulunuldu. 
     
     MÜTTEFİKLER 

     ABD'nin müttefiki İngiliz hükümetinin, saldırılarla ilgili olarak TSİ 02.00'de bilgilendirildiği bildirildi. ABD'nin, Bağdat'a saldırıların başlamasından bir buçuk saat önce de İsrail Başbakanı Ariel Şaron'a haber verdiği belirtildi. 
     Avustralya'dan gelen açıklamada, Başbakan John Howard, Avustralya'nın da Irak'a karşı başlatılan operasyonlara katıldığını duyurdu. 
     
     SADDAM TELEVİZYONDA KONUŞTU 

     Irak Devlet Başkanı Saddam Hüseyin de TSİ 07.30 civarında televizyonda açıklama yaptı. ''Küçük Bush, insanlığa karşı suç işledi'' diyen Saddam Hüseyin, ABD ile İngiltere'yi, Irak ve insanlığa karşı utanç verici suç işlemekle itham etti. 
     Zaferin Iraklıların olacağını söyleyen Saddam, ''Size, Irak'ın, yönetiminin ve halkının şeytan istilacılar karşısında ayakta kalacağına ve karşı taraf sabrını kaybedinceye kadar savaşacağımıza dair söz veriyorum'' diye konuştu. Saddam konuşmasını,''Kılıçlarınızı çekin... Irak ve cihat çok yaşa, işgalcileri yeneceğiz'' diyerek bitirdi. 
     Irak radyosu da, ''Irak'ın işgalcilere mezar olacağını'' belirtti. 
     
     FAO'DA ŞİDDETLİ PATLAMALAR 

     Bu arada İran haber ajansı İRNA, Irak'ın Basra Körfezi'ndeki Fao yarımadasında şiddetli patlamalar meydana geldiğini bildirirken, Irak'ın güneyinde Kuveyt sınırı yakınındaki bölgede, top ateşi olduğu sanılan 20 civarında patlama duyulduğu haberleri geldi. 
     İRNA, Kuveyt televizyonuna dayandırdığı bir haberinde de, Irak güçlerinin Basra'da 15 kuyuyu ateşe verdiğini duyurdu, ancak haber bağımsız kaynaklarca doğrulanmazken, Irak bunu yalanladı. 
     
     TEPKİLER 

     Bu arada, savaşa karşı tepkiler de saldırının başlamasından itibaren gelmeye başladı. 
     Savaş karşıtı blokun başını çeken Fransa'nın Dışişleri Bakanlığı'ndan yapılan açıklamada, Irak'a saldırıdan ''derin kaygı'' duyulduğu belirtilerek, savaşın mümkün olan en kısa sürede bitirilmesi çağrısında bulunuldu. 
     Savaş karşıtı cephede yer alan Rusya, Bağdat'a başlatılan bombardıman nedeniyle ''üzgün'' olduğunu bildirdi. Interfax ajansının Rus hükümet kaynaklarına dayanarak verdiği haberde, ''Bağdat'a askeri operasyonun başlatıldığı şu anda, son derece üzgün olduğumuzu ifade etmekten başka söyleyeceğimiz bir şey yok. Ölü ve yaralı sayısının çok az olmasını ümit ediyoruz'' denildi. 
     Almanya hükümeti de yaptığı açıklamada, ''Irak'a karşı savaşın başladığı haberi federal hükümette derin endişe ve dehşet uyandırmıştır. Şimdi Iraklı sivillerin insani bir felaket yaşamaması için her şey yapılmalıdır'' ifadesi kullanıldı ve hükümetin, askeri harekatın en kısa zamanda sona ermesini umduğu belirtildi. 
     İran Dışişleri Bakanı Kemal Harrazi, ABD'nin Irak'a saldırısını kınayarak, bu saldırının ''yasadışı'' olduğunu söyledi. 
     Çin, Irak'a karşı saldırının derhal durdurulmasını istedi. 
     Çin Dışişleri Bakanlığı sözcüsü Kong Quan, ABD liderliğindeki askeri güçlerin Irak'a yönelik saldırısının, uluslararası topluluğun buna karşı olduğu göz ardı edilerek yapıldığını söyledi. 
     Avrupa Parlamentosu Dış İlişkiler Komisyonu Başkanı Elmar Brok, AB ülkelerinin Irak konusunda tek bir sesle konuşmayı başaramadıklarına işaret ederek, ''Irak savaşının, Avrupa ülkeleri hükümet başkanlarının bir yenilgisi olduğunu'' söyledi. 
     Malezya Başbakan Vekili Abdullah Ahmed Bedevi, ABD'nin Irak'a saldırısının ''tarihte kara bir leke olduğunu'' söyledi. 
     ABD'nin yanında yer alan Japonya Başbakanı Junichiro Koizumi, Irak savaşının başlamasının ardından ABD'ye olan desteğini yineledi. 
     Güney Kore Devlet Başkanı Ro Moo-hyun, Irak'a karşı savaşın kaçınılmaz olduğunu belirterek, savaştan sonra bölgeye muharip olmayan birlikler göndereceklerini söyledi. 
     
</TEXT>
</DOC>
