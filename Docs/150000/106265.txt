<DOC>
<DOCNO> 106265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/07/son/sondun17.html </URL>
<DATE> 2002/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak Enformasyon Bakanı El Sahaf "Bush dünyayı aldatıyor" 
</HEADLINE>
<TEXT>

     Irak Enformasyon Bakanı Muhammed Said El Sahaf, Irak petrolünün kontrolünü ele geçirmek için Bağdat'ı bir tehdit olarak gösterip Irak'a saldırı planlayan ABD Başkanı George Bush'un dünyayı aldattığı söyledi. 
     Ürdün'ün başkenti Amman'da basın toplantısı düzenleyen El Sahaf, Irak Devlet Başkanı Saddam Hüseyin'i devirmek için düzenlenecek herhangi bir Amerikan askeri operasyonunun başarısız olacağını belirterek, ''Onlar, onların oğulları, torunları değişecek, ancak Irak'ta hiçbir şey değişmeyecek. Bu rejim halk tarafından seçildi ve bunu yabancılar değiştiremez'' dedi. 
     Sahaf, ortada büyük bir aldatma operasyonu olduğunu, yalanların devam ettiğini belirterek, ABD ile bir alıp veremedikleri olmadığını, ancak onların kendilerini düşman olarak gördüğünü, süpergüç ABD'nin Irak'ı ve petrolünü kontrol etmek istediğini söyledi. 
     Sahaf, Bush'un dünya liderleriyle Irak konusunu görüşmesiyle ilgili sorulara ise ''bu halkla ilişkiler kampanyasının bir parçası, Amerikan yöntemi'' diye yanıt verdi. 
     Irak'ın Birleşmiş Milletler Güvenlik Konseyi ile yaptırımların kalkması ve silah denetçilerinin yeniden ülkeye dönmesinin koşulları dahil geniş kapsamlı çözüme hazır olduğunu yineleyen Sahaf, ''Irak'ın silahları yasakladığına dair bir şüphe varsa, bunu açıklığa kavuşturmanın yolları vardır. Şüpheleri cruise füzeleri göndererek temizleyemezsiniz'' dedi. 
     





</TEXT>
</DOC>
