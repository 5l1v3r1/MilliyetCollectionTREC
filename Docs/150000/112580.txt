<DOC>
<DOCNO> 112580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/12/son/soneko03.html </URL>
<DATE> 2002/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
ATO'dan sıcak para raporu... 
</HEADLINE>
<TEXT>

     Türkiye'de bin dolarla 8 yılda, 17 bin 377 dolar kazanmanın mümkün olduğu bildirildi. 
     Ankara Ticaret Odası'ndan ATO yapılan yazılı açıklamada, spekülatörlerin dünyanın hiçbir ülkesinde kazanamayacakları parayı Türkiye'de kazandıkları savunuldu. 
     Açıklamada, bir spekülatörün yıllık yüzde 1.2 faizle Japonya'da 239, yıllık yüzde 1.9 faizle Avrupa Birliği ülkelerinde 152, yıllık yüzde 2 faizle ABD'de 144 yılda kazanacağı faizi Türkiye'de 8 yılda kazanmasının mümkün olduğu ileri sürüldü. 
     ATO'ya göre, 1994 yılında yabancı bir yatırımcı elinde bulunan bin doları, dönemin kuru olan 35 bin 564 liradan bozdurup, eline geçen 35 milyon 564 lirayı, bankalarda değerlendirmeye başladığında, Türkiye'deki ortalama bileşik faizlerin yüksekliği nedeniyle, 8 yıl sonra faizi ile birlikte 22 milyar 920 milyon liraya çıkarabiliyor. 
     Bu para doların 1 milyon 319 bin lira olduğu 5 Nisan 2002 tarihinde dolara çevrildiğinde, yatırımcının eline 17 bin 377 dolar geçiyor. 
     Açıklamada, Türkiye'nin döviz rezervinin artması için, Türkiye'ye gelmesi teşvik edilen bin dolarlık bir sıcak paranın, 8 yıl sonra 16 kat faiz götürdüğü vurgulandı. 
     
     ATO BAŞKANI AYGÜN 
     ATO Başkanı Sinan Aygün de rant için Türkiye'ye giren her 1 doların Türkiye de bir işçiyi işsiz bıraktığını, her yüz doların bir fabrikanın kapanmasına yol açtığını, her bin doların yeni bir krize davetiye çıkardığını savundu. Aygün, ''Bu hesaptan anlaşıldığı gibi Türk pişiriyor, yabancı yiyor'' dedi. 
     Türkiye'de 30 bine yakın rant geliri elde eden kişilerin yanında, yüklü miktarda paralarla gelip Türkiye'de rant oyunu oynayan kesimlerin olduğunu ileri süren Aygün, şöyle devam etti 
     ''Her 1 dolar Türkiye'de elde ettiği faiz nedeniyle, onlarca çocuk açlıkla karşı karşıya kalıyor. İşsizlik, üretimsizlik ve yoksulluk sorunun bitmesi için Türkiye'nin rant cenneti olmaktan çıkması gerekiyor. Bunun için de enflasyonun bir an önce düşürülmesi ve üretime dayalı sağlıklı bir ekonomik modelin kurulması gerekli.'' 
     





</TEXT>
</DOC>
