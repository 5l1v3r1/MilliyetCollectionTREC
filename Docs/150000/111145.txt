<DOC>
<DOCNO> 111145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/04/son/sondun22.html </URL>
<DATE> 2002/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Türkiye'yi dışlıyor mu Bugün yayılan haberler ne İçyüzü... 
</HEADLINE>
<TEXT>

     Yabancı bir haber ajansının bu sabah, 9 Ekim'de açıklanacak İlerleme Raporu'nda, Türkiye'ye tam üyelik müzakerelerinin başlangıç tarihi verilmemesinin kararlaştırıldığına ilişikin ''flaş'' haberler geçmesi, AB kulislerinde ilginç tepki ve yorumlara kaynak oldu. 
     Söz konusu ''flaş haberlerin'' ekranlara düşmeye başlamasından hemen sonra, A.A Brüksel Temsilciliği, AB Komisyonu'nun bir yetkilisini cep telefonundan arayarak bilgi istedi. O anda ''önemli bir toplantıda'' olan yetkili, ''daha önemli bir konuda görüşüleceğinin'' bildirilmesi üzerine, bulunduğu salondan çıkarak A.A Temsilcisi'nin sorusunu dinledi. 
     Geçilen flaş haberlerden henüz bilgisi olmayan yetkili, sert ifadelerle bu haberleri yalanlarken, A.A Temsilcisi'ne, ''Adımı vermeden, AB Komisyonu yetkililerine dayandırarak, bu söylediklerimi yazabilirsin'' dedi. Söz konusu yetkilinin, yayılan haberlerle ilgili ayrıntılı bilgi aldıktan sonra resmi açıklama yapması öngörüldü. 
     İlerleme Raporu'nda, Türkiye'ye tarih verilmesi veya verilmemesi konusunda hiçbir tavır alınmadığını ve bu konuda hiçbir ifadeye yer verilmediğini söyleyen yetkili, şöyle dedi 
     ''Türkiye'de genel seçimler yapılacak. Bu seçimlerden sonra kimlerle muhatap olacağımızı bilmiyoruz. İlerleme Raporu'nda çok sayıda değerlendirme ve öneri yer almaktadır ancak Türkiye'nin AB'ye tam üyelik müzakerelerinin başlatılmasına ilişkin karar, AB devlet ve hükümet başkanları tarafından, Kopenhag zirvesinde belirlenecektir. Kopenhag zirvesine kadar, bu karara ilişkin her türlü haber, spekülasyon olmaktan öteye gidemez.'' 
     
     BASIN TOPLANTISI 
     AB Komisyonu'nun genişlemeden sorumlu üyesi Günter Verheugen'in Sözcüsü Jean-Christophe Filori, günlük olağan basın toplantısında, çok sayıda yabancı gazetecinin, Türkiye'ye ilişkin ısrarlı sorularına muhatap oldu. 
     Yanıtlarında, İlerleme Raporu'nun teknik bir değerlendirme olduğu, Türkiye'ye ilişkin strateji konusunda çeşitli önerilerin bu raporda yer alacağı mesajını veren Filori, tam üyelik müzakerelerinin tarihi konusunda yürütme organı Komisyon'un bir tavır belirlemeyeceğini, siyasi bir kararın söz konusu olduğunu ve bu kararın AB Konseyi tarafından alınabileceğini anlattı. 
     Türkiye'ye, ''sus payı'' olarak yılda bir milyar euro'luk maddi destek önerileceğine ilişkin haberleri de yalanlayan Filori, raporda böyle bir öneri bulunmayacağını söyledi. 
     
     RAPOR SÜRECİ 
     Brüksel'de, her sonbaharda, AB Komisyonu'nun aday ülkelere ilişkin raporlarını açıklamasından önceki haftalarda, ''spekülasyon'' ağırlıklı haberler artıyor. 
     Raporların metinlerine ilişkin ''müsvedde'' belgeler gazetecilere ulaşıyor. Gerçekte, son dakikaya kadar aslı baskıya sokulmayan, son anda eklemelere ve değişikliklere konu olan bu raporlar, dağıtılacakları gün matbaadan zor yetiştiriliyor, bazen baskı gecikmesi nedeniyle gazeteciler bekletiliyor. 
     Bu yıl da, aday ülkelerin tümüne ilişkin ilerleme raporları, 9 ekim Çarşamba günü, önce Komisyon toplantısında görüşülüp onaylandıktan, son dakika değişiklikleri yapıldıktan sonra, akşam saatlerinde basına dağıtılacak. 
     Türkiye raporunda, ''TBMM'nin onayladığı reformlar hakkında ayrıntılı bilgi verileceğini, bu gelişmeden duyulan memnuniyetin yansıtılacağını, bazı eksiklerin varlığının sürdüğü üzerinde durulacağını'' bilmek için ''kahin'' olmak gerekmiyor. 
     Buna karşılık, raporun açıklanmasından günlerce önce, ''Türkiye'ye tarih verilmesinin reddedildiği'' iddialarını haber yapmak, AB Komisyonu yetkilileri tarafından, ''sorumsuzluk, basın ilkelerinin hiçe sayılması, kasıtlı veya bilinçsiz dezenformasyon'' olarak nitelendiriliyor. 
     
     KULİSLER 
     Brüksel'de bazı diplomatlar, Türkiye, Romanya, Bulgaristan, Kıbrıs gibi ''hassas dosyaları'' içeren raporlar konusunda bazı asılsız haberlerin ''piyasaya sürülmesinin'', ''bir mantığı olduğunu'' savunarak, bunları, ''nabız yoklama girişimleri'' olarak nitelendiriyorlar. Bu nedenle, ''Haberler asılsız dahi olsa, ilgili ülkelerin siyasilerinden ve kamuoylarından gelecek tepkilerin gözlemlenmesinin önem taşıdığını'' anlatıyorlar. 
     Türkiye konusunda, 3 Kasım seçimlerini ''heyecanla'' beklediklerini ifade eden Komisyon ve Konsey kaynakları, ''Seçimlerden sonra kimlerle muhatap olacağımızı görmeden renk vermeyiz'' diyorlar. Türkiye'deki seçimlerin, aynı zamanda bir ''AB referandumu'' niteliği taşıyacağı görüşünün Brüksel'de çok yaygın olduğu da gözlemleniyor. 
     Brüksel'de bir diplomat, ''AB'de Türkiye karşıtlarının varlıklarının görmezden gelinemeyeceğini'', bu kişi ve grupların ''çok iyi çalıştıklarını'', ''bazı basın organlarında, Türkiye'nin yüzde 98'inin Müslüman olduğuna, seçimlerde İslamcı partilerin şanslarının yüksek görüldüğüne ilişkin haberlerin yer almasının tesadüf olmadığını'' ileri sürdü. 
     AB Dönem Başkanı Danimarka'nın diplomatları da, ''genelde genişleme konusuna, özellikle de Türkiye ve Kıbrıs gibi hassas dosyalara ilişkin tartışmaların kendi dönem başkanlıklarına denk gelmesini'', ''talihsizlik'' olarak nitelendiriyorlar ve Kopenhag zirvesinde ''genişleme konusunda büyük sorunlar yaşanabileceği'' endişelerini yansıtıyorlar. 
     AB Komisyonu'nun bir yetkilisi, Türkiye konusundaki soruları yanıtlarken, bu sabah ortaya atılan iddiaları ''mantıksız'' olarak nitelendirdi ve ''Yapacak bir şey yok. Cadı kazanı kaynıyor'' yorumunda bulundu. 
     





</TEXT>
</DOC>
