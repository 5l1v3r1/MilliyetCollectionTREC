<DOC>
<DOCNO> 112268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/10/son/sontur02.html </URL>
<DATE> 2002/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Siverek'e kuma giden İstanbullu kızın annesi polise başvurdu... 
</HEADLINE>
<TEXT>

     Kuma gittiği Siverek'ten bir televizyon programına katılmak üzere eşiyle İstanbul'a gelen Gülten Esen 17 , annesinin şikayeti üzerine polislerce Çocuk Şube Müdürlüğü'ne götürüldü. 
     Aksaray'da bir firmada bilgisayar operatörü olarak çalışırken tanıştığı imam nikahıyla evli ve 5 çocuklu Cemil İstekli ile Siverek'in Karcadağ Köyü'ne giderek evlenen Gülten Esen, eşiyle birlikte ''Hülya Avşar Şov'' adlı televizyon programının çekimlerine katılmak üzere İstanbul'a döndü. 
     Esen'in annesi Işıl Solmaz'ın şikayeti üzerine Gülten Esen ile Cemil İstekli, polisler tarafından Üsküdar'daki Çocuk Şube Müdürlüğü'ne götürüldü. 
     Gülten Esen ve Cemil İstekli ile Işıl Solmaz'ın şubede ifadelerine başvuruldu. Işıl Solmaz, kızının kendisiyle birlikte gelmesini isterken, Gülten Esen, annesinin bu isteğini reddederek, eşiyle birlikte kalmak istediğini söyledi. 
     Bunun üzerine anne Işıl Solmaz, kızgın bir şekilde şubeden ayrılırken, Cemil İstekli de bir süre sonra bırakıldı. 
     Cemil İstekli, çok zor durumda olduğunu belirterek, ''3 gün 3 gece düğün yaptım. Ben şimdi Gülten'i bırakamam. Ben bıraksam da aşiret bırakmaz'' dedi. 
     Yetkililer, annesinin yanına dönmek istemeyen Gülten Esen'in Sosyal Hizmetler İl Müdürlüğü yetkililerine teslim edileceğini kaydettiler. 
     
     ''GÜLTEN KORUNMAYA MUHTAÇ'' 
     Öte yandan, Sosyal Hizmetler İl Müdürü Kahraman Eroğlu, Gülten Esen'in, ailesinin yanına dönmek istememesi ve ailesinin de yaptığı evliliğe rıza göstermemesi nedeniyle zor durumda olduğunu söyledi. 
     Gülten Esen'in aile bağlarının kopmuş olabileceğini kaydeden Eroğlu, ''Gülten, bu durumda istismara maruz kalmaması için korunmaya muhtaç'' dedi. 
     Eroğlu, yarın bir sosyal hizmet uzmanı ve psikolog eşliğinde Gülten Esen'le görüşüleceğini ve gerekli görülmesi halinde Esen'in bir süre koruma altına alınacağını vurguladı. 
     Gülten Esen'in, yaşayabileceği zorlukların farkında olamayabileceğini ifade eden Eroğlu, bir süre sonra pişman olması halinde ailesinin yanına dönmesinin de zorlaşabileceğini sözlerine ekledi. 
     





</TEXT>
</DOC>
