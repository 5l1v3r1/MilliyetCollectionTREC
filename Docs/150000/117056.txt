<DOC>
<DOCNO> 117056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/05/guncel/gun20.html </URL>
<DATE> 2002/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu... 
</HEADLINE>
<TEXT>

Milli Görüş’ün kalesinde deprem      FEVZİ KIZILKOYUN Konya DHA 

     SP, "Milli Görüş" ün ve kapatılan RP’nin Genel Başkanı Necmettin Erbakan’ın "kalesi" olarak bilinen Konya’da büyük hezimete uğrayarak AKP, MHP, CHP ve DYP’nin ardından yüzde 6’lık oy oranıyla beşinci parti oldu. Kayıtlı 10 bini kadın 75 bin üyesi bulunan ve Erbakan’ın da katıldığı son mitingde 100 bine yakın kişiyi toplayan SP, sadece 42 bin 494 oy alabildi. Bu sonuçlar üzerine matem havasının yaşandığı SP teşkilatında, birçok partili gözyaşı döktü. 
     
Bağımsız vekil parti arayışında      IĞDIR DHA 

     Iğdır’dan bağımsız milletvekili seçilen Prof. Dr. Dursun Akdemir, Meclis’te bağımsız kalmak istemediğini belirterek, "Gireceğim partiyi anketle belirleyeceğim" dedi. Seçim öncesi seçmenine verdiği sözü yerine getireceğini ifade eden Akdemir, şunları söyledi "Iğdır’ın çözülmesi gereken yığınla sorunu var. Bu sorunların aşılmasında tüm gayretimi ortaya koyacağım. Ancak daha önce bir parti çatısı altında bulunmam gerekiyor. Bunu da seçmenime soracağım. Seçmenler arasında anket yapacağım. Seçmen hangi partiye geçmemi isterse ona geçeceğim." 
     
En genci Özkan en yaşlısı Elekdağ      22. Dönem TBMM’nin en genç milletvekili, Kastamonu’da AKP’den seçilen Sinan Özkan olacak. 9 Mayıs 1972 doğumlu olduğunu belirten Sinan Özkan TBMM açıldığında, İçtüzük uyarınca Geçici Başkanlık Divanı’nda "en genç milletvekili" sıfatıyla Katip Üye olarak görev yapacak. Bu arada TBMM’nin açılışını, en yaşlı üye sıfatıyla İstanbul’dan CHP Milletvekili seçilen emekli diplomat Şükrü Elekdağ yapacak. 1924 doğumlu Elekdağ, Baykal’ın talimatıyla kurulan Irak Masası’nın başında bulunuyor. 
     
Antalya’da ilginç iddia      AKP Antalya İl Başkanı Ramazan Avcı, AKP’nin Antalya’da CHP ardından ikinci parti olmasını, "İsim benzerliğinden kaynaklanan bir hata" olarak nitelendirdi. Avcı, bazı seçmenlerin bağımsız milletvekili adayı Abdullah Gül’ü, AKP Genel Başkan Yardımcısı Abdullah Gül sanmaları nedeniyle, zarfa AKP’ye "evet" mührü basılmış pusulayla birlikte, bağımsız adayın pusulasını da koymaları yüzünden AKP’ye giden 13 bin oyun geçersiz sayıldığını öne sürdü. İl Seçim Kurulu Başkanı Ahmet Çetinkaya ise, "AKP’den kurulumuza yapılmış bir müracaat yok" dedi. 
     
Kutan istifayı yönetime soracak      SELMAN EKİCİ Ankara 

     Seçimlerde baraj altında kalan partilerin liderlerinin görevlerini bırakma kararı almalarının ardından gözler aynı kaderi paylaşan SP’nin Genel Başkanı Recai Kutan’a çevrildi. Kutan ise, görevinden çekilip çekilmeme kararını partisinin yetkili kurullarıyla yapacağı toplantıdan sonra vereceğini bildirdi. Kutan, "Önümüzdeki günlerde yetkili kurullarımızın tamamını toplayarak seçimi değerlendireceğiz. Bundan sonra nasıl bir çalışma düzeninde, ne gibi tedbirler alınacak, bunları belirleyeceğiz" dedi. 
     
Ufuk Uras da bırakıyor      ANKARA ANKA 

     ÖDP Genel Başkanı Ufuk Uras genel başkanlıktan çekiliyor. ÖDP Genel Başkan Yardımcısı Alper Taş, 1999 seçimlerinde 250 bin civarında oy alan ÖDP’nin, 3 Kasım seçimlerinde geriye giderek 100 bin oya düştüğünü belirterek, "Bunun gereği yapılacak" dedi. 7 Kasım’da Parti Meclisi’nin toplanacağını ve konunun orada değerlendirileceğini kaydeden Taş, "Siyasetten çekilme diye bir şey yok. Ama yetkili organlarımız, genel başkan dahil gereğini yapacağız" diye konuştu. 
     
     



 GÜNCEL 














</TEXT>
</DOC>
