<DOC>
<DOCNO> 148608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/09/son/soneko30.html </URL>
<DATE> 2003/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Komisyonu'ndan Irak'a 9.5 milyon euro... 
</HEADLINE>
<TEXT>

     AB Komisyonu, Irak'a insani yardım amacıyla 9,5 milyon euro'luk bir bütçe dilimini serbest bırakmayı kararlaştırdı. 
     Komisyon sözcülerinden Michael Curtis'in, günlük olağan basın toplantısında yaptığı açıklamaya göre, söz konusu miktar, özellikle Bağdat ve Güney Irak'ta, içme suyu ve ilaç temini ile pirinç, tuz ve şeker gibi gıda maddeleri sağlanmasında kullanılacak. 
     Irak'a yardım için ayırdığı 21 milyon euro'luk paketi bu şekilde kullanan AB'nin, önümüzdeki dönemde, 79 milyon euro'luk yeni bir paket için yeşil ışık yakması ve toplam 100 milyon euro'ya ulaşması öngörülüyor. 
     Curtis, Irak'a yardım iletmenin zorluklarından söz ederek, bölgede faaliyetlerini sürdüren yardım kurumlarının ve sivil toplum örgütlerinin desteklendiğini ifade etti. 
     





</TEXT>
</DOC>
