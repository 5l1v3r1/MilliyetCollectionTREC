<DOC>
<DOCNO> 124852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/15/son/sontur28.html </URL>
<DATE> 2002/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM Başkanı Arınç, ilk resmi ziyaretinde... 
</HEADLINE>
<TEXT>

     TBMM Başkanı Bülent Arınç, Hindistan Meclis Başkanı Manohar Joshi'nin resmi davetlisi olarak bu ülkeye gitti. Arınç'ın eşi ziyarete katılmadı. 
     Bülent Arınç ve beraberindekileri taşıyan Başbakanlığa ait özel uçak ATA, saat 15.10'da Esenboğa Havalimanı'ndan hareket etti. 
     Arınç'ı, TBMM Başkanvekili İsmail Alptekin, Ankara Valisi Yahya Gür, Ankara Emniyet Müdürü Ercüment Yılmaz, İl Jandarma Komutanı Albay Kemal Alataş ve öteki yetkililer uğurladı. 
     Arınç, hareketinden önce Esenboğa Havalimanı'nda düzenlediği basın toplantısında, Hindistan Parlamentosu Halk Temsilcileri Meclisi Başkanı Manohar Joshi'nin daveti üzerine, çok önceden planlanmış bir resmi ziyaret için AK Parti Amasya Milletvekili Akif Gülle ve CHP Çorum Milletvekili Feridun Ayvazoğlu ile TBMM bürokratlarından oluşan bir heyetle Hindistan'a gittiğini söyledi. 
     Tarihin en köklü medeniyetlerinden ikisini temsil eden ve bölgelerinde önemli ağırlığa sahip olan Türkiye ve Hindistan arasında geleneksel olarak iyi ilişkiler bulunduğunu belirten Arınç, şöyle konuştu 
     ''Ziyaretim sırasında Halk Temsilcileri Meclisi Başkanı Manohar Joshi ile ikili ilişkilerimizin çeşitli yönlerinin bir değerlendirmesini yapma olanağı bulacağız. Bu bağlamda parlamentolarımız arasındaki işbirliği imkanlarının daha da geliştirilmesi üzerinde duracağız. Yeni Delhi'deki resmi temaslarımın ardından Hindistan Parlamentosu'nca hazırlanan ziyaret programı kapsamında 1 günlüğüne Agra Bangalore'yi ziyaret ettikten sonra 21 Aralık'ta yurda döneceğim.'' Arınç, bir gazetecinin ''Meclis Başkanı olarak ilk ziyareti Hindistan'a gerçekleştirmesinin özel bir anlamı bulunup bulunmadığına'' ilişkin sorusu üzerine, ziyaretin çok önceden planlandığını ve zamanında yapılması gerektiğini, özel bir anlam taşımadığını söyledi. 
     Arınç, Hindistan ve Türkiye'nin politikalarında, sanayilerinde ve ekonomik gelişmelerinde bugüne kadar iyi niyetli birlikteliğin ön plana çıktığını belirterek, ''Önceden planlanmış bir seyahatti. Benim geciktirmem doğru olmazdı. O sebeple ilk ziyaretimi Hindistan'a yapıyorum'' dedi. 
     Arınç, Meclis'teki uluslararası ilişkilerle ilgili komisyonlarda bulunacak milletvekillerinde yabancı dil aranacağına ilişkin açıklamasını hatırlatılarak, bunun kıstasının ne olduğunun sorulması üzerine de, ''Bu seyahatle ilgisi yok. Dönüşte cevaplandırayım'' dedi. 
     





</TEXT>
</DOC>
