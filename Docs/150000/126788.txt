<DOC>
<DOCNO> 126788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/25/son/soneko20.html </URL>
<DATE> 2002/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
CER, Türkiye'nin Kopenhag'dan olumlu sonuçlarla çıktığı görüşünde 
</HEADLINE>
<TEXT>

     Avrupa Birliği'nin AB düşünce kuruluşlarından Avrupa Reform Merkezi CER , Türkiye'nin Kopenhag Zirvesi'nden olumlu sonuçlarla çıktığını bildirdi. 
     Kuruluşun AB'nin genişlemesiyle ilgili yayınından derlenen bilgiye göre, Türkiye'nin, Kopenhag Sonuç Bildirisi'nde, AB'yi bağlayıcı kararlar aldırdığı belirtilerek, ''Aralık 2004'te, Türkiye'nin kriterleri karşıladığına karar verilmesi halinde, AB'nin, üyeliğe giriş görüşmelerini 'gecikmeksizin' başlatması, AB'nin güçlü bir taahhüdünü yansıtan üsluptur'' denildi. 
     Bunun sonucunda, müzakerelerin fiilen 2005 yılında başlayacağı vurgulandı. 
     
     D'ESTAING'İN ETKİSİ... 
     CER, Avrupa Konvansiyonu Başkanı Valery Giscard d'Estaing'in olumsuz yaklaşımının ise büyük bir olasılıkla AB'nin Türkiye'ye açık bir tarih vermesinde etkili olduğunu belirtti. 
     Türkiye'nin, Kopenhag Zirvesi öncesinde, üyelik görüşmeleri için olağanüstü bir çaba sarf ettiğinin belirtildiği yorumda, yeni Hükümet'in siyasi reformları gerçekleştirmedeki gayretinin AB liderleri tarafından da alkışlandığı vurgulandı. 
     AB'nin, Türkiye'ye, Gümrük Birliği'nin daha da genişletilmesi ve üyelik müzakereleri öncesi daha çok mali yardım önerisinde bulunduğu da kaydedildi. 
     
     KIBRIS KONUSU... 
     CER'in yorumunda, AB'de, Kıbrıs'ı temsilen sadece Rum kesiminin bulunmasının, Türkiye'nin üyelik görüşmelerine başlama isteğine zarar verebileceğine işaret edildi. 
     AB'ye sadece Rum kesiminin dahil olması halinde, KKTC'nin, AB'nin tahsis edeceği 273 milyon euro'luk mali yardımdan da feragat etmiş olacağı vurgulandı. 
     





</TEXT>
</DOC>
