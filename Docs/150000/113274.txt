<DOC>
<DOCNO> 113274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/16/son/soneko17.html </URL>
<DATE> 2002/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Sokak satıcıları, profesyonellere "taktik" verdi... 
</HEADLINE>
<TEXT>

     Uluslararası İstanbul Perakende Konferansı'nın ikinci gününde, sokak satıcıları profesyonellere meslek sırlarını ve başarılarının ardındaki taktikleri anlattılar. 
     Oturum başkanlığını Suat Soysal'ın yaptığı panele, konuşmacı olarak pazarcı Harun Danışman ve çiçekçi Güler Özdal katıldı. 
     Mesleğe yaklaşık 40 yıl önce anne ve babasının İstanbul'da sebze yetiştiriciliği ile adım attığını belirten Harun Danışman, ''Babam beni pazara götürmek istemezdi. Ben de sepetin içine saklanarak gizlice giderdim. Bu nedenle defalarca sopa yedim'' dedi. 
     Danışman, satıcılıkta en önemli unsurların temiz olmak, birinci kalite mal satmak ve insanları tanımak olduğunu söyledi. 
     Kendisinin genellikle müşterilerin yüzde 80'inin mesleğini kılık kıyafetlerinden tanıyabildiğini anlatan Danışman, ''tanımak, iletişim kurmanın bir aracı. Biz kesinlikle müşteriyi para makinesi olarak görmüyoruz. Bunu hissettirir ve yaparsanız kesinlikle kaybedersiniz'' diye konuştu. 
     
     PAZARLAMA SİYASETİ 
     Pazarlık payını göz önünde bulundurarak, genellikle fiyatı yüksek tuttuklarını ifade eden Danışman, şöyle konuştu 
     ''Genellikle halden aldığımız malın iyi görünenini tezgahın arkasına koyuyoruz. Örneğin aynı fiyata aldığımız fasulyenin iyi olanını 1 milyon 250 bine satarken, diğerini 1 milyona satıyoruz. Müşteri arkadaki malın fiyatını sorduğunda da Size 1 milyona veririm diyorum. Müşteri de o zaman 30 kilo ver diyor.'' Danışman, iyi bir satıcının hiçbir zaman malın kalitesinden ödün vermeyeceğini vurgulayarak, ''Çevrede benim propagandamı yaptıkları zaman da bunun altında kalmamak için gerekirse bir malı 10 milyona değil 5'e de veririm. Bu bir taktik. Siyaset yapmak da şart'' dedi. 
     Bir malın tezgahta iyi dizilmesi durumunda yandaki malları da sattıracağını ifade eden Danışman, pazarcılıkta tezgahtaki renk uyumunun şart olduğunu, bunun satışı etkilediğini söyledi. 
     
     ''MÜŞTERİYLE POLEMİĞE GİRMEYECEKSİNİZ'' 
     Harun Danışman, kendisinin sinirli müşterilere karşı sessiz kalma taktiği uyguladığını anlatırken, ''sinirli müşteri konuşmadan siz de konuşmayacaksınız. Haklı da olsanız müşteri ile kesinlikle polemiğe girmeyeceksiniz'' dedi. 
     Erkeklerin, pazarcılara daha çok para kazandırdığını ifade eden Danışman, ''kadınlar dolabında ne olduğunu bilir ve ona göre hareket eder. Erkekler ise sadece domates almak için gelir. Biz başka şeyler de satarız'' diye konuştu. 
     Danışman, pazarcılığın sanat ve ustalık gerektiren bir meslek, pazar ortamının da değişik ve resmiyeti olmayan bir alan olduğunu ifade etti. 
     Krizden çok pazarcıları depremin etkilediğini anlatan Danışman, ''Pazar müşterisi hiçbir zaman markete girmez. Aylık gelirimiz 250 milyon da olabiliyor, 1 milyar da. Kumar gibi'' dedi. 
     Harun Danışman, pazarcıların her zaman ölçüyü kaçırmamak şartıyla esprili olmalarının müşteriyi olumlu etkilediğini sözlerine ekledi. 
     Danışman, basın mensuplarının soruları üzerine de, bazı kesimlerin pazarcılara önem vermediğini ifade ederek, ''Halbuki pazar aleminden maydanoz ve limon satarak doktor, avukat çıkıyor'' dedi. 
     
     ''ÇİÇEKÇİ DÜKKANIM OLMASINI İSTERDİM'' 
     Uzun yıllardır Nişantaşı'nda eşi Erdoğan Özdal ile birlikte çiçekçilik yapan Güler Özdal da, annesinin de bu semtte çiçek sattığını anlatarak, ''Küçükken beni götürmesi için çok ağlardım. O direnirdi, ben de direnirdim ve giderdim'' dedi. 
     Özdal, sürekli müşterileriyle hiçbir zaman pazarlığa girişmediğini, onların alacağı ve vereceği para miktarının belli olduğunu ifade ederek, ''Tanımadığım biriyse 3 demet istiyorsa 5 demet al, indirim yaparım diyorum. Bazen veremeyecek olan müşterileri memnun etmek için sermayesinden aşağı satış yaptığım da oluyor. Şuna da dikkat ederim, hali vakti yerinde olanın yanında hiçbir zaman düşük fiyat söylemem. Diğerini gönderdikten sonra pazarlığa başlarım'' diye konuştu. 
     Sinirli görünen müşteriler fiyat sorduğunda pazarlığa hemen girişmediğini belirten Özdal, ''Onlara yavaş yavaş yaklaşıyorum. Eğer sinirlilerse ben üzerine gidince kaçıyor. Satıcı her zaman müşteriye sakin davranmalıdır'' dedi. 
     Güler Özdal, kadınların pazarlığı daha çok sevdiğini belirterek, ''Kadınlar her zaman az para vermeye uğraşırlar erkekleri zengin etmek için '' dedi. 
     Özdal, sokakta çalışmanın zorluğuna dikkat çekerek, çiçekçi dükkanının olmasını istediğini bildirdi. 
     Panelin ardından basın mensuplarının sorusunu yanıtlayan Özdal, müşteri memnuniyeti konusunda çok sayıda uzmanın karşısında konuşmanın güzel bir duygu olduğunu dile getirerek, ''Biraz da bizden öğrensinler. Bizler müşteriyle iletişim kurmada okullardan daha iyi hizmet veriyoruz. Okullarda çok iyi eğitim veremezler, çocukluktan yetişsinler'' diye konuştu. 
     Özdal, aralarında Bülent Ersoy'un da bulunduğu çok sayıda sanatçının kendisinden çiçek satın aldığını bildirdi. 
     Güler Özdal'ın eşi Erdoğan Özdal da, satışta görüntünün önemine değinerek, çiçeklerin belli bir düzen ve renk uyumu içinde dizildiği durumlarda daha iyi satış yaptıklarını söyledi. 
     Oturuma başkanlık eden Suat Soysal, panelin tempolu, hızlı olması için sokak satıcıları ile tezgah ve kaldırımlar da dahil olmak üzere 6 ayrı toplantı yaptıklarını bildirdi. Soysal, satıcıları, tesadüfen değil, kimin konuşacağına karar vermek için çıktıkları gezinti sırasında belirlediklerini söyledi. 
     





</TEXT>
</DOC>
