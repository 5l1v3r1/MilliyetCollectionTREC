<DOC>
<DOCNO> 139220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/26/son/sonspo19.html </URL>
<DATE> 2003/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Altay, Hüseyin Kalpar ile 1.5 yıllık sözleşme imzaladı... 
</HEADLINE>
<TEXT>

     Altay Teknik Direktörlüğü'ne getirilen Hüseyin Kalpar, siyah-beyazlıların ligin en çok gol yiyen ekibi olduğuna dikkati çekerek, ''Sorunları en kısa zamanda çözme yoluna gideceğiz'' dedi. 
     Altay ile prensipte anlaşan ve dün idmana çıkan Hüseyin Kalpar, Gaziemir Kutlu Aktaş Tesisleri'nde düzenlenen törenle, 1.5 yıllık sözleşme imzaladı. 
     İmza töreninde basın mensuplarının sorularını yanıtlayan Kalpar, Altay'a karşı her zaman sevgi ve saygı beslediğini kaydederek, ''Aslında yıl sonuna kadar dinlenmeyi düşünüyordum. Ancak teklif Altay'dan gelince, hemen kabul ettim. Antrenör olduğum bir takıma teknik direktör olarak gelmem benim için ayrı bir mutluluk kaynağı'' dedi. 
     Hedefinin Altay'ı ligde bırakmak olduğunu kaydeden Kalpar, şöyle konuştu 
     ''Topladığı puanlara baktığımızda Altay çok iyi bir takım diyemeyiz. Sonuç başarısızlık da değil. Genç bir takım. Bu nedenle bazı avantajları olduğu gibi dezavantajları da var. Ligin en çok gol yiyen takımı. Sorunları biliyoruz. En kısa zamanda, en doğru şekilde müdahale edip bu sorunları çözeceğiz. Ben Ümit Turmuş'a teşekkür ediyorum.'' Altay'ın Ümit Turmuş döneminde çeşitli sistemler denediğini kaydeden Kalpar, ''Biz, rakibimize göre oyun sistemimizi değiştireceğiz. Gaziantepspor ile oynarken farklı bir sistem, Galatasaray, Beşiktaş ile oynarken farklı bir sistemle oynayacağız'' diye konuştu. 
     Gaziantepspor'u yakından tanıdığını kaydeden Kalpar, ''Camia, teknik heyet ve futbolcular olarak galibiyet için kenetlendik'' dedi. 
     Altay Kulübü Yönetim Kurulu Üyesi Bülent Ünsalan ise, Kalpar'ın siyah-beyazlı kulüple gönül bağını hiçbir zaman koparmadığını bildirdi. 
     





</TEXT>
</DOC>
