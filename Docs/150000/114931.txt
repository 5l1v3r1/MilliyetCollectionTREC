<DOC>
<DOCNO> 114931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/24/son/sontur27.html </URL>
<DATE> 2002/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Fischer'den Alman vakıfları davasına tepki 
</HEADLINE>
<TEXT>

     Alman vakıflarına ağır suçlamalara yer verilen dava, Almanya'da tepki yarattı. Alman Başbakan Yardımcısı ve Dışişleri Bakanı Joschka Fischer'in Başbakan Yardımcısı ve Dışişleri Bakanı Şükrü Sina Gürel ile yaptığı görüşmede, Almanya'nın rahatsızlığını dile getirdi. 
     Dışişleri Sözcüsü Büyükelçi Yusuf Buluç, haftalık olağan basın toplantısında bir soru üzerine, Alman vakıfları sorununun Fisher ve Gürel arasındaki görüşmede spesifik değil, genel olarak ele alındığını belirterek, Fisher'in Almanya'nın duyarlılıklarını Gürel'e aktardığını söyledi. 
     Dışişleri Bakanlığı'nın bu konudaki görüşünün sorulması üzerine Buluç, bunun hukuksal bir mesele olduğunu ayrıntılı bir biçimde değerlendirilmesinin mümkün olmayacağını belirterek "Bu bir hukuk sürecidir. Hukuk üstünlüğüne sygı bizim de büyük önem verdiğimiz bir AB kuralıdır" dedi. 
     Almanya'nın Türkiye'nin Kopenhag Zirvesi'nde bir tarih verilmesine destek verip vermediğine ilişkin soruları da yanıtlayan Buluç, Almanya'daki görüşmenin çok ayrıntılı, samimi ve yararlı olduğunu belirterek Türikye-AB ilişkilerinin etraflı bir biçimde değerlendirildiğini söyledi. Gürel'in bu ziyaretinin Brüksel Zirvesi'nin öncesine rastlamasını görüşmelere özel bir önem kazandırdığını ifade eden Buluç, Gürel'in Alman hükümetinin resmen göreve başlamasından sonra Fisher'in ilk yabancı konuğu olduğuna dikkat çekti. 
     Görüşme sırasında Türkiye tarafından yapılan reformların çok önemli bir adım olarak değerlendirildiğini ifade eden Buluç, Türkiye'nin bu önemli adımının karşısında AB'nin de önemli bir adım atması gerektiğinin idrak edildiğini kaydetti. 
     Türkiye'nin tutumunun açık olduğunu ifade eden Buluç, Türkiye'nin bu yıl sonundan önce bir müzakere tarihinin verilmesini, müzakerelerin ise 2003 yılında başlamasını beklediğini anımsattı. 
     Buluç, Almanya'nın Türkiye'nin dost ve müttefiki olduğunu iki ülke arasında derin bir işbirliği bulunduğunu kaydederek, bazı istisnalar dışında Alman hükümetlerinin genellikle Türkiye-AB ilişkilerinin sıkılaştırılmasına ve derinleştirilmesine katkıda bulunduklarını ifade etti. 
     Buluç, Almanya'nın AB'nin öncü ve büyük ülkesi olduğunu belirterek, Almanya'nın ABD'nin aldığı bir çok kararda belirleyici rolü olduğuna işaret etti. Buluç, Türkiye'nin Almanya'nın Brüksel ve Kopenhag Zirvesinde Türkiye'yi destekleyen kararlarda öncülük etmesini beklediğini de sözlerine ekledi. 
     





</TEXT>
</DOC>
