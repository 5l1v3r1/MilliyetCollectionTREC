<DOC>
<DOCNO> 116819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/04/guncel/gun05.html </URL>
<DATE> 2002/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Lider sandıklarında CHP birinci parti 
</HEADLINE>
<TEXT>

Bülent Ecevit, Devlet Bahçeli, Mesut Yılmaz, İsmail Cem, Tansu Çiller, Süleyman Demirel ve Genelkurmay Başkanı Hilmi Özkök’ün sandıklarında CHP ilk sırayı aldı 
     ANKARA Milliyet 

     Parti liderleri ve Genelkurmay Başkanı Hilmi Özkök’ün oy kullandıkları sandıklarda CHP birinci parti oldu. YTP Genel Başkanı İsmail Cem ise oy kullandığı sandıkta sadece 13 oy alabildi. 
     Başbakan Bülent Ecevit’in oyunu kullandığı sandıkta partisi 21 oyla ikinci olarak çıktı. Birinciliği ise 117 oyla CHP aldı. Hükümet ortakları ANAP 20, MHP de 6 oy aldı. DSP’den kopan YTP’liler, 8 oy alabildi. MHP Genel Başkanı Devlet Bahçeli’nin oy kullandığı sandıkta 218 seçmenden 109’u CHP’ye, 23’ü DYP’ye, 21’i de MHP’ye oy verdi. AKP, 18 oyla dördüncü oldu. ANAP Genel Başkanı Mesut Yılmaz’ın oy kullandığı sandıktan da CHP 93 oyla birinci çıktı. ANAP, AKP’nin ardından 22 oy alarak üçüncü oldu. DYP ise Yılmaz’ın sandığından 15 oy çıkardı. 
     Özkök’ün oy kullandığı sandıkta, CHP 104 oya ulaşırken, AKP 25, DEHAP 3 oy aldı. Cem’in oy kullandığı sandıktan ise YTP’ye sadece 13 oy çıktı. 296 seçmenden 238’inin oy kullandığı sandıkta, CHP 121 oy fark attı, DSP ise 6 oy alabildi. 9. Cumhurbaşkanı Süleyman Demirel’in oy kullandığı sandıkta kurucusu olduğu DYP 17 oy alırken, CHP 84 oy çıkardı. TKP de 1 oy aldı. 
     
     Kendi sandığında da birinci 
     DYP Genel Başkanı Tansu Çiller’in oy kullandığı İstanbul Yeniköy İlköğretim Okulu 1640 no’lu sandıktan birinci parti olarak CHP çıktı. CHP 78, ANAP 34, AKP de 21 oy aldı. DYP’ye ise sadece 14 oy verildi. CHP, Genel Başkanı Deniz Baykal’ın oy kullandığı sandıktan da önde çıktı. Baykal’ın mezun olduğu Antalya Lisesi’ndeki 260 numaralı sandıkta kayıtlı 300 seçmenden sadece 138’i oy kullandı. Kullanılan 138 oydan 130’u geçerli kabul edilirken, CHP 55, AKP 32, DYP de 17 oy aldı. 
     



 GÜNCEL 
















</TEXT>
</DOC>
