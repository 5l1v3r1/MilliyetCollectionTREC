<DOC>
<DOCNO> 138458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/22/son/sontur19.html </URL>
<DATE> 2003/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan İstanbul'da "Seçim vakti saati gelince yapılacaktır" 
</HEADLINE>
<TEXT>

     AK Parti Genel Başkanı Recep Tayyip Erdoğan, Tezkere'nin, Meclis'te görüşülmesinin gecikmesi ile Siirt seçimleri arasında bir bağlantı kurulmasının ''çok çirkin bir düşünce'' olduğunu ifade ederek, ''Siirt seçimleri, çok çok önceden planlanmış ve programlanmış olan seçimdir. Bu seçim, vakti saati geldiğinde yapılacaktır'' dedi. 
     THY'ye ait tarifeli bir uçakla İstanbul'a gelen Erdoğan, havalimanında gazetecilerin sorularını yanıtladı. 
     Bir gazetecinin ''Tezkere'nin Meclis'te görüşülmesinin gecikmesinin sebebi Siirt seçimleri mi '' şeklindeki sorusu üzerine Erdoğan, ''bu tür bir düşünceyi çirkin bulduğunu'' belirterek, şunları söyledi 
     ''Gerek partimiz, gerek hükümetimiz bu konularla ilgili bir defa devlet ciddiyetine uygun olmayacak, devlet ciddiyetiyle bağdaşmayacak, siyasi etik açısından uygun olmayan ne eylemin, ne de yaptırımın içinde yer almaz. 
     Siirt seçimleri, çok çok önceden planlanmış ve programlanmış olan seçimdir. Bu seçim, vakti saati geldiğinde yapılacaktır. 
     Irak'ta böyle bir gelişme varken, tezkereler devam ederken Türkiye'nin diğer bütün işlerini aksatacak halimiz yok. Bu tür çalışmalar devletin birimleri tarafından aynı ciddiyetle devam etmektedir. 
     Tezkere konusunda da, Hükümetin kendi programı çerçevesinde yapılmış talepler var. Bu taleplere karşı beklenen cevaplar var. Bu talepler uygun cevabı bulduğu anda Hükümet zaten üzerine düşeni yapacaktır. Baştan beri de bu konuda biliyorsunuz tavrımız nettir ve açıktır.'' 
     





</TEXT>
</DOC>
