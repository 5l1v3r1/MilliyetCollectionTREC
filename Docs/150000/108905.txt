<DOC>
<DOCNO> 108905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/22/ekonomi/eko02.html </URL>
<DATE> 2002/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF gaza’ basacak 
</HEADLINE>
<TEXT>

Doğalgazda 1 Ekim’de yüzde 10 indirim yapılacak, ancak IMF taahhüdü olan BOTAŞ’ın yıl sonu ciro hedefine ulaşması için üç ay içinde yeniden zam gündemde 
     SEÇKİN ÜREY Ankara 

     Enerji Bakanı Zeki Çakan’ın 1 Ekim’de yapılacağını açıkladığı yüzde 10’luk doğalgaz indirimi, IMF’ye taahhüt edilen BOTAŞ’ın yıl sonu ciro hedefini sekteye uğratıp uğratmayacağı tartışmasını beraberinde getirdi. Bir üst düzey Enerji Bakanlığı bürokratı "Üç ay içinde tekrar zam yapacağız" dedi. 
     
     Tüketiciye yansıtılacak 
     İndirim, Rusya’dan alınan gazın fiyatında sağlanan yüzde 10’luk ucuzluğun tüketiciye aynen yansıtılması şeklinde yapılacak. Ancak indirimin, IMF’ye üçüncü gözden geçirme sırasında taahhüt edilen BOTAŞ’ın yıl sonu ciro hedefinin tutması ve KİT açıklarının kapatılması için yüzde 20 zamla çelişmemesi için hesaplamalar yapıldığı belirtildi. BOTAŞ, gözden geçirmenin ardından biri yüzde 3’lük ve diğeri yüzde 8’lik iki zam yaptı. Ancak yüzde 10 oranında indirim, gelirlerin yapılan iki zam öncesindeki seviyenin de altına düşmesine neden olacak. 
     Üst düzey bir bürokrat, "Ruslar, indirim yapmayı aynı oranın tüketiciye yapılması karşılığında kabul etti. Satışların, ucuzluk sayesinde artacağına düşündükleri için anlaşma bu şekilde yapıldı" dedi. Bir başka bürokrat ise indirimin IMF’ye verilen taahhütler doğrultusunda ne kadar dayanacağı sorusunu şu sözlerle yanıtladı "Ben evimde kontürlü doğalgaz sayacı kullanıyorum. İndirim yapılacağı için de gaz almıyorum. 1 Ekim geldiğinde ise hemen gidip gaz alıp, depolayacağım. Çünkü üç ay içinde tekrar zam yapmak zorunda kalacağız." 
     
     Eşit yansımayacak 
     İndirimin doğalgaz kullanan bütün kesimlere eşit yansımayacağını bildiren, bir üst düzey BOTAŞ bürokratı da "Büyük fabrikalar, organize sanayi bölgeleri ve konuttan oluşan gaz tüketicisine eşit oranda yansımayacak" dedi ve doğalgaz santrallerine de kesinlikle indirim yapılmayacağını ifade etti. 
     



 EKONOMİ 

















</TEXT>
</DOC>
