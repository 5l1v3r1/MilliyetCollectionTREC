<DOC>
<DOCNO> 123774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/10/son/sonspo07.html </URL>
<DATE> 2002/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor... Başkan adayı Günayadın Çekilen adaylar olabilir 
</HEADLINE>
<TEXT>

     Trabzonspor Kulübü başkan adaylarından Mustafa Günaydın, listesini tam oluşturmadığını belirterek, ''Genel kurala kadar çekilen adaylar olabilir. Listemi buna göre netleştireceğim'' dedi. 
     Günaydın, Trabzon Gazeteciler Cemiyeti'nde düzenlediği basın toplantısında, genel kurul öncesi destek bulamayan başkan adayları ile görüştüğünü ve görüşmelerinin sürdüğünü, bu nedenle listesinin 13 Aralık Cuma günü tam olarak oluşacağını kaydetti. 
     Göreve gelmeleri halinde şampiyonluğa oynayacak bir kadro oluşturacaklarını da ifade eden Günaydın, şöyle konuştu 
     ''Seçilmemiz halinde devre arasında 4 yıldız oyuncuyu kadromuza dahil edeceğiz. Bu konuda görüşmelerimiz oldu. Seçilme şansımı herkesten çok olarak görüyorum. Özellikle tabanda beni destekleyen bir kitle var. Mevcut yönetim kurulu zar zor genel kurala kadar geldi. Yönetimde gruplaşma vardı. Bu nedenle Ahmet Ağaoğlu bir liste oluşturdu. Devam etmeleri halinde kulüpte 2-3 başlılık olacaktı. Sümer'in bu nedenle görevi devam ettirmesi anlamsız. Biz güçlü bir yönetimi hedefliyoruz.'' Bir gazetecinin, Futbol Federasyonu Başkanı Haluk Ulusoy'un Özkan Sümer'i destekleyici açıklamalar yaptığını ve bu konuda neler düşündüğünü sorması üzerinde de Günaydın, ''Talihsiz bir açıklama. Futbol Federasyonu Başkanı, Türkiye'nin federasyonu başkanıdır. Kimse kimsenin önünü açmamalı, kimse kimsenin de önünün kapamamalıdır'' diye yanıt verdi. 
     





</TEXT>
</DOC>
