<DOC>
<DOCNO> 102318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/17/ekonomi/eko02.html </URL>
<DATE> 2002/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
7 ayda 3 katrilyon batık 
</HEADLINE>
<TEXT>

Bankaların tasfiye kapsamındaki alacakları yılbaşından 2 Ağustos’a kadar olan dönemde 3 katrilyon 582 trilyon lira artarak 10 katrilyon 3 trilyon liraya ulaştı 
     ANKARA ANKA 

     Merkez Bankası verilerinden yapılan belirlemeye göre, bankaların tasfiye olunacak alacakları, yılbaşından 2 Ağustos’a kadar olan dönemde 3 katrilyon 582 trilyon büyüdü. 2001 sonunda 6 katrilyon 421.2 trilyon lira olan batık kredi hacmi 10 katrilyon 3 trilyon liraya ulaştı. 
     Batık kredi hacminin 7 katrilyon 694.7 trilyonunu TL, 2 katrilyon 308.7 trilyonunu yabancı para krediler oluşturdu. Batık durumdaki TL krediler yedi ayda yüzde 36.6 artarak 2 katrilyon 60 trilyon, yabancı para krediler yüzde 193.3 artarak 1 katrilyon 521 trilyon lira oldu. Batık kredi hacminde yaşanan artışın büyük bölümü, özel bankaların kredilerinden kaynaklandı. 
     Özel bankaların TL ve yabancı para toplam batık kredi hacmi yedi ayda 2 katrilyon 165.7 trilyon lira genişleyerek 4 katrilyon 753.1 trilyon liraya ulaştı. Tasfiye kapsamındaki özel banka kredilerinin 735.3 trilyon liralık bir bölümünü, Tasarruf Mevduatı Sigorta Fonu’ndaki bankaların alacakları oluşturdu. 
     
     1 haftada 900 trilyon batık 
     Kamu bankalarının batık kredileri ise yılbaşından 2 Ağustos’a kadar olan dönemde 1 katrilyon 388.1 trilyon liralık artışla 5 katrilyon 12.5 trilyon liraya yükseldi. 
     Kamu bankalarının batık yabancı para kredilerindeki artışın, 801.4 trilyon liralık bölümünün 26 Temmuz - 2 Ağustos arasındaki son haftada meydana geldiği dikkati çekti. Toplam batık kredi hacminde anılan bir haftalık dönemdeki artış ise 899.1 trilyon lira olarak gerçekleşti. Bu arada yabancı bankaların tasfiye kapsamındaki TL ve yabancı para kredilerinin toplam tutarı yılbaşından bu yana 32.3 trilyon lira büyüyerek 91.5 trilyona ulaşırken, kalkınma ve yatırım bankalarının batık kredileri 4 trilyon lira azalarak 146.2 trilyon liraya geriledi. 
     



 EKONOMİ 


















</TEXT>
</DOC>
