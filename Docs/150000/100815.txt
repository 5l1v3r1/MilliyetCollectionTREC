<DOC>
<DOCNO> 100815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/08/son/sontur12.html </URL>
<DATE> 2002/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kristal-İş "Paşabahçe'nin kapatılmasını engelleyemedik" 
</HEADLINE>
<TEXT>

     Kristal-İş Sendikası'nca, Paşabahçe Fabrikası'nın kapatılmasının engellenemediği belirtilerek, ''Paşabahçe Fabrikası'nın devamlılığını sağlayamamış olmamıza rağmen, üyelerimizin 708'ine yatay geçiş ile yeni iş imkanı ve emekliliğine 1 ile 3 yıl kalan 157 üyemize ise sınırlı da olsa teşvikler sağlanmıştır'' denildi. 
     Kristal-İş Sendikası'ndan yapılan yazılı açıklamada, Paşabahçe Fabrikası'nı yaşatmak için 17 gündür Türk-İş'in, sendikanın, cam işçileri ve Paşabahçeliler'in yürüttüğü bekleyiş, çaba ve mücadelelere rağmen fabrikanın tek taraflı bir kararla kapatıldığı hatırlatıldı. 
     Açıklamada, şunlar kaydedildi 
     ''Paşabahçe'nin kapatılmasının derin üzüntüsünü yaşıyoruz. Sendikamız son ana kadar Paşabahçe'de üretimin devam için, Paşabahçe semti ile özdeşleşen 67 yıllık fabrikanın devamı için elinden gelen her şeyi yaptı. Paşabahçe Fabrikası'nın kapatılmasını engelleyemedik. Paşabahçe'nin kapatılma kararını bir kez daha protesto ettiğimizi ve yanlış bulduğumuzu tüm kamuoyuna ilan ediyoruz. 
     Paşabahçe Fabrikası'nın devamlılığını sağlayamamış olmamıza rağmen, üyelerimizin 708'ine yatay geçiş ile yeni iş imkanı ve emekliliğine 1 ile 3 yıl kalan 157 üyemize ise sınırlı da olsa teşvikler sağlanmıştır. Bunlar 17 gün süren bekleyiş, çaba ve mücadelenin kazanımlarıdır.'' İşveren tarafından daha önce açıklanan duyuruda yer alan düzenlemelerin dün Türk-İş, Kristal-İş ve Paşabahçe A.Ş arasında imzalanan bir protokolle geliştirildiği belirtilen açıklamada, çalışanların işlerinin devamlılığını sağlayabilmenin en önemli teselli kaynağı olduğu vurgulandı. 
     
     İMZALANAN PROTOKOL... 
     Taraflar arasında imzalanan protokolün esasları şöyle 
     ''2002 yılında emekliliği hak edenler yasal ihbar ve kıdem tazminatlarını alacaklar, 2003 yılında emekliliği hak edenler kıdem tazminatını yüzde 21, 2004 yılında hak edenler yüzde 23, 2005 yılında hak edenler de kıdem tazminatını yüzde 25 zamlı alacaklar. 
     2006 yılı ve daha sonrası emekliliği hak edenlerden ayrılmak isteyenlere kademeli olarak taşvik uygulanacak. 10 yıla kadar kıdemi olanlar kıdem tazminatı yüzde 27, 11-20 yıl arası kıdemi olanlar yüzde 26, 21 yıldan daha fazla kıdemi olanlar da kıdem tazminatını yüzde 25 zamlı olarak alacaklar. 
     Yasal ihbar, kıdem, teşvik ve diğer haklar bir defada ve hemen ödenecek.'' 
     
     708 KİŞİYE NAKİL İMKANI 
     Protokole göre 708 Paşabahçe işçisine Şişe-Cam'a bağlı işyerlerine nakil imkanı da sağlandığı vurgulanarak, şöyle devam edildi 
     ''Nakiller işyeri ihtiyacı ve işçilerin vasıfları dikkate alınarak işverence belirlenecek. Çalışanlar ilan edilen işyerlerinden beşini tercih edecekler. Nakillerde öncelikle Kristal-İş Sendikası'nın yetkili işyerine verilecek ve mümkün olduğunca çalışanların tercihi dikkate alınacak. 
     Nakil için başvuru süresi 12 Ağustos'a kadar uzatıldı. 
     İşçiler başvurularını yaptıktan sonra işveren 14 Ağustos'ta işçilerin hangi işyerlerine nakledileceklerine dair listeyi asacak ve bir örneğini sendikaya verecek. 
     Yeni iş talep edenler yeni işyerlerine gitmeme kararını 15 Ağustos 2002 saat 17.00'ye kadar insan kaynakları müdürlüğüne bildirecek. 
     Yeni işyerlerine gitmek istemeyenler teşvikli ayrılmadan yararlanmak için 15 Ağustos 2002'ye kadar insan kaynaklarına başvuracak. Bunlara 2006 ve sonrası emekliliği hakedenler için geçerli olan teşvik sistemi uygulanacak. 
     Yeni işyerlerine gidenlerin mevcut kök saat ücretleri ve kıdemleri saklı kalacak, gittikleri işyerlerindeki sosyal haklar uygulanacak. 
     Yeni işyerlerine gitmek isteyenler en geç 15 gün içinde yeni işyerlerine başvurdukları takdirde işbaşı yapacaklar. 
     Yeni işyerlerine giden işçilere ev taşıma ve hamaliye yardımı avans olarak fatura karşılığı ödenecek. Yeni işyerlerine nakledilenlerden birbirleriyle yer değiştirmek isteyenler 15 Ağustos tarihine kadar başvuracaklar.'' Açıklamada, belirtilen süreler içinde başvurmayanların ek haklardan yararlanamayacağı da belirtildi. 
     





</TEXT>
</DOC>
