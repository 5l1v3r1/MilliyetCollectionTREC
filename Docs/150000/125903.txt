<DOC>
<DOCNO> 125903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/20/son/sonspo24.html </URL>
<DATE> 2002/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş, Ronaldo'nun sözleşmesini 1 yıl uzattı... 
</HEADLINE>
<TEXT>

     Beşiktaş Kulübü, kadrosunda bulunan oyuncuların sözleşmelerini uzatmaya devam ediyor. 
     Daha önce İlhan Mansız ve Ahmet Dursun ile sözleşme yenileyen Beşiktaş, bugün de sezon sonunda sözleşmesi bitecek olan Brezilyalı defans oyuncusu Ronaldo Guiaro ile sözleşme tazeledi. 
     Ümraniye'deki BJK Nevzat Demir Tesisleri'nde gerçekleştirilen ve İkinci Başkan Hüsnü Güreli ile Asbaşkan ve Futbol Komitesi Başkanı Yıldırım Demirören'in de hazır bulunduğu törende Ronaldo, kendisini gelecek sezon da siyah-beyazlı renklere bağlayan sözleşmeye imza attı. 
     
     GÜRELİ ''SÖZLEŞME YENİLEMEYİ UYGUN BULDUK'' 
     İmza töreninde konuşan Beşiktaş Kulübü İkinci Başkanı Hüsnü Güreli, şu anda hem Beşiktaş'ın, hem de Ronaldo'nun içinde bulunduğu durum itibariyle sözleşmeyi uzatmayı uygun bulduklarını söyledi. 
     Güreli, bu sezon hariç Ronaldo ile 2003-2004 sezonu için 1 yıllık sözleşme yaptıklarını belirterek, ''Ronaldo ile 1 yıllık sözleşme yaparak, süreyi uzattık. Bundan sonraki dönemler için sözleşmeyi uzatmak için de görüşmelerimiz devam ediyor. Ronaldo'ya ve Beşiktaş camiasına hayırlı olsun'' dedi. 
     
     RONALDO ''ÇOK MUTLUYUM'' 
     Ronaldo ise siyah-beyazlı kulüple yeniden anlaştığı için mutlu olduğunu dile getirdi. 
     Ronaldo, geçen sezon yaptığı sözleşmenin de opsiyonlu olduğunu belirterek, şöyle konuştu 
     ''Hep böyle devam etmesini diliyorum. Şimdiye kadar böyle bir kulüpte çalışmamıştım. Hiçbir kulüpte böyle sağlıklı bir diyalog kurmadım. İleriyi düşünen Beşiktaş'ta başarının sürekli olmasını diliyorum. Bir 10 yıl daha Beşiktaş ile sözleşme yaparım. Ama şimdiden söylüyorum, gelecek sene Beşiktaş ile 3-4 yıllık sözleşme imzalayacağım.'' Ronaldo, bir gazetecinin, ''Herhangi bir sakatlık yaşamadan, başarılı bir şekilde performansın nasıl sürüyor'' sorusunu, ''Futbolcu gibi yaşıyorum. Antrenmanlara saatinde geliyorum. Kontrat imzalıyorum, para alıyorum ve işin ciddiyetini taşıyorum. Teknik direktör her maçtan önce 'Hazır mısın' diye soruyor. Ben de 'hazırım' diyorum'' diye yanıtladı. 
     
     DEMİRÖREN ''TÜMER'İN TAKASI SÖZ KONUSU DEĞİL'' 
     Beşiktaş Kulübü Asbaşkanı ve Futbol Komitesi Başkanı Yıldırım Demirören ise Beşiktaş'ın bu sezonki başarısının en büyük nedeninin gerek yerli, gerekse yabancı oyuncularının ''Beşiktaş ruhu'' taşıması olduğunu belirterek, ''İnanıyorum ki daha da başarılı olacağız. Diğer oyuncularımızla da zamanı gelince sözleşme yenileyeceğiz'' dedi. 
     Demirören, Tümer ile ilgili medyada takas haberlerinin çıkmasına da değinerek, ''Tümer ile başka bir oyuncunun takas haberleri doğru değil. O, önemli bir oyuncumuzdur ve Beşiktaş'ta kalmaya devam edecektir. Tümer ile 3 yıllık sözleşme imzalamıştık. 1 yılımız daha var. Sözleşmesi bitince onunla da görüşürüz'' diye konuştu. 
     





</TEXT>
</DOC>
