<DOC>
<DOCNO> 144970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/24/son/sondun11.html </URL>
<DATE> 2003/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Nasıriye'de muharebe sürüyor... Takviye ABD kuvvetleri yolda... 
</HEADLINE>
<TEXT>

     Irak'ın güneyindeki Nasıriye kasabasını ele geçiremeyen Amerikan birlikleriyle Irak kuvvetleri arasındaki çatışmalar gece boyunca sürdü. 
     Bölgedeki AFP muhabirinin bildirdiğine göre, bir türlü kasabayı düşüremeyen Amerikan kuvvetleri, gece boyunca ve sabah saatlerinde Irak mevzilerini havadan ateş altına aldı. 
     Amerikan ordusu, sabah saatlerinde bölgeye takviye birlikleri gönderdi. Takviye kuvvetleri arasında Apaçi ve Huey helikopterleri de bulunuyor. 
     Amerikan subayı Tony Garcia, AFP muhabirine, ''Mevzilerimizi güçlendiriyoruz'' dedi. 
     Nasıriye civarındaki çatışmalarda 25 kadar Amerikan askerinin öldüğü ya da kaybolduğu bildirilmişti. 
     
     Samava'ya topçu ateşi 

     Amerikan askerlerinin Irak'ın güneyindeki Samava kenti yönünde topçu ateşi açtıkları bildirildi. 
     3. Piyade Tugayı ile birlikte olan Reuters muhabiri Andrew Gray, ''Samava'da çatışma hala sürüyor. Yoğun topçu ateşi var'' dedi. 
     Bağdat'a 270 kilometre uzaklıktaki Samava, ABD'nin bir türlü ele geçiremediği Nasıriye ile Necef kentleri arasında bulunuyor. 
     




</TEXT>
</DOC>
