<DOC>
<DOCNO> 141505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/08/son/sonspo17.html </URL>
<DATE> 2003/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Derbinin ardından 
</HEADLINE>
<TEXT>

     Galatasaray ile Fenerbahçe arasında oynanan derbi maçta sahaya atılan yabancı maddeler ve yapılan anonslar nedeniyle sarı-kırmızılı kulübe ceza gelmesi bekleniyor. 
     Galatasaraylı taraftarların maçın ilk yarısı boyunca sahaya yabancı maddeler atmaları sebebiyle karşılaşmanın hakemi Selçuk Dereli ilk yarıda 3 ve 4 numaralı anonsları yaptırdı. 
     İlk olarak 6. dakikada kapalı tribünden atılan kanyak şişesi ve diğer bazı yabancı maddelerden dolayı hakem Dereli maçı durdurdu. Kanyak şişesini sahadan alıp, 4. hakem Muhittin Boşat'a veren Dereli 3. numaralı anonsu yaptırdı. 
     Daha sonra 43. dakikada Rebrov'un sol kanattan korner atışını kullanacağı sırada, bu kez E-5 karayolu tarafındaki açık tribünden sahaya yabancı maddeler atıldı. Hakem Dereli bu sırada da oyunu durdurup, 4 numaralı anonsu yaptırdı. Yabancı maddelerin atılmasına devam edilince, Galatasaray Teknik Direktörü Fatih Terim ve yedek oyuncular korner çizgisine kadar gelerek taraftarları sakinleştirdi. 
     Galatasaray'a bu 2 anons ve raporlar sonucunda Profesyonel Futbol Disiplin Kurulu tarafından seyircisiz oynama veya saha kapatma cezası verilmesi bekleniyor. 
     Bu arada, sahaya atılan yabancı cisimler arasında kanyak şişesinin yanı sıra, elma, portakal, cep telefonu gibi maddeler yer aldı. 
     Maçın 21. dakikasında Fenerbahçeli Fatih'e, taç atışı sırasında tribünden cep telefonu fırlatıldı. 
     
     CANAYDIN, BU KEZ KENDİ TAKIMINI ALKIŞLADI 
     Galatasaray ile Fenerbahçe arasında ilk yarıda oynanan ve 6-0 sarı-lacivertli takımın galibiyetiyle sona eren maçta, rakip takımın gollerini alkışladığı için kendi camiasında eleştirilere maruz kalan sarı-kırmızılı kulübün başkanı Özhan Canaydın, bu kez kendi takımının gollerini alkışladı. 
     Kulüp başkanı Canaydın, goller sonrasında uzun süre alkış tutarak, takımını tebrik etti. 
     Canaydın, ayrıca kulüp başkanlığı döneminde takımının Fenerbahçe ile oynadığı 2. maçta ilk galibiyetini ve gollerini gördü. 
     
     RÜŞTÜ'NÜN GOL ORUCU BİTTİ 
     Fenerbahçe'nin milli kalecisi Rüştü'nün 3 maçlık gol orucu, Galatasaray karşısında sona erdi. 
     Ligin ikinci yarısının başında Beşiktaş ile oynanan erteleme maçında Ahmet Dursun'un 56. dakikadaki golüne engel olamayan Rüştü, daha sonra Ankaragücü, Gaziantepspor ve Malatyaspor maçlarında gol yememişti. 
     22. dakikada Ümit Karan'ın vuruşunda topu engelleyemeyen Rüştü, böylece, tam 326 dakika sonra kalesinde gol gördü. 
     
     TERİM'İN BU SEZON İLK DERBİ GALİBİYETİ 
     Teknik direktör Fatih Terim, Galatasaray'ın başında bu sezon ilk derbisini kazandı. 
     Tecrübeli teknik adamla Galatasaray, sezonun ilk yarısında Fenerbahçe'ye 6-0, Beşiktaş'a ise 1-0 yenilmişti. 
     
     OĞUZ ÇETİN DERBİLERDE YOK 
     Fenerbahçe Teknik Sorumlusu Oğuz Çetin, bu sezon takımının başında çıktığı ikinci derbi maçı da kaybetti. 
     Çetin döneminde daha önce Beşiktaş'a 1-0 yenilen Fenerbahçe, bu akşam da Galatasaray'a mağlup oldu. 
     
     FENERBAHÇE ZİRVEDEN KOPTU 
     Fenerbahçe, Galatasaray yenilgisiyle Birinci Süper Lig'deki zirve yarışında çok ağır yara aldı. 
     Ligde 42 puanda kalan Fenerbahçe'nin, Galatasaray ile puan farkı da 9'a çıkarken, lider Beşiktaş'ın 11, Gençlerbirliği'nin ise 5 puan gerisinde kaldı. Böylece sarı-lacivertliler, şampiyonluğun yanı sıra ikinci olarak gelecek sezon Avrupa Şampiyonlar Ligi'ne katılma şansını da zora soktu. 
     Galatasaray ise bu galibiyetle lider Beşiktaş ile aradaki puan farkını 1 maç fazlasıyla 2'ye indirdi. 
     
     FENERBAHÇE DEPLASMANDA KAYIP 
     Sarı-lacivertliler, bu sezon deplasmandaki başarısız sonuçlarına bir yenisini daha ekledi. 
     En son 23 Kasım 2002'de deplasmanda Kocaelispor'u 2-1 yenen Fenerbahçe, daha sonra Diyarbakırspor'a 3-0 yenilip, Ankaragücü ile golsüz berabere kalmıştı. Sarı-lacivertliler, bu akşam da Galatasaray'a yenilerek, deplasmanlardaki başarısız grafiğini sürdürdü. 
     
     ÜMİT KARAN, ARİF'E YAKLAŞTI 
     Bu sezon ligde 6 gol atan Ümit Karan, Fenerbahçe karşısında 2 gol daha bularak, sarı-kırmızılı ekibin 9 golle en skorer futbolcusu olan Arif'e yaklaştı. 
     Gençlerbirliği forması altında Fenerbahçe'ye karşı birçok gole imza atan Ümit Karan, Galatasaray forması ile ilk kez Fenerbahçe'ye gol atma başarısını gösterdi. 
     
     GALATASARAY'IN İSTİKRARI 
     Galatasaray, ligde 4'ünü deplasmanda olmak üzere yaptığı son 6 maçını da kazanarak 18 puan topladı. 
     Sarı-kırmızılılar, Gaziantepspor'u 2-1, Samsunspor'u 1-0, Bursaspor'u 4-0, Malatyaspor'u 2-1, Kocaelispor'u 1-0 yenerken, son olarak bu akşam da Fenerbahçe'yi 2-0 mağlup ederek galibiyet serisini sürdürdü. Galatasaray, son 6 maçında rakip kalelere toplam 12 gol atarken, kalesinde sadece 2 gol gördü. 
     Sarı-kırmızılılar, ilk yarıda aldığı 6-0'lık mağlubiyetin rövanşını da 2-0'lık skorla almış oldu. 
     
     İKİNCİ YARI GERGİN GEÇTİ 
     Karşılaşmanın ikinci yarısı özellikle saha içinde gergin geçti. 
     İki takım futbolcuları yapılan faullerden sonra saha içinde birbirleriyle tartıştı. Ancak bu gerginlikler fazla büyümeden yatıştırıldı. 
     Galatasaray Teknik Direktörü Fatih Terim, bir pozisyon sonrasında eski öğrencisi Fatih Akyel'in, Cihan'dan topu sert bir şekilde alması üzerine bu oyuncuyu uyardı. Fatih, daha sonra Terim'in yanına kadar gelip, ''Hocam birşey yapmadım'' diyerek kendini savundu. 
     Maçın hakemi Selçuk Dereli, son yıllarda derbilerdeki kırmızı kart gösterme geleneğine, bu derbiyle son verdi. 
     
     FENERBAHÇE'NİN YENİLERİ DÜŞ KIRIKLIĞI YAŞATTI 
     Fenerbahçe'nin yeni transferleri Rebrov ve Vladimir, ilk maçlarında düş kırıklığı yaşattılar. 
     Büyük umutlarla transfer edilen 2 futbolcu, takım arkadaşlarının kötü oyununa ayak uydurarak, sahada varlık gösteremedi. İki oyuncu da önemli bir gol pozisyonuna giremedi. 
     
     GALATASARAY'DA BÜYÜK SEVİNÇ 
     Galatasaraylı taraftarlar, karşılaşma sonrasında ezeli rakipleri karşısında alınan galibiyet nedeniyle büyük bir sevinç yaşadı. 
     Sarı-kırmızılı futbolcular sahada sevinirken, tribünler de hoparlörlerden çalınan şarkılar eşliğinde adeta bayram yaptı. Taraftarlar ayrıca, ''Kıskananlar çatlasın'' diyerek de tempo tuttular. 
     





</TEXT>
</DOC>
