<DOC>
<DOCNO> 130238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/11/son/sontur15.html </URL>
<DATE> 2003/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kazada ölenlerden 14'ü diş, kemik ve kaslarından tanınacak 
</HEADLINE>
<TEXT>

     Diyarbakır'daki uçak kazasında yanarak ölen ve tanınmaz hale gelen 14 kişinin cesedinden kemik, kas ve diş numuneleri alındı. 
     Cumhuriyet Başsavcısı Sait Gürlek, 14 kişinin kimliklerinin belirlenmesi amacıyla çalışmaların sürdürüldüğünü söyledi. 
     İstanbul'dan gelen Adli Tıp Kurumu uzmanlarının, cesetlerden kemik, diş ve kas numunesi aldıklarını ifade eden Gürlek, numunelerin Adli Tıp Kurumu'na gönderildiğini bildirdi. 
     
     DNA İÇİN ÇAĞRI 
     Savcı Gürlek, kimliklerin belirlenmesi için, kazada ölen yolcuların birinci derecedeki yakınlarının DNA testi yaptırmaları gerektiğini kaydetti. Gürlek, şöyle devam etti 
     ''Ölenlerin birinci derecedeki yakınları DNA için numune vermelidir. İstanbul ve yakınlarında oturanlar oraya, Diyarbakır ve yakın çevresinde oturanlar da bize başvuruda bulunacaklar. Anne, baba, çocuk veya kardeşten birinin gelmesi yeterlidir. Bunlardan alınacak örnekler de İstanbul'a gönderilerek karşılaştırılacak, böylece kimlikler belirlenecek.'' 
     





</TEXT>
</DOC>
