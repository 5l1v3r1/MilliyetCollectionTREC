<DOC>
<DOCNO> 136368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/12/ekonomi/eko11.html </URL>
<DATE> 2003/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzaydan maden aramaya başladık 
</HEADLINE>
<TEXT>

     ABDULLAH KARAKUŞ Ankara 

     Enerji ve Tabii Kaynaklar Bakanlığı, Türkiye’deki maden yataklarını ayrıntılı olarak saptamak için yeni bir çalışma başlattı. Japonlarla anlaşma yapan Bakanlık, Türkiye’deki madenleri uzaydan uydu aracılığıyla ayrıntılı olarak belirleyecek. Böylece Türkiye’deki maden yatakları detaylı olarak haritalandırılmış olacak. Harita bakanlık tarafından değerlendirilecek, hangi madenlerin çıkarılacağına ve nasıl bir maden politikasının izleneceğine karar verilecek. 
     Enerji ve Tabii Kaynaklar Bakanı Hilmi Güler, bu proje sayesinde daha önce bilinen madenlerin dışında başka madenlere de rastlanabileceğini söyledi. Hangi madenin nerede ve ne kadar olduğunun ayrıntılı bir şekilde belirlenebileceğini de vurgulayan Güler, "Biz maden kaynaklarımızın değerlendirilmesine ayrı önem veriyoruz. Çünkü maden kaynaklarını ekonomilerinin hizmetine sunan ülkeler sanayileşmiş ülkelerdir" diye konuştu. 
     Türkiye’nin maden çeşitliliği yönünden zengin bir ülke olduğunu ancak geçmişte bu zenginliğin yeterince değerlendirilemediğini vurgulayan Güler, şunları söyledi 
     "Biz madenlerle ilgili çalışmalarımızı artıracağız. Ülkelerin ekonomik kalkınmalarında doğal kaynaklar son derece önemli bir yere sahiptir. Ülkemiz maden çeşitliliği yönünden zengindir. Gümüş, mermer, linyit kömürü, bor tuzları, feldspat, trona gibi yeraltı zenginlikleri açısından önemli rezervlere sahiptir. Hükümetimiz madencilik sektörünün gelirini 4 yıl içerisinde 5 milyar dolara çıkarmak istemektedir." 
     



 EKONOMİ 




















</TEXT>
</DOC>
