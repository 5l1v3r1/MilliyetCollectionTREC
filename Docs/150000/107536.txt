<DOC>
<DOCNO> 107536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/14/spor/spo06.html </URL>
<DATE> 2002/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
ŞEREF'İN İSYANI 
</HEADLINE>
<TEXT>

Dünya Şampiyonu güreşçimiz, grekoromenin olimpiyat dışına itilmesinin faciaya yol açacağını savundu, "Atina 2004’te Türk bayrağının dalgalanmasını istemeyenler bunu tezgahlıyor" dedi 
     NECMİ KEPÇETUTAN 

     Ateş püskürdü 
     MOSKOVA’DA gelecek hafta yapılacak Dünya Grekoromen Güreş Şampiyonası’nda altın madalya mücadelesi verecek olan Şeref Eroğlu, gündemdeki tartışmalara sert tepki gösterdi. Eroğlu, "Grekoromen stil olimpiyat dışı bırakılırsa en büyük zararı Türkiye görecek. Rusya’nın, Amerika’nın, Almanya’nın kaygısı yok. Onların zaten madalyası yok. Ama Türkiye özellikle son dönemde hep grekoromende şampiyonluk kazandı. Sidney’de beş madalyanın ikisini biz aldık" diye konuştu. 
     
     "Dibe çökeriz" 
     EROĞLU, grekoromenin olimpiyat dışına itilmesi konusunda ilginç iddialar ortaya attı, "2004 Olimpiyatları Yunanistan’da. Orada Türk bayrağının dalgalanmasını istemeyenler bu işi tezgahlıyor" yorumunu yaptı. Diğer takım branşlarında madalyaya ulaşamadığımızı vurgulayan milli güreşçi, "Yük hep bizim üstümüzde. Kala kala güreşe kalıyoruz. Böyle olursa, 200 ülke arasında son sıralara ineriz. Bugün grekoromen diyenler yarın serbesti kaldırmaya çalışacak" dedi. 
     
     Atletizme mesaj 
     GÜREŞİN popülaritesini kaybettiği görüşlerine karşı çıkan Eroğlu, şöyle devam etti "Bunlar ya spordan anlamıyor ya da kasıtlı davranıyorlar. 79 yıldır yatırım yapılan atletizmde bir Avrupa şampiyonluğu ancak kazandık. Güreşe çok para harcanıyormuş. Bütçemiz 2 trilyon 100 milyar lira. Şu ana kadar 128 madalya almışız. Daha Dünya Şampiyonası var. Atletizmin bütçesi 1 trilyon 600 milyar lira. Alınan 20 madalyayı geçmez. Bizi eleştirenler hayallerimize bile yetişemez". 
     
Hedef üç madalya      GREKOROMEN Güreş Milli Takımımız, hazırlıklarını Ankara’da antrenörler Salih Bora, Rüstem Koyuncu, Seçkin Saruhan ve Erhan Balcı gözetiminde sürdürüyor. Salih Bora, en az üç madalya hedeflediklerini belirterek, "Madalyanın rengi konusunda bir şey söylemek mümkün değil. Kadromuzda üç Dünya şampiyonu sporcu var. Umutluyuz" dedi. Ay - Yıldızlı ekibimizde 55 kiloda Ercan Yıldız, 60’da Şeref Tüfenk, 66’da Şeref Eroğlu, 74’te Mahmut Altay, 84’te Hamza Yerlikaya, 96’da Mehmet Özal, 120’de de Yekta Yılmaz Gül yer alıyor. 
     



 SPOR 































</TEXT>
</DOC>
