<DOC>
<DOCNO> 146201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/29/son/soneko09.html </URL>
<DATE> 2003/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Güçlü Artık özel sektör büyük tarımsal işletmelere öncü olmalıdır 
</HEADLINE>
<TEXT>

     Tarım ve Köyişleri Bakanı Sami Güçlü, Türkiye'de artık özel sektörün büyük tarımsal işletmelere öncülük etmesi gerektiğini belirtti. 
     Güçlü, Müstakil Sanayici ve İşadamları Derneği'nin MÜSİAD davetlisi olarak geldiği Kayseri'de, Develi İlçesi'nde kurulu Saray Halı A.Ş'yi ziyaret ederek, tarım ve hayvancılık işletmeleri hakkında bilgi aldı. Sami Güçlü, burada yaptığı konuşmada, tarım sektörünün genel olarak zor bir sektör olduğunu, dünyanın bütün ülkelerinde birçok darboğazdan geçerek gelişme gösterdiğini söyledi. 
     ''Vakit tamam olmayınca sorunları saymaktan öteye gidemeyiz'' diyen Bakan Güçlü, şöyle konuştu 
     ''Vaktin geldiği bir nokta var. Bugün başka ülkelerde aşılmış olan sorunların bitmesi, ülkelerin kalkınmış ve sanayileşmiş olmalarıyla mümkün olmuştur. Sadece belli bir zaman döneminde, belli bir anlayış ve düşüncenin, çiftçisini çok seven bir insanın, bir kurumun, bir ekibin bu sorunları kısa sürede tespit etmesi mümkün değildir. Maalesef sektörün içinde bulunduğu sorunların altında ezilecek gibi olduk. Suları tersine akıtamayız, zamanla, sırasıyla genel bir gelişme olacak. Bütün bu zorluk, bu ülkenin şartları, bu ülkenin kaynakları, bu ülkenin insanlarıyla aşılabilir. Bütün bu sorunları biz son bir yılda üretmedik. Yıllarca birikip geldi ama şu anda sorumlusu olan bizleriz. Bunlar hakkında doğru tespit yapmalı, öncelik sırasını belirleyerek ilerlemeli, giderek hız kazanmalı ve heyecan doğurmalıyız. Çünkü sorunları sihirli değnekle çözemeyiz.'' 
     
     ''ŞİMDİ TARIMDA CANLANMA VAKTİ'' 
     Eğitim seviyesi düşük, sermayesi kıt, yetişmiş işgücü eksik olan bir alanda çok büyük gelişmeler beklemenin yanlış olacağına işaret eden Bakan Güçlü, sözlerini şöyle sürdürdü 
     ''Sermaye yoksa, müteşebbis yoksa, çalışacak işgücünün eğitim seviyesi yetersizse, bu sektörde canlanma nasıl olabilir Peki ne yapmamız lazım Sanayide tecrübe kazanmış, sermaye birikimine ulaşmış, dünyayı tanıyan insanların tarım sektörüne yatırım yapması lazım. Türkiye'de artık özel sektör büyük tarımsal işletmelere öncülük etmelidir. Bilgisi olanı tamamen kendisine fayda sağlayacak halden kurtarıp, topluma yönelik faydasını artırmalıyız. Böylece gelişme daha çok hızlanacak, insanların sorunları, sektörün sorunları nispeten daha çabuk çözülecektir. Şimdi tarımda canlanma vaktidir.'' Saray Halı yetkilileri burada Güçlü'ye Atatürk desenli halı hediye etti. Besi ahırlarını gezen Bakan Güçlü, buzağıları sevdi. Çiftliği çok temiz bulduğunu söyleyen Güçlü ''Türkiye'nin bu tür tesislere ihtiyacı var'' dedi. 
     
     ''2003 YILI BAŞLANGIÇ YILI OLACAK'' 
     AK Parti Develi İlçe Teşkilatı'nı da ziyaret eden Bakan Güçlü, burada çiftçilerle bir süre sohbet etti. 2003 yılının tarım ve hayvancılıkta kalkınmanın başlangıç yılı olacağını ifade eden Güçlü, şunlar söyledi 
     ''Tarım Bakanlığı olarak yaklaşık 4 aydır merkezde projelerimizi değerlendirdik. Şimdi de Anadolu'ya bunların uygulanmasına yönelik tesbitler, teklifler ve değerlendirmeler için çıktık. Yani peşpeşe bölgesel toplantılar yapacağız. Oluşturacağımız heyecan dalgasının buradan başlayarak bütün Anadolu'ya yayılmasın istiyoruz. 2003 yılının tarım ve hayvancılıkta gelişmenin bir başlangıç yılı olması için elimizden gelen gayreti göstereceğiz. Ülkemizde tarımsal sektörde bir gelişmenin başlayabilmesi için herkesin desteğine ihtiyacımız var.'' Güçlü, çiftçilerin Ziraat Bankası'na olan kredi borçları ile ilgili sorularını ise şöyle yanıtladı 
     ''Bu sorun çok yaygın ve 4 milyon tarım işletmesinin yarısını ilgilendiriyor. Sistem, altından kalkılamayacak bir seviyeye gelmiş, Tarım ve Köyişleri Bakanı'nın ağzından çıkacak sözlerle çözülemeyecek boyutlara ulaşmıştır. Türkiye ekonomisini ilgilendiriyor. Bu konuda çalışıyoruz. Bu sorun, Başbakanımızın ve Bakanlar Kurulu'nun kararı ile çözülebilecek.'' 
     




</TEXT>
</DOC>
