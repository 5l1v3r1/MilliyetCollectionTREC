<DOC>
<DOCNO> 133064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/25/spor/ydilmen.html </URL>
<DATE> 2003/01/25/ </DATE>
<TIME>  </TIME>
<AUTHOR> RIDVAN DİLMEN  </AUTHOR>
<HEADLINE>
Bilmece-bulmaca-matematik 
</HEADLINE>
<TEXT>

     İyi futbol özellikle iyi oyuncularla oynanır. Bizler futbol oynadığımız için belki ince noktaları daha farklı görebiliriz. Ama futbol izleyicisi de bir maçta hangi takımın iyi olduğunu, hangi futbolcunun iyi olduğunu bizlerden farklı görmez. Üç aşağı beş yukarı, herkes aynı kanıdadır yorumda. Yoksa Dünya’da üçlü savunma oynayıp da, başarılı olan takımlar var. Fenerbahçe’nin yapısı dörtlü oynar diyorduk. Zaten Oğuz Çetin de oynatmaya başladı. Çünkü kadrosu buna müsaitti. Dünya Kupası’nda ilk üçü, üçlü savunma oynuyordu. Çünkü kadroları böyle emrediyordu. Doğduğu günden beri dörtlü oynayan Brezilya dahi, Cafu ve Roberto Carlos yüzünden 3 - 4 - 2 - 1’e döndü ve şampiyon oldu. 
     
     Tekrar çalışması 
     Fenerbahçe’de herkesin dilinde bir sistem kelimesi var. Oyuncuları da izliyorum, hepsi de bir ağızdan yeni sisteme alışmaya çalışıyoruz diyorlar. Yeni bir sistemle oynamak kolay değil. Bol bol tekrar çalışması yapmak gerekir. Fenerbahçe gibi üst düzeyde oynayan bir takımın oyuncuları bunu zor bir iş diye görmemeliler. Görmeye de hakkı yok. Fenerbahçe’de oynuyorsan, her sistemi oynayabilecek kapasitedesindir. Zaten kadroya baktığımızda hem milli takımda, yabancılar da kendi ülkelerinde dörtlüyü defalarca oynadılar. Fatih, Galatasaray ve milli takımda sağda oynadı. Abdullah milli takımda oynadı. Ogün, Mustafa Doğan, Mirkoviç gibi daha birçok ismi de sıralayabiliriz. Lütfen bu sistem kelimesini kullanıp da kafa karıştırmayalım. Fenerbahçe oynar. Buna uygun dörtlü savunması var. Sağ dışta zaten Fatih’te problem yok. Abdullah hücumu çok seven bir oyunrcu, sadece kademelerde sıkıntı vardır. Zaten dörtlü oynarken, önce defans ve kademe anlayışını uygula, eğer hücum yaparsan, ekstra görmek lazım. 
     
     Niye Rebrov 
     Baktığımızda orta ikilideki iki oyuncu da buna uygun. Johnson ve Hakan Bayraktar. Özellikle kendi defansından sırtı dönük top alıp, yüksek pas yüzdesiyle oynayan bir oyuncu Hakan Bayraktar. Bu ikilinin önündeki üçlüye baktığımızda Ceyhun, Ortega, Tuncay, Ali Güneş gibi oyuncular da çok uygun. Hem forvet, hem orta saha tipli isimler. Yani sıkıntı yok. Ancak önde oynayan futbolcu buna uygun değil. Kesinlikle çok yetenekli bir oyuncu. Ancak bu sistemdeki tek forvet yapısına uygun bir futbolcu değil. Bu oyuncu özellikle arkadan gelecek futbolculara yol açabilecek, top indirebilecek bir futbolcu olması gerekir Washington gibi... Hele hele Rebrov’u niye almak istiyorlar bir türlü anlamış değilim. Zaten tek forvet oynayacaksın. 
     
Önümde durma      Bir Sarıyer - Fenerbahçe maçında rakip takımın sağ tarafında Erdoğan Arıca, solunda Cem Pamiroğlu oynuyor. Benim de en formda olduğum dönemler, çok etkili oynuyorum. Cem Ağabey’in önüne gidiyorum, Cem Abi, "Erdoğan ağabeyin oraya git" diyor. Erdoğan ağabeyin önüne gidiyorum, "Benim önümde durma Cem’in oraya git" diyor. Ben de "Bırakın da, rahat rahat oynayayım" dedim. Kendime yer aradım. 
     
     
     



 SPOR 


























</TEXT>
</DOC>
