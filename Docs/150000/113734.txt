<DOC>
<DOCNO> 113734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/18/son/sontur11.html </URL>
<DATE> 2002/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehmet Ağar, parti kuruyor 
</HEADLINE>
<TEXT>

     Elazığ Bağımsız Milletvekili ve Milletvekili Adayı Mehmet Ağar, gelecek yılın ilk ayına kadar partisi kuracağını söyledi. 
     Ağar, Türkiye'nin 3 Kasım'dan sonra yeni bir ufka yelken açacağını ve milletin arzuladığı yönde Türkiye'yi yönetemeyen siyasetçilerin, bu tarihten sonra tasfiye edileceğini savundu. 
     Yeni ihtiyaçlara göre partisini kuracağını ve parti kurma çalışmaları için bazı illeri gezdiğini anlatan Ağar, milletin artık fikir, siyasi kadro ve zihniyet değişimi istediğini belirterek şunları kaydetti. 
     "Gelecek yılın ilk ayına kadar partimizi kuracağız. Bugüne kadar tüm partiler isim değiştirerek, yeni olduklarını söylediler. Yeni partimiz de kamuoyunun tanıdığı isimler olacak. Ayrıca birçok yeni isim de partimizde yer alacak. Kuracağımız parti, tabandan tavana doğru şekillenecek. İnsanlar çok heyecansız bir seçim yaşıyor. Biz de gezmesek, seçimin olup olmadığı belli değil." Ağar, Elazığ'da siyasi rakibinin olmadığını ve rakiplerinin, bozuk siyasi sistemin temsilcileri olduğunu ileri sürerek, seçim çalışmalarında halkın kendisine gösterdiği ilgiden memnun olduğunu söyledi. 
     





</TEXT>
</DOC>
