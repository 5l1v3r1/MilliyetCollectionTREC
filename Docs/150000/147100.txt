<DOC>
<DOCNO> 147100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/02/son/sontur18.html </URL>
<DATE> 2003/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Abdullah Gül ''Türkiye koalisyonun içindedir'' 
</HEADLINE>
<TEXT>

     Başbakan Yardımcısı ve Dışişleri Bakanı Abdullah Gül, Türkiye'nin koalisyonun içinde bulunduğunu ve müttefik ülkelerle birlikte hareket ettiğini söyledi. 
     Gül, Powell ile Dışişleri Konutu'nda yaptıkları ortak basın açıklamasında, Powell'ın ziyaretinin hem hükümet, hem de Türk halkı için önemli bir zamanlaması olduğunu söyledi. Gül, son dönemde Türkiye-ABD ilişkileri hakkında şüpheli yaklaşımlar sergileyenlerin bu düşüncelerinin doğru olmadığının da ortaya çıktığını kaydetti. 
     Hükümetin ABD ile ilişkilerine verdiği önemi programında açıkça dile getirdiğini söyleyen Gül, ''50 sene önce Kore'de, yakın dönemde Afganistan'da süren işbirliğimiz bugün de devam ediyor'' diye konuştu. 
     Tüm çabalara karşın bölgede savaş olmasının engellenemediğini ifade eden Gül, savaşın uzun sürmemesini ve tüm taraflar için mümkün olan en az zayiatla sonlanmasını dilediklerini söyledi. 
     ''Türkiye koalisyonun içerisindedir, müttefik ülkelerle birlikte hareket etmektedir'' diyen Gül, TBMM'nin Türkiye'nin vereceği desteğin yasal sınırlarını belirlediğini söyledi. 
     Türkiye'nin üst uçuşların yapılmasına izin verdiğini hatırlatan Gül, müttefiklik gereği hükümetin yetkisi içindeki işbirliğinin de devam ettiğini kaydetti. Gül, ''Koalisyon içindeki ülkelere bakıldığında, eminim ki Türkiye'nin önemi çok daha iyi anlaşılmaktadır'' dedi. 
     Gül, Powell ile görüşmelerinde daha ileri seviyede işbirliği imkanlarının ele alındığını belirterek, insani yardım konusunda işbirliğinin artacağını kaydetti. 
     Kuzey Irak konusunun da ele alındığını, görüşlerin gözden geçirildiğini ifade eden Gül, bu konuda da karşılıklı anlayış içinde olunduğunu belirtti. 
     Gül, ABD ile işbirliğinin Irak'ın geleceğine yönelik olacağını belirterek, bölgenin demokratik, laik, serbest piyasa ekonomisine sahip ülkesi olan Türkiye'nin, bu haliyle bölgeye model bir ülke olduğunu söyledi. 
     Gül, Powell'ın ziyaretinin Türk-Amerikan ilişkilerini güçlendireceğini ve ikili ilişkiler konusunda şüpheleri olanların bu şüphelerini gidereceğini söyledi. 
     
</TEXT>
</DOC>
