<DOC>
<DOCNO> 112938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/14/son/sontur02.html </URL>
<DATE> 2002/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, sağlıkta Burkino Faso'dan bile geride 
</HEADLINE>
<TEXT>

     2001'de bütçeden sağlığa kişi başına sadece 108 dolar harcandı. Bu tutar dünya kamuoyunun haritadaki yerini dahi bilmediği minik Afrika ülkesi Burkino Faso'da bile 230 dolara ulaşıyor. 
     Rekor düzeye ulaşan borçlarını döndürebilmek için bütçe kaynaklarının büyük bölümüyle faiz ödemek zorunda kalan devlet, bir çok alana olduğu gibi artık sağlığa da para ayıramaz hale geldi. 
     Türkiye, sağlık için yapılan bütçe harcaması tutarında 2001 yılında kişi başına yalnızca 108 dolarla, dünyanın en yoksul ülkelerinin bile gerisinde kaldı. 
     Sağlık ve Sosyal Hizmet Emekçileri Sendikası'nın SES incelemesine göre, Türkiye'de 1990 yılında yüzde 4.8 olan bütçeden Sağlık Bakanlığı'na ayrılan pay, 2001'de yüzde 2.7'ye, 2002'de de yüzde 2.4'e kadar düştü. Türkiye, 2001 yılında bütçeden sağlığa kişi başına yalnızca 108 dolar ödenek kullandırdı. 
     
     ÜÇÜNCÜ DÜNYANIN DA GERİSİNDE 
     Türkiye, bütçeden sağlığa yapılan kişi başına harcama tutarında, Afrika ve Asya'da yer alan, ulusal geliri çok daha düşük bir çok yoksul üçüncü dünya ülkesinin bile gerisinde kaldı. 
     2001'de kişi başına sağlık harcamasının, eski Doğu Bloku ülkesi Arnavutluk'ta 670 dolar, dünya kamuoyunun haritadaki yerini bile bilmediği açlık sınırındaki Afrika ülkeleri Bhutan'da 420 dolar, Benin'de 370 dolar ve Burkino 
     Faso'da 230 dolar olduğu belirlendi. Nüfusu Türkiye ile kıyaslanamayacak kadar düşük olmasının da etkisiyle bu ülkelerde bütçeden sağlığa ayrılan payın oranı yüzde 6-8 arasında değişiyor. 
     
     DÜNYA BİRİNCİSİ ABD 
     Genel bütçeden Sağlık Bakanlığı'na ayrılan ödenek tutarında ABD, yüzde 19'luk pay ve kişi başına 3 bin 708 dolarla birinci sırada yer alıyor. ABD'yi, kişi başına 3 bin 36 dolarla bütçesinin yüzde 17'sini sağlığa ayıran Almanya, 2 bin 848 dolarla Norveç, 2 bin 550 dolarla Fransa, 2 bin 225 dolarla Avusturya izliyor. Hollanda kişi başına 2 bin 150 dolar, Avustralya 1873 dolar, Kanada 1796 dolar, İtalya 1597 dolar ve İngiltere 1365 dolarla sağlığa en çok kamu 
     kaynağı ayıran ülkeler arasında yer alıyor. AB'nin en yoksul üyeleri Portekiz'de 873 dolar, Yunanistan'da 693 dolar olan bu tutar, son yıllarda hızlı bir yapısal dönüşüm sürecine giren eski sosyalist ülke Macaristan'da da 306 dolar düzeyinde bulunuyor. 
     
     BEBEK ÖLÜM HIZINDA REKORTMENİZ 
     Türkiye'nin OECD ülkeleri arasında, ortalama bebek ölüm hızında ise yüzde 3.9'la ilk sırada yer almaya devam ettiği belirlendi. OECD'de bebek ölüm hızında Türkiye'nin en yakın takipçisi yüzde 1.5'le Meksika olurken, bu oranın diğer ülkelerin tümünde yüzde 1'in altında kaldığı bazı gelişmiş batı ülkelerinde ise sıfıra yaklaştığı dikkati çekti. 
     Ancak Türkiye'de bebek ölüm hızı 1995 yılından bu yana geriledi. 1995'te yüzde 4.3 olan bebek ölüm hızı, 2001 yılında yüzde 3.9'a düştü. Bu oranın 2005 yılında yüzde 2.9'a inmesi bekleniyor. 
     Bütçeden sağlığa ayrılan payın yıllar itibariyle sürekli gerilemesine karşın Türkiye, 1995-2001 döneminde sağlıkla ilgili diğer bazı göstergelerde de iyileşme kaydetti. Doktor sayısının 69 bin 348'den 83 bin 170'e yükseldiği bu dönemde, hekim başına düşen hasta sayısı 872'den 825'e düştü. Anılan dönemde, sağlık birimlerindeki toplam yatak sayısı 151 bin 972'den 175 bin 80'e yükseldi. Sağlık ocağı sayısının 4 bin 927'den 5 bin 763'e yükseldiği bu dönemde, doğuşta hayatta kalma umudu 68 yıldan 69 yıla çıktı., 
     





</TEXT>
</DOC>
