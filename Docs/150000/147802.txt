<DOC>
<DOCNO> 147802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/06/guncel/gun05.html </URL>
<DATE> 2003/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Tanklara ortaçağ’ bombası 
</HEADLINE>
<TEXT>

     DIŞ HABERLER SERVİSİ 

     İngiliz Kraliyet Hava Kuvvetleri, Irak’taki savaşta sivil can kayıplarını en aza indirmek için, Irak lideri Saddam Hüseyin’in yoğun yerleşim bölgelerine çekmesi muhtemel tank ve topları, bombalarla değil, patlayıcı özelliği bulunmayan dev beton bloklarıyla vurmayı planlıyor. 
     Patlayıcı olmadığı anlaşılsın diye maviye boyanacak olan bomba şekli verilmiş 455 kiloluk beton blokları, üzerine düştüğü tankı, çevredeki sivillere ve binalara zarar vermeden ezerek imha edebilecek. 
     Kuveyt’in kuzeyindeki Ali El Salim Hava Üssü’ndeki Tornado savaş uçakları birliğinin komutanı Yüzbaşı Simon Dobb, beton bombaların da diğer yüksek patlayıcı özelliğe sahip bombalar gibi güdüm ve yönlendirme sistemleri bulunduğunu belirterek, bu bombaların kullanılması durumunda sivil can kaybı riskinin de en aza indirileceğini söyledi. 
     Gerekli durumlarda Tornado’lardan atılması planlanan lazer güdümlü "beton bombalar", mavi boyaları sayesinde savaş sonrasında da kolayca teşhis edilip düştükleri yerde parçalanmamışlarsa, patlama riski bulunmadığı anlaşılacak. 
     Çok amaçlı görev yapan Tornado jetleri, her biri milyon dolar değerindeki "sığınak delen" ve "Storm Shadow" gibi cruise seyir füzeleri atabiliyor. Bağdat’a doğru ilerleyen kara birliklerine yakın hava desteği sağlayan bu uçaklar, savaşın başkent sokaklarına yayılmasıyla birlikte etkin görev yapacaklar. 
     


GÜNCEL 





















</TEXT>
</DOC>
