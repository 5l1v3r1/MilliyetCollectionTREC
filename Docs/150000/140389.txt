<DOC>
<DOCNO> 140389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/03/son/sontur11.html </URL>
<DATE> 2003/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Gazete'den tezkere değerlendirmesi "Karizma çizildi.. " 
</HEADLINE>
<TEXT>

     Siyaset yasağını 23 Şubat'ta dolduran Necmettin Erbakan'a yakınlığı ile tanınan Milli Gazete, Hükümet tezkeresinin TBMM'den geçmemesini "karizma çizildi" diye değerlendirdi. Gazetede, AKP'nin retçi milletvekillerine, "ABD teknesine dönüşen AKP'yi terk edin" çağrısında bulunuldu. 
     Milli Gazete'de "Hükümete güven yok" manşeti atılırken, kaleme alınan başyazıda da hükümet tezkeresi aleyhinde oy kullanan AKP milletvekillerine destek verildi. 
     "AKP'liler için tarihi karar vakti" başlıklı başyazıda, TBMM'nin benzeri ancak kuruluş yıllarında görülebilen önemli bir yatırım yaptığı vurgulandı. Söz konusu oturumdan çıkarılacak önemli dersler bulunduğu belirtilip, esas görevin sağduyu sahibi AKP milletvekillerine düştüğü kaydedildi. 
     Tezkere sonucunun, hükümetin "bir dakika geçirmeden istifa etmesi" gerektiğini ortaya koyduğu savunulan yazıda, AKP'li retçilere şöyle çağrıda bulunuldu 
     
     RETÇİLERE AKP'Yİ TERK EDİN ÖĞÜDÜ 
     "Bütün bunlar bir yana, biz buradan o tarihi oturumda akl-ı selim yolunu seçen AKP'lillerin üzerine düşen önemli göreve dikkat çekmek istiyoruz. Elbete CHP'liler de milletin teşekkürünü hak etmişlerdir ama, asıl sonucun alınmasında sözünü ettiğimiz AKP'lilerin çok büyük önemi vardır. Parti yöneticilerinizin CHP'lilerle birlikte hareket ettiniz 
     azarlarını ciddiye almayın. Oylama esnasında olduğu gibi, şimdi, oylama sonunda da lütfen parti taassubuna düşmeden yürümeye dikkat ediniz. Sizlerin verdiği hayır' oyları uçurumun kenarından itilmek üzere olan Türkiye'yi tam orada tutmuştur. Ellerinizi çektiğiniz an... Türkiye'yi o uçurumun kenarından uzaklaştırmanız gerekmektedir. İyi bilinizki bunun tek yolu adeta bir ABD teknesine dönüşen AKP'yi terk etmenizdir." 
     
     "KARİZMA ÇİZİLDİ" 
     Milli Gazete yazarlarından Abdülkadir Özkan da "Karizma Çizildi" başlığı ile kaleme aldığı yazıda, AKP milletvekillerinden bir kısmının, emri vakiye karşı çıktığını bildirdi. AKP'nin 98 fireyi çok iyi değerlendirmesi gerektiğini belirten Özkan, tezkerenin ikinci defa Meclis'e sevki söz konusu olduğunda yönetimin baskılarını artırması halinde AKP içinde ciddi bir ayrışma gündeme gelebileceği iddiasında bulundu. Özkan, şu görüşlere yer verdi 
     "Bu ayrışmanın boyutlarını tabii ki, şimdiden kestirmek mümkün değildir ama, tezkerenin yeniden Meclis'e sevki ve baskıların artırılması AKP milletvekillerinin bir kısmını mecburen yol ayrımına getirecektir...Belirtek istediğim bir başka husus ise oylama sonucu ortaya çıkan durum AKP Genel Başkanı Erdoğanın karizmasında önemli bir çizik oluşturmuştur. 
     Her şeyden önce Erdoğan bu oylama ile partide ben ne dersem o olur yaklaşım ve mantığından kendini sıyırmak mecburiyetinde olduğunu görmüştür. Bir de genel başkan olmanın lider olmak anlamına gelmediğini anlamışsa bu da önemli bir kazançtır." 
     
     "ERDOĞAN VEKİLLERİNE DUA ETSİN" 
     Eski milletvekili ve Milli Gazete yazarı Süleyman Arif Emre de oylamaya, AKP'deki "ciddi direniş"in damgasını vurduğunu belirtti. 
     Yazarlardan Ahmet F. Güner ise "İns" adlı köşesinde "Barış Aşısı" başlığı ile kaleme aldığı yorumda, "AKP'nin başta genel başkanları olmak üzere üst yönetimi, emperyalizmin karşısında soylu bir duruş sergileyen vekillerine yatıp kalkıp kendilerini korkunç bir hatadan kurtardıkları için dua etsinler. Çünkü onları akıl almaz bir vebalden ve cürümden kurtarmışlardır" dedi. 
     Milli Gazete yazarlarından Nedim Odabaşı da "Kamuoyunun gücü" başlıklı yazısında "Bu oylama halkın sesine kulak verenlerin zaferidir. Bu oylama, kamuoyunun gücünün ispatıdır" dedi. 
     





</TEXT>
</DOC>
