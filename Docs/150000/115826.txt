<DOC>
<DOCNO> 115826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/29/son/sontur19.html </URL>
<DATE> 2002/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Gülay Çokay'ın iadesinde sona yaklaşıldı 
</HEADLINE>
<TEXT>

     Eski Şişli Belediye Başkanı Gülay Çokay'ın Londra'da görülmekte olan iade davasında temyiz duruşması sona erdi. Hakimlerin kararlarını yakın bir zamanda açıklamaları bekleniyor. 
     Yüksek Mahkeme hakimlerinin Çokay'ın iadesine karar vermeleri halinde, kararın uygulanabilmesi için İçişleri Bakanı David Blunkett'in de onayı gerekecek. Kararın yeniden, bu kez Lordlar Kamarası nezdinde temyiz edilebilmesi için ise hakimlerin temyiz yolunu açık bırakmaları gerekecek. 
     Davanın bugün yapılan duruşmasında da, Çokay'ın hakkındaki suçlamaların ardında siyasi mülahazaların olup olmadığı tartışılmaya devam edildi. 
     Türkiye'yi temsil eden Kraliyet Başsavcısı, eski Şişli Belediye Başkanı'nın sadece görevi süresince yaptığı öne sürülen yolsuzluklardan dolayı yargılanmakta olduğunu belirtirken, Çokay'ın avukatı, uluslararası anlaşmalar ve içtihatlardan örnek vererek bunun tersini kanıtlamaya çalıştı. 
     Daha ziyade teknik bir tartışma biçiminde gelişen oturumda, Çokay'ın avukatı, Türkiye'de siyasetçilerin bir siyasi görüşten ziyade isimler çevresinde saf tuttuklarını, bunun da aynı partide bile siyasi çekişme ve düşmanlıklara yol açan bir durum olduğunu öne sürdü. Avukat, müvekkili hakkındaki suçlamaların hiçbir somut delile dayanmadığını da öne sürdü. 
     Bu son oturum, Gülay Çokay'ın 1999 yılının Aralık ayında tutuklanmasıyla başlayan hukuki sürecin sonuna gelinmesi olarak değerlendiriliyor. 
     





</TEXT>
</DOC>
