<DOC>
<DOCNO> 102418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/17/son/sontur01.html </URL>
<DATE> 2002/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal "Biz çağırdık, kabul eden eder" 
</HEADLINE>
<TEXT>

     CHP genel Başkanı Deniz Baykal, "solda birlik" çağrısına ilişkin olarak, "Biz iltihaka çağırdık, kabul eden eder. Etmemenin ne anlama geldiğini 4 kasım sabahı görürüz" dedi. 
     Otobüs çağrısının simgesel anlam taşıdığını belirten Baykal, "Bu çağrı Sayın Derviş'e idi. Sayın Derviş manen arabanın içindeydi. Ben Sayın Derviş ile birlikte siyaset yapacağımızı düşünüyorum" diye konuştu. 
     "Derviş'in CHP'nin dışında bir tercih yapması, solun bütünleşmesine değil, dağılmasına katkı olurdu" diyen Baykal, YTP'ye yönelik bir tercih yapmasının CHP'yi büyük bir siyasi güç olmaktan da çıkarmayacağını kaydetti. Baykal, "Derviş'in CHP'ye yönelik tercih yapması, bu büyük sosyal demokrat birikimi çok daha ileri bir noktaya taşır. Buna karşılık, DSP'den ayrılan bir grup arkadaşımızın oluşturduğu partinin, anlamlı, ciddi bir solu dağıtma potansiyelinin ortadan kalkması sonucunu da doğurur. Hiçbir zaman o solu dağıtacak bir hareketin içinde yer almak sorumluluğunu içine sindiremezdi" dedi. 
     DSP'den ayrılan milletvekillerinin oluşturduğu partinin yönetiminin birleşme için "umurumda değil" şeklinde ifadeler kullandığını belirten Baykal, bunun gerçekçilikten uzak bir yaklaşım olduğunu ve Derviş'i de "ciddi biçimde tedirgin etmiş" olabileceğini söyledi. 
     Başbakan Bülent Ecevit'in "Baykal hep bölen olmuştur" eleştirisine cevap veren Baykal, "Sayın Mesut Yılmaz diyor ki böyle bir hizip içine girmiş olmasını yadırgadım. Yani, CHP hizipmiş. ANAP ne Bir tedirginlik var Sayın Ecevit'te de var. Dün ben de tanık oldum ve yadırgadım da. Hiç gereği yok ve kendisine de bir yarar getirmeyecek bunlar" dedi. 
     Türkiye'nin yaşadığı iki büyük kriz sonucu iflas ettiğini, Kemal Derviş'in bu iflas sürecinin bir parçası olmadığını ifade eden Baykal, asıl meselenin Türkiye'yi bu iflasa götüren politikalar olduğunu belitti. 
     Baykal, Derviş'in ekonomik programın uygulanmasında önemli sorumluluklar üstlendiğini kaydederek, "Önümüzdeki dönemde de Derviş'in, programın bundan sonraki aşamalarına yönelik sorumluluk sahibi olması gerekecekti" dedi. 
     Baykal, "YTP ile bütün kapılar kapandı mı Yeni bir temas olabilir mi" yönündeki sorulara açıklık getirerek, "Gayet tabii, niye olmasın. Önemli olan arkadaşların kararlarını alıp ortaya çıkmasıdır" diye konuştu. 
     





</TEXT>
</DOC>
