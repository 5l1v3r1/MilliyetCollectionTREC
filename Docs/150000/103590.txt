<DOC>
<DOCNO> 103590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/23/son/sonspo12.html </URL>
<DATE> 2002/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Atatürk Olimpiyat Stadı'nın ulaşım sorunu çözülecek... 
</HEADLINE>
<TEXT>

     Atatürk Olimpiyat Stadı'nın ulaşım sorunu için İstanbul Olimpiyat Oyunları Hazırlık ve Düzenleme Kurulu İOOHDK , 2. acil toplantısını bugün yaptı. 
     Ataköy Olimpiyatevi'nde, Devlet Bakanı Fikret Ünlü'nün başkanlığında gerçekleştirilen toplantıya, Türkiye Milli Olimpiyat Komitesi TMOK Başkanı Sinan Erdem, Gençlik ve Spor Genel Müdürü Kemal Mutlu, İstanbul Büyükşehir Belediye Başkanvekili Ümit Özerol, İstanbul Büyükşehir Belediyesi Ulaşım Daire Başkanı Rafet Bozdoğan, Karayolları 17. Bölge Müdürü Asım Öztürk ve diğer komite üyeleri katıldı. 
     Basına açık olarak yapılan toplantıda, Atatürk Olimpiyat Stadı'nın ulaşımı için kısa, orta ve uzun vadede yapılacak düzenlemeler ortaya konuldu. 
     Bakan Ünlü, kısa vadeli çözümler için İstanbul Büyükşehir Belediyesi Ulaşım Daire Başkanı Bozdoğan'dan bilgiler aldı. Ünlü, toplantı sonrasında yaptığı açıklamada, ulaşım sorununu kısa vadede çözüme ulaştıracaklarını belirterek, ''Bugünkü toplantıdan çok mutlu ayrılıyorum. 3-4 ay içinde, belki de daha önce sporseverler rahat bir şekilde stada giderek maç izleyebilecekler'' dedi. 
     Stadı kapatma konusunun gündemden kalktığını kaydeden Ünlü, kısa vadede yapılacak düzenlemelerle Galatasaray-Pire Olympiakos hazırlık maçı sırasında statta yaşanan sorunların ortadan kaldırılacağını vurguladı. 
     
     TARTIŞMALI TOPLANTI 
     İstanbul Büyükşehir Belediyesi Ulaşım Daire Başkanı Rafet Bozdoğan'ın kısa vade için sunduğu Olimpiyat Köyü içindeki yolların ve stat çevresinden diğer yollara yapılacak bağlantıların gerçekleştirilmesi konusunda fikir birliği sağlanırken, Olimpiyat Köyü'nden TEM otoyoluna bağlantı yapılmasına Karayolları 17. Bölge Müdürü Asım Öztürk karşı çıktı. 
     Toplantıyı yöneten Devlet Bakanı Ünlü, ilk toplantıda da aynı görüşünü savunan Öztürk'e sert çıkarak, ''Her söylenecek sözün nasıl olmayacağını anlatıyorsunuz. Biraz da oluruna bakalım'' diye konuştu. 
     Öztürk ise Karayolları Yasası'nın, stattan TEM otoyoluna bağlantıyı engellediğini, bunun ancak Karayolları Genel Müdürlüğü ve Ulaştırma Bakanlığı'nın yetkisinde olduğunu dile getirdi. 
     Toplantıda TEM bağlantısı konusunda çözüme ulaşılamazken, bakan Ünlü, kendisinin ve TMOK'un, Ulaştırma Bakanlığı nezdinde girişimlerde bulunacağını söyledi. 
     Toplantıda ayrıca, İstanbul Büyükşehir Belediyesi'nin yapacağı yolları, İOOHDK'ya olan borçlarına mahsuben gerçekleştirip gerçekleştiremeyeceği de tartışma konusu oldu. 
     Bakan Ünlü, belediyenin kendisine düşen görevi yapacağını belirtirken, İstanbul Büyükşehir Belediye Başkanvekili Ümit Özerol da, kısa vadede düşünülen tüm yolları yapmaya hazır olduklarını dile getirdi. 
     Bu arada toplantıya katılacağı açıklanan Bayındırlık ve İskan Bakanı Abdülkadir Akcan, son anda Cumhurbaşkanı Ahmet Necdet Sezer ile yapması gereken görüşme nedeniyle toplantıda yer alamadı. 
     Öte yandan, Olimpiyat Köyü içindeki yolların ve Atatürk Olimpiyat Stadı'nın eksiklerinin giderilmesi için hazırlanan projenin maliyetinin karşılanması için hazine garantisinin 1-2 gün içinde çıkmasının beklendiği açıklandı. 
     
     OLİMPİYAT KÖYÜ ULAŞIM RAPORU 
     Toplantıda, İstanbul Büyükşehir Belediyesi Ulaşım Daire Başkanlığı yetkilileri tarafından basına dağıtılan Olimpiyat Köyü Ulaşımı Çözüm Raporu'nda yer alan düzenlemeler şöyle 
     Kısa Vadede Yapılabilecek Düzenlemeler 1-Olimpiyat Stadı'nı mevcut TEM kuzey yan yoluna bağlayan 900 metrelik 3 şeritlik yolun genişletilmesi. 
     2-Stadın batısında yer alan ve yine TEM kuzey yan yoluna bağlanan batı İSKİ yolunun ıslah edilerek 2 şeride çıkarılması, satıh kaplamalarının yapılması ve Olimpiyat Stadı'nın 300 metrelik bağlantısının sağlanması. Mevcut kum deposunun alt yanında bir transfer merkezi yapılarak, buradan stada İETT ring seferleri düzenlenmesi. 
     3-Doğu İSKİ yolu olarak anılan yolun stadın çevresi ''roundabout'' yoluna bağlantısının yapımı. 
     4-TEM kuzey ve güney yan yolları ile ıslah edilerek yapılacak doğu-batı İSKİ yollarının maç saatlerine bağlı olarak güvenlik birimleri kontrolünde tek yön çalıştırılması. 
     5-Halkalı banliyö tren istasyonunda oluşturulacak bir transfer merkezi ile stada İETT ring seferleri düzenlenmesi. Bu yolların yapılmasıyla 6 koldan stada girilmesi sağlanacak 
     Orta Vadede Yapılabilecek Düzenlemeler 1-TEM otoyoluna hemzemin giriş-çıkış bağlantılarının sağlanması, TEM-Mahmutbey batı kavşağı mevkiinde aktarma merkezi düzenlenmesi. 
     2-Olimpiyat Stadı'nı mevcut TEM kuzey yan yoluna bağlayan 900 metrelik 3 şeritlik yolun, trafiği dağıtmak açısından güney yan yola TEM otoyolu üzerinden yapılacak araç üstgeçidi vasıtasıyla bağlantısının sağlanması. 
     3-TEM otoyolunda oluşturulacak bir kavşak düzenlemesi ile Edirne ve İstanbul yönünde kuzey-güney yan yol bağlantılarının sağlanması. 
     Uzun Vadede Yapılabilecek Düzenlemeler 1-Olimpiyat yolunun tamamıyla yapılması. 
     2-Mahmutbey batı kavşağı-Altınşehir, Başakşehir arası yan yol rehabilitasyon projesinin uygulanması. 
     3-Metro projesinin tamamlanması 
     4-Sefaköy-TEM raylı sisteminin yapılması. 
     5-TCDD banliyösünün Yarımburgaz mevkiine bir istasyonla uzatılması ve burada oluşturulacak bir transfer merkeziyle stada ring seferlerinin düzenlenmesi. 
     
     ''3 BÜYÜKLER''İN AMATÖR SPOR BRANŞI SORUNU 
     Devlet Bakanı Fikret Ünlü, maddi sorunlarının çözülmemesi durumunda, basketbol ve voleybol branşlarında birinci liglerde yer almayacaklarını açıklayan Beşiktaş, Galatasaray ve Fenerbahçe'yi, bu kararlarından vazgeçirmek için TRT'nin bir ''havuz sistemi'' oluşturacağını kaydetti. 
     Ünlü, buradan muhtemelen kulüplerin, taraftarlarının çokluğuna göre pay alacağını, bununla ilgili protokolün de 14. Dünya Erkekler Basketbol Şampiyonası'nın ardından gerçekleştirileceğini söyledi. 
     





</TEXT>
</DOC>
