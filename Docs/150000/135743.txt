<DOC>
<DOCNO> 135743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/07/son/sonspo07.html </URL>
<DATE> 2003/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Elazığspor, Trabzonspor maçının hazırlıklarını tamamladı... 
</HEADLINE>
<TEXT>

     Elazığspor Teknik Direktörü Erol Tok, Trabzonspor maçından önce 1, daha sonra da 3 puanı hedeflediklerini söyledi. 
     Erol Tok, yaptığı açıklamada, Trabzonspor maçının hazırlıklarını tamamladıklarını belirterek, karayoluyla bugün Trabzon'a hareket edeceklerini bildirdi. 
     Kendi tesislerinde hafta başından beri Trabzonspor maçının hazırlıklarını sürdürdüklerini ve çok iyi bir hazırlık dönemi geçirdiklerini ifade eden Tok, takımın performansından memnun olduğunu, ancak bu performansı sahaya yansıtamada sıkıntı yaşadıklarını söyledi. 
     Tok, şöyle konuştu 
     ''Trabzonspor maçında önce 1, daha sonra da 3 puanı hedefliyoruz. Kendi tesislerimizde Trabzonspor maçına çok iyi hazırlandık. Trabzonspor maçı bizim için büyük önem taşıyor. Oyuncularımın performansından memnunum, ancak tek eksiğimiz performansımızı sahaya yansıtamamamız. Bu şanssızlığı Trabzonspor deplasmanında kıracağımıza inanıyorum.'' 
     
     KALECİ KINGSTON, TRABZONSPOR MAÇINDA YOK 
     Tok, Göztepe maçında Mehmet Deliorman ile çarpışan kaleci Kingston'un, Trabzonspor maçı kadrosunda dahil edilmediğini söyledi. 
     Tok, antremanlarda Kingston'a ayrı bir çalışma programı uyguladıklarını belirterek, bu oyuncudan istedikleri verimi alamadıklarını bildirdi. 
     Dün sabah yapılan antrenmanda, Kingston'dan olumlu sonuç alamadıklarını ifade eden Tok, Kingston'u Trabzonspor maçı kadrosuna dahil etmeme kararı aldığını anlattı. 
     Tok, ''Kaleci Kingston, Göztepe maçında sakatlandı. Bu oyuncu antrenmanlarda istediğimiz düzeye gelemedi. Kingston'un ciddi bir sağlık sorunu yok ancak yine de toparlanamadı. Ayrıca Göztepe maçında kırmızı kart gören Cem Beceren de bu hafta forma giyemeyecek. Yeni transferler Ze Roberto ile Juray Czinege'yi ilk 11'e dahil etmeyi düşünüyorum'' dedi. 
     Tok, Trabzonspor'un güçlü bir kadroya sahip olduğunu, kendilerinin de bu güçlü kadroya karşı iyi mücadele vereceklerini belirterek, istedikleri skoru alarak Elazığ'a döneceklerine inandıklarını sözlerine ekledi. 
     





</TEXT>
</DOC>
