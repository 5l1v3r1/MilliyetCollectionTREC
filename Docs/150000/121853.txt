<DOC>
<DOCNO> 121853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/29/son/sonspo28.html </URL>
<DATE> 2002/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor, kötü gidişe "dur" demek istiyor... 
</HEADLINE>
<TEXT>

     Bursaspor, yarın akşam deplasmanda karşılaşacağı Altay'ı yenerek kötü gidişe son vermek istiyor. 
     Ligde bir türlü istediği sonuçları alamayan yeşil-beyazlılar, ''dönüm maçı'' olarak baktıkları Altay karşılaşmasının hazırlıklarını, Vakıfköy Orhan Özselek Sosyal Tesisleri'nde yaptığı son antrenmanla tamamlayarak İzmir'e hareket etti. 
     Bursaspor'un yeni teknik direktörü Erdoğan Arıca, yolculuk öncesi yaptığı açıklamada, ligde yeni bir sayfa açtıklarını belirterek, kötü gidişe Altay galibiyetiyle ''dur'' diyeceklerini söyledi. 
     Yeşil-beyazlı kafilede, sakatlıkları süren kaleci Cenk, Tayfun, Emre, Bulat ve Serkan Damla, kart cezalısı Zafer ile geçen hafta yönetim kurulu kararıyla kadro dışı bırakılan Murat Sözkesen ve Erkan yer almıyor. 
     Bursaspor'un yarın akşamki karşılaşmaya, Kelemen, Ömer, Junior, Egemen, Varesanoviç, Yakup, Mustafa Er, Fatih Şen, Franja, Okan ve Ender muhtemel 11'yle çıkması bekleniyor. 
     





</TEXT>
</DOC>
