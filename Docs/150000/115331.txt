<DOC>
<DOCNO> 115331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/26/son/sontur37.html </URL>
<DATE> 2002/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
"Bazı askeri suçlarda da idamın kaldırılmasına çalışıyoruz" 
</HEADLINE>
<TEXT>

     Milli Savunma Bakanı Sabahattin Çakmakoğlu, yakın savaş, savaş hali ve terör suçları dışındaki askeri suçlarda da idamın kaldırılması için hazırladıkları kanun tasarısını Bakanlar Kurulu'na sunduklarını açıkladı. 
     Çakmakoğlu, seçim çalışmalarını sürdürdüğü Kayseri'de, Cami Kebir Mahallesi'ndeki bazı işyerlerini ziyaret etti. 
     Esnafla bir süre sohbet eden Çakmakoğlu, yaptığı açıklamada, MHP olarak başından beri terör suçları dahil olmak üzere yakın savaş ve savaş hali için idam cezasının kaldırılmasına karşı çıktıklarını belirtti. 
     AB'nin istekleri doğrultusunda diğer partilerin idam cezasını kaldırdıklarını kaydeden Çakmakoğlu, şunları söyledi 
     ''Bizi AB'ye karşı gibi göstermeye meraklı çevreler için şunu söylemek istiyoruz Biz bu konudaki görüşlerimizde kararlıyız. Askeri Ceza Kanunu'nda askeri suçlardan idamı gerektirenleri kaldırmak için de teşebbüse geçtik. Bakanlığımız bu konuda bir kanun tasarısı hazırlayarak, Bakanlar Kurulu'nun imzasına sundu. Burada seferberlik hali ve savaş hali hariç idam cezasının kaldırılmasını kararlaştırmış, teklif etmiş bulunuyoruz. Yani seferberlik, yakın savaş ve savaş hali dışındaki suçlarda, terör suçları da hariç, idamın kaldırılmasına taraftar olduğumuzu ve askeri suçlarda da aynı görüşü savunduğumuzu ifade ediyoruz.'' Bazı açıklamalarında TOBB Başkanı Rifat Hisarcıklıoğlu'nu eleştirmesinin hatırlatılması üzerine Bakan Çakmakoğlu, kişisel anlamda bir eleştiri yapmadığını, ancak TOBB Başkanının siyaseti küçümseyen açıklamalar yapmasını eleştirdiğini anlattı. 
     Çakmakoğlu, şöyle devam etti 
     ''Odalar Birliği mesleki kamu kuruluşu adı altında faaliyet gösterir. Başkanlarının bindiği arabalar resmi plakalıdır. Bu nedenle Sivil toplum örgütüyüm diye konuşması doğru değildir. Ben, siyasetçileri küçümseyen, onların başarılı olmadığı inancını aşılayan, onların üstünde bir denetçi pozisyonundaymış gibi konuşmasını eleştirdim. Siyaseti küçümsüyor, Biz daha iyi biliyoruz diye eleştiriyorsa, siyaseti denetlemeye soyunuyorsa, şunu diyorum Gelin bizzat siyasetin içine girin. Öyle dışardan rahat koltuklarda oturarak, ahkam kesmenin o kadar rahat olmadığını siyasete girdiğiniz zaman görürsünüz.'' Bakan Çakmakoğlu, AK Parti Genel Başkanı Recep Tayyip Erdoğan ve CHP Genel Başkanı Deniz Baykal'ın bir televizyon programına katılmalarını nasıl değerlendirdiği sorusunu ise şöyle yanıtladı 
     ''Milletimiz bunları televizyonda seyretsin görsün, bu iki kişinin konuşmalarını şöyle bir tartsınlar. 3 Kasım'dan sonra bunlar mı bizi yönetecek diye kendi kendilerine sorsunlar. Ona göre kararlarını versinler.'' 
     





</TEXT>
</DOC>
