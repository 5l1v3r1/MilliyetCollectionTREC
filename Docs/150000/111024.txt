<DOC>
<DOCNO> 111024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/03/son/sontur16.html </URL>
<DATE> 2002/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin yüzde 96'sı deprem riski altında 
</HEADLINE>
<TEXT>

     Başbakanlık Müsteşar Yardımcısı, YÖK üyesi ve Başbakanlık Kriz Merkezi 2. Başkanı Özgün Ökmen, Türkiye'nin yüzde 96'sının farklı oranlarda deprem riski altında olduğunu ve nüfusun yüzde 98'inin bu bölgelerde yaşadığını söyledi. Ökmen, 17 Ağustos depreminde Türkiye'nin parasal kaybının da 8.6 ile 13.1 milyar dolar arasında olduğunu bildirdi. 
     Doğal Afetler Derneği'nce düzenlenen "Hazard 2002 - 9. Uluslararası Doğal ve İnsan Kaynaklı Afetler Sempozyumu"nun açılışında konuşan Ökmen, Türkiye'de doğal afetlerin son 65 yıl içinde yol açtığı yapı hasarının yüzde 64'ünün depremlerden kaynaklandığını bildirdi. Ökmen, "Bu afetlerin yüzde 16'sını heyelanlar, yüzde 15'ini su baskınları, yüzde 4'ünü yangınlar, yüzde 1'ini çığ, fırtına gibi meteorolojik kökenli afetler oluşturuyor" dedi. 
     Türkiye'nin bir deprem ülkesi olduğunu vurgulayan Ökmen, sözlerini şöyle sürdürdü 
     "17 Ağustos ve 12 Kasım tarihlerinde Marmara Bölgesi'nde yaşanan iki depremde 8 bin kilometrekarelik alan doğrudan, 31 bin kilometrekarelik alan ise dolaylı olarak etkilenmiştir. İki depremde toplam 18 bin 243 yurttaşımız hayatını kaybederken, 48 bin 901 yurttaşımız yaralanmış, 328 bin 172 konut ve 48 bin 513'ü işyeri olmak üzere, toplam 376 bin 685 birim çeşitli derecelerde hasar görmüştür. Söz konusu her iki depremden, yaklaşık 15 milyon vatandaşımız, yani nüfusumuzun hemen hemen yüzde 25'i etkilenmiştir. Devlet Planlama Teşkilatı'nın yaptığı çalışma sonucunda, 17 Ağustos depremi sonrasında ülkemizin parasal kaybının, 8.6 - 13.1 milyar dolar gibi yüksek bir parasal rakam olduğu belirlendi." 
     





</TEXT>
</DOC>
