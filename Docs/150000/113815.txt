<DOC>
<DOCNO> 113815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/19/spor/aspo.html </URL>
<DATE> 2002/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
KADIKÖY'DE 1-1 
</HEADLINE>
<TEXT>

12. Adam’ı evde oturan Fenerbahçe, Adana karşısında maça motive olamadı, Lorant’ın yanlış kadro seçimi de buna eklenince sahasında iki puan bıraktı 
     FENERBAHÇE, Şükrü Saracoğlu Stadı’nda boş tribünlere oynadığı maçta Adanaspor’a puan kaptırdı, önemli bir yara aldı. Oyuna bir türlü konsantre olamayan, Lorant’ın Tuncay ve Ceyhun gibi forma isimleri yedekte oturtmasıyla hücum gücü de kısıtlanan Sarı - Lacivertli takım, Ali Asım’ın golüyle sarsıldı, ancak Revivo’nun müthiş frikiği dengeyi sağladı. Ortega’nın bir şutu direkten dönerken, ilk yarı ceza alanı içinde Ümit Özat’ın düşürülmesini hakem Bülent Demirlek penaltı ile değerlendiremedi. 
     
     90 DAKİKA 
     Maçtan 15 dakika önce ironik bir anons yapıldı. Hani o bildik, seyircileri sukunete davet eden, her maçtan önce okunan metin. Oysa İstanbul’un en kalabalık saatinde, şehirin en sessiz yeriydi Şükrü Saracoğlu Stadı... 
     Fenerbahçe maça, rakip sahada oynamak hedefiyle başladı. Belkide bunun için, iki kanadını çok ileride tutuyordu. Bu hücum planı, Adana için ise muhteşem pozisyonlar demekti. Necati - Ali Asım forvetinin yanına, Elias ve Murat’ı yollayan Bahri Kaya, Fenerbahçe savunmasını hep zor durumda bıraktı. Johnson ve Fatih’in sürekli yer kayıpları da, Adana için değerli bir madendi. Zaten Elias’ın bomboş olan Ali Asım’ın önüne yolladığı top 1 - 0’ı getirdi. Fenerbahçe çözüm bulamıyordu. 
     18’de Ali golden çok daha uygun durumda, maçın yıldızı Murat’tan aldığı pası auta vurdu. Fenerbahçe yine çözüm bulamıyordu. Rakibi sürekli göbekten delmeye çalışıyor, bunu başaramıyor, kaptırdıkları her top hızlı bir Adana akınına dönüşüyordu. 
     19’da Ümit Özat’ın soldan girdiği pozisyonda çalınan düdük, bir serbest vuruş işaret ediyordu. Ama pozisyon aslında ceza sahası içindeydi. Aklımıza şu geldi acaba Şeref Tribünü’nde monitörden pozisyonu seyreden gözlemci, hakeme bağırıp, "Penaltı" deseydi daha mı iyi olurdu Yetkileri paylaştırmak için bundan iyi fırsat mı olur 
     Fenerbahçe bundan sonra devre bitene kadar bir kez pozisyona girdi. Onda da Ortega 45’te topu direğe vurdu. 21’de Revivo’nun serbest vuruşundan gelen gole ise pozisyon diyemiyorum. Bu, oyuncunun büyük ustalığıydı. 
     Adana 52’de Murat ve 55’te İlker ile inanılmaz iki gol kaçırdı. Bu iki pozisyon, Ceyhun ve Stevic değişikliğiyle sonuçlandı. Ama Fenerbahçe, Tuncay oyuna girene kadar değişmedi. Bundan sonra 10 dakika kadar, genç oyuncunun kanadından çizgiyi indiler. Ama pozisyon bulamadılar. 
     Çok ağır ve statik bir hücum ve geri dönemeyen bir savunma. Aslında durumu en iyi, Rüştü’nün kulağımıza kadar gelen haykırışı anlatıyordu. Pres yapar gibi gözüken arkadaşlarına şöyle bağırıyordu "Birer birer değil, hep beraber." 
     Olmadı... 86’da Gökmen, 88’de Ali Asım’ın yakaladıkları yüzde 99’luk pozisyonlardan Adana yararlanamadı ve aslında üç puanı kaçıran, konuk ekip oldu. 
     
     
Müthiş atmosfer Lorant takımın oyununu beğendi, "Rahat bir maç izledik" diyerek imada bulunduFENERBAHÇE Teknik Direktörü Werner Lorant, "Seyircisiz futbol olmuyor. Futbolu heyecanla, coşkuyla oynamak lazım. Eğer seyirci olmazsa kendi sahanda oynamanın bir anlamı yok" dedi. Takımının ortaya koyduğu futboldan memnun olduğunu belirten Lorant, verilen cezayı imalı bir şekilde eleştirdi ve "Gördüğünüz gibi rahat rahat maç izledim. Müthiş bir atmosfer vardı" diye konuştu. 
     FENERBAHÇE Teknik Direktörü Werner Lorant, "Seyircisiz futbol olmuyor. Futbolu heyecanla, coşkuyla oynamak lazım. Eğer seyirci olmazsa kendi sahanda oynamanın bir anlamı yok" dedi. Takımının ortaya koyduğu futboldan memnun olduğunu belirten Lorant, verilen cezayı imalı bir şekilde eleştirdi ve "Gördüğünüz gibi rahat rahat maç izledim. Müthiş bir atmosfer vardı" diye konuştu. 
     



 SPOR 


































</TEXT>
</DOC>
