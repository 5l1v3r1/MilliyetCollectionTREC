<DOC>
<DOCNO> 144613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/23/dunya/dun01.html </URL>
<DATE> 2003/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Füzeler Irak’ı da kalpleri de vurdu 
</HEADLINE>
<TEXT>

Irak savaşı devam ederken, tüm dünya bu savaşı durdurabilmek için kenetleniyor. Ve Amerikalı bir baba, Irak’ta ölen oğlunun fotoğrafını Bush’a gösterip "Benim tek oğlumdu" diye ağlıyor 
     DIŞ HABERLER SERVİSİ 

     Amerika’nın, Saddam rejimini devirip "Irak’a özgürlük getirmek" amacıyla başlattığı savaş, tüm hızıyla sürüyor. ABD’liler Iraklı askerlerin nasıl teslim olduğunu anlatıyor, film karelerini aratmayan fotoğraflar eşliğinde... Iraklı yetkililer ise bu haberleri yalanlamaya çabalıyor. 
     Savaş cephede sürerken, protesto gösterileri de devam ediyor. Dün Brezilya, Arjantin, Ekvador, Japonya, Yeni Zelanda, Avustralya, Endonezya, Malezya, Bangladeş, Güney Kore, Hindistan, Vietnam, Filistin, Bahreyn, Rusya, Almanya’da on binler savaşın durdurulması için sokaklara döküldü. Bazı ülkelerde göstericilerle polis arasındaki çatışma, savaş görüntülerini aratmıyor. 
     Irak’a operasyon düzenleyen ABD ve İngiltere bile protesto gösterilerine sahne oluyor. Vietnam’dan bu yana en büyük savaş karşıtı protesto olarak nitelenen gösteriler, yüz binleri sokağa döküyor. 
     
     SAVAŞA İSYAN 
     Bu savaşın bir yüzü... Bir de madalyonun diğer yüzü var. Irak’ta ölen asker ve siviller. Yaralanan bebekler... Yaralı çocuğuna çare bulmaya çalışırken savaşa isyan eden anneler, babalar... 
     Irak harek tında koalisyon güçlerine ilk zayiatı verdiren helikopter kazasında sekiz İngiliz askeriyle birlikte ölen dört ABD’li deniz piyadesinden biri olan Üst Çavuş Kendall Waters - Bey’in babası da gözyaşları içinde savaşa isyan etti. 
     
     BUSH BUNA İYİ BAKSIN 
     Geçtiğimiz perşembe gecesi El Fao Yarımadası’ndaki bir petrol tesisini ele geçirmek üzere ilerlerken düşen CH - 46 Sea Knight Deniz Şövalyesi tipi helikopterde can veren Baltimore’lu Waters - Bey’in ailesini ziyaret eden WBAL - TV 11 NEWS televizyonu, gözü yaşlı ailenin dramını görüntüledi. 
     Annesi ve babasıyla birlikte geride dört kız kardeşini, 10 yaşındaki oğlu Kenneth’ı ve çok sevdiği eşini bırakan Waters - Bey’in babası Michael, kameralar kendisini görüntülerken, acı içinde oğlunun fotoğrafını göstererek, "Başkan Bush buna iyi baksın, gerçekten buna çok iyi baksın. İşte bu benim tek oğlumdu, tek oğlum..." diyerek gözyaşlarına boğuldu. 
     
     TELEVİZYONDAN GÖRDÜ 
     Acı haberi vermek için Amerikan ordusu yetkilileri, kazanın sabahında, Water - Bey’lerin evini ziyarete geldi. Ancak deniz piyadesinin eşi, televizyonda izlediği görüntülerde, helikopterin üstündeki numaraları tanıyıp kocasının da aracın içinde olabileceği sonucuna varmıştı bile... 
     



 DÜNYA 










</TEXT>
</DOC>
