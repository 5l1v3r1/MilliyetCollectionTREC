<DOC>
<DOCNO> 145793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/27/son/sontur02.html </URL>
<DATE> 2003/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
YÖK'ten denklik belgeleri iptali... 
</HEADLINE>
<TEXT>

     Yükseköğretim Kurulu YÖK , Özbekistan'daki üniversitelerde okuduklarını beyan ederek denklik belgesi alan ancak daha sonra bu üniversitelerde okumadıkları anlaşılan 22 kişinin denklik belgesini iptal etti. 
     YÖK'ün, denklik belgesi iptaline ilişkin duyurusu Resmi Gazete'nin bugünkü sayısında yayımlandı. 
     Duyuruda, Özbekistan'daki üniversitelerde öğrenim gördüklerini beyan ederek denklik işlemleri için YÖK'e başvuran ve çeşitli tarihlerde adlarına denklik belgesi düzenlenen 22 kişi ile ilgili Taşkent Büyükelçiliği'nden yazı gönderildiği belirtildi. Yazıda, adı geçenlerin ilgili yükseköğretim kurumlarında öğrenim görmediklerinin ve adlarına diploma düzenlenmediğinin bildirildiği kaydedilen duyuruda, bu nedenle söz konusu kişiler adına düzenlenen denklik belgelerinin iptal edildiği bildirildi. 
     İlana göre, Özbekistan Devlet Cihan Dilleri Üniversitesi'nden mezun olduğunu beyan eden Selim Üst, Murat Göncü, Murat Onar, Yusuf Altundal, Hüseyin Okçu, Selami Dutlar, Şahin Uğur, Hasan Akdağ ve Orhan Bozdağ ile Taşkent Devlet Pedagoji Üniversitesi'nden mezun olduğunu beyan eden Yüksel Gür, Selma Sipahi, Ramazan İnan, Harun Garip, Mehdi Akkoyun, Mehmet Murat Erguvan, Erkan Saraçoğlu, Yılmaz Aytan, Musa Çetin, Bülent Eser, Numan Erdoğan, İmamı Azam Kaya ve Orhan Uygun'un denklik belgesi iptal edildi. 
     




</TEXT>
</DOC>
