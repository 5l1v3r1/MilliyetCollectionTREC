<DOC>
<DOCNO> 123815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/10/son/sontur26.html </URL>
<DATE> 2002/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Meteorolojiden don uyarısı... 
</HEADLINE>
<TEXT>

     İzmir Meteoroloji Bölge Müdürü Burhan Babalıoğlu, kentte hava sıcaklığının önümüzdeki 2 gün içinde daha da düşeceğini belirterek, vatandaşları don olaylarına karşı uyardı. 
     Babalıoğlu, Kasım sonuna kadar normalin üzerinde seyreden hava sıcaklıklarının ardından İzmir ve çevresinin düşük sıcaklıklarla karşı karşıya kaldığına dikkati çekti. 
     Babalıoğlu, ''Aralık ayında en düşük 8, en yüksek 14 derece olan hava sıcaklık ortalaması 10 derecedir. Ancak sıcaklık son 3-4 gündür mevsim normallerinin hayli altına indi'' dedi. 
     İzmir'de dün gece hava sıcaklığının 4, Bornova ve Çiğli'de 3, Adnan Menderes Havalimanı'nda ise 2 dereceye kadar indiğine işaret eden Babalıoğlu, şu bilgiyi verdi 
     ''Hava sıcaklıkları mevsim normallerinin altına inerek en düşük gece 4, gündüz ise 8 derece oldu. Gündüz hava sıcaklığının daha da düşmesi beklenmiyor, ancak önümüzdeki 2 gün havanın da açmasıyla birlikte sıcaklık 0 ve altına inecek. Kıyı kesimlerinde hafif, iç kesimlerde orta kuvvette don olayı bekliyoruz. Hafta sonundan itibaren yeni bir yağışlı hava bekliyoruz.'' Rüzgarın da 2 gün boyunca kuzey yönlerden orta kuvvette esmesinin beklendiğini kaydeden Babalıoğlu, daha sonra rüzgarın şiddetinin azalacağının tahmin edildiğini sözlerine ekledi. 
     





</TEXT>
</DOC>
