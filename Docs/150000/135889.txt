<DOC>
<DOCNO> 135889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/08/yasam/yas05.html </URL>
<DATE> 2003/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Homeros’un destanındakiler doğru çıktı 
</HEADLINE>
<TEXT>
Truva, deniz kenarında 
Araştırmacıların, 3 bin yıllık şehrin kalıntıları civarında yaptığı kazılarda, deniz, hayvan ve kabuk fosilleri bulundu 
     LONDRA Milliyet 

     Tarihçiler, 1977’den bu yana yapılan bilimsel araştırmalar sonucunda Truva’nın şimdi kıyıdan uzak bir yörede olmasının Homeros’un eserinde anlattığı gerçeklere uygun olduğuna inandıklarını açıkladı. 
     Araştırmayı yürüten Dublin’deki Trinity Kolejinin Klasik Bilimler Uzmanı Dr. John Luce, Homeros’un, Truva şehri için çizdiği görüntünün jeolojik bulgulara uygun olduğunu bildirdi. Dr. Luce ve ekibi, şehrin kalıntıları civarında sistematik bir biçimde toprağı delerek 70 metre derinlikten sediman örnekleri aldıklarını belirterek, bunlarda deniz hayvan ve kabuk fosilleri bulduklarını açıkladı. 3 bin seneden beri eski Menderes ve Simois nehirlerinin getirdikleri erozyon alivyonların, körfezi doldurarak şehrin içerde kalmasına sebep olduğunu bildiren bulgular Jeoloji dergisinde yayımlandı. 
     
     10 yıllık kuşatma 
     M.Ö 8. asırda yazıldığı zannedilen Homeros’un ünlü destanı "İlyada" Yunanlıların 10 yıl süren Truva şehri kuşatmasının son yılını anlatır. Homeros’e göre, deniz kenarında olan Truva, 10 yıl Yunanlıların şehri kuşatmalarına cesurca dayanır. Sonunda inşa ettikleri devasa bir tahta atın içine doldurdukları askerleriyle Yunanlılar direnişi kırmayı başarırlar ve şehir düşer. Bir adı da Ilium olan bu şehrin tam olarak nerede olduğu arkeolog ve tarihçileri hep düşündürdü. Homeros’e göre, Truva deniz kıyısındaydı. Kıyıdan oldukça içerde bir yörede yapılan kazılar sonucu Heinrich Schlieman, 1870’te Truva şehri kalıntılarını ortaya çıkardı. Şehir M.Ö 1200 yılındaki bir yangınla yerle bir olmuştu. 
     



 YAŞAM 




















</TEXT>
</DOC>
