<DOC>
<DOCNO> 119737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/19/son/soneko15.html </URL>
<DATE> 2002/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bit Pazarı revaçta... 
</HEADLINE>
<TEXT>

     Dar gelirli vatandaşların ucuz alışveriş yapma imkanı buldukları kullanılmış eşya satılan pazarlarda, gıda maddeleri de ucuz fiyatlarıyla ilgi çekiyor. 
     Kayseri Tavukçu Mahallesi'nde kurulan ''bitpazarı''da satışa sunulan, kullanılmış eşyalar, ucuz oluşları nedeniyle dar gelirlilerin adeta imdadına yetişiyor. 
     Ayakkabıdan pantolona, ceketten kabana, kazaktan iç çamaşırına kadar her türlü giyecek eşyasının satıldığı pazarda, Ramazan ayıyla birlikte gıda maddeleri de tezgahları süslemeye başladı. 
     Pazarda balık, et, kıyma, canlı tavuğun yanı sıra sebze, meyve, zeytin, peynir, tahin, pekmez gibi ürünleri bulmak mümkün. Pazara gelen vatandaşların, bu ürünlerin sağlıklı şartlarda sunulup, sunulmadığına bakmadan alışveriş yaptıkları gözlendi. 
     
     ETİN KİLOSU 5 MİLYON LİRA 
     Pazarda sağlıksız koşullarda, veteriner kontrolsüz kesilmiş küçükbaş ve büyükbaş hayvanlara ait et, kıyma ve sakatatlar da ucuz olduğu için büyük ilgi görüyor. 
     Vatandaşlar, market fiyatlarına göre oldukça ucuz olan koyun etinin kilosunu 8-10 milyon lira yerine 5 milyon, 6.5-7 milyon lira olan kıymayı 4-4.5 milyon, balığı 750 bin-1 milyon liraya alabiliyor. Kilosu 2.5-3 milyon lira olan 1.5-2 kilo ağırlığındaki tavuk da canlı halde 3 milyon liraya alınabiliyor. 
     Pazarda satılan zeytin, peynir, yumurta, tavuk, pekmez ve tahin gibi gıda maddeleri de marketlere oranla alıcılara yüzde 30-40 daha ucuza ulaşabiliyor. 
     Pazarcılar, Türkiye'de ekonomi düzelmediği sürece dar gelirli vatandaşların kendilerinden alışveriş yapmaya mecbur olduklarını belirtirken, ''ülkemiz her kesimden insanı bünyesinde barındıran bir memleket. Parası olan modern marketlerden, olmayan da bilinen adıyla bitpazarından alışveriş yapar. Adam acından mı ölsün Elinde, avuncunda bir şeyi yok. Gücü ancak buralara yetiyor'' dediler. 
     





</TEXT>
</DOC>
