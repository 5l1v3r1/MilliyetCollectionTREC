<DOC>
<DOCNO> 149812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/14/son/sontur15.html </URL>
<DATE> 2003/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Boğaz köprülerinde otomatik geçiş sistemini yaygınlaştırılıyor 
</HEADLINE>
<TEXT>

     İstanbul Valisi Muammer Güler, Boğaz köprülerinde yaşanan trafik sorununun azaltılması için Otomatik Geçiş Sistemi'ni OGS yaygınlaştırmak amacıyla çalışma başlattıklarını bildirdi. 
     Güler, İl Özel İdaresi Toplantı Salonu'nda gerçekleştirilen İl Koordinasyon Kurulu 2003 Yılı 1. Dönem Toplantısı'nda yaptığı konuşmada, ''küçük işlere büyük zaman ayırarak işleri götürmeye çalıştıklarını'' söyledi. 
     İstanbul'un devasa sorunlarının çözümü için iyi tespitler yapılarak koordinasyon içinde çalışmanın önemini vurgulayan Güler, bu çalışmalarda zaman ve kaynak yokluğu gerekçelerine sığınılmaması gerektiğini belirtti. 
     Kentin en önemli sorunlarından birinin trafik olduğuna işaret eden Güler, trafik sorununun çözümünde Kültür ve Tabiat Varlıklarını Koruma Kurulu ile yaşanan bazı sıkıntıların aşılması için gerekli çalışmaların yapılmasını istedi. 
     Boğaz köprülerinde yaşanan trafik sorunlarının azaltılması için OGS sisteminin yaygınlaştırılması amacıyla hukuki ve fiziki altyapı sorunlarının giderilmesi gerektiğini anlatan Güler, ''OGS sistemini yaygınlaştırmak için çalışma başlattık. Bunu İstanbullular'a şimdiden duyuruyorum'' dedi. 
     Güler, OGS sisteminin, gerekirse araçların trafik tescil işleminde başlatılarak tüm araçlara uygulanabileceğini, bankalarda yaşanan bürokratik işlemlerin de giderilebileceğini bildirdi. 
     Su havzalarının korunmasının önemine de değinen Güler, şunları kaydetti 
     ''Burada, su havzalarının korunmasından yana olmayan kuruluş yok. Buradaki kuruluşların hepsi, kamu kurum ve kuruluşları. Hepimizin toplamı eşittir Türkiye Cumhuriyeti Devleti. İstanbul'un su havzalarını korumak, hepimizin görevi. Su havzalarını koruyamazsak, 'yuh olsun' bize... Su havzalarını koruyamazsak, yeraltı ve yerüstü sularımız kirlenir, sağlığımız tehlikeye girer. Gelecekte savaşların su nedeniyle çıkacağı söyleniyor. O halde su havzalarını ve sularımızı iyi korumalıyız.'' Vali Güler, su havzalarının korunması için, havza koruma timi sayısının artırılması amacıyla İçişleri Bakanlığı nezdinde girişimde bulunacağını dile getirdi. 
     
     ORMANLARLA İLGİLİ DÜZENLEME 

     İstanbul'da yaşayanların İstanbullu olmanın sorumluluğu ve şuuru içinde bulunması gerektiğini de belirten Güler, ''bana dokunmayan yılan bin yaşasın'' anlayışından kurtulunması gerektiğini söyledi. 
     Türkiye'nin gündeminde orman alanları ile ilgili düzenlemenin de bulunduğuna dikkati çeken İstanbul Valisi Muammer Güler, sözlerini şöyle tamamladı 
     ''Ben bu düzenlemenin yapılmasından yanayım. Yani bu Anayasa değişikliği kesinlikle yapılmalı ve adı konulmalıdır bu işin. Neresi orman, neresi orman kadastrosuna girmiş, bu ortaya çıkmalı. Bu işten kent rantı da, devletin rantı da alınmalı ve bundan sonrası için yerler kesinlikle belirlenerek, hiçbir şeyin bunun dışında yapılmasına izin verilmemelidir. Ama mevcut durum, bana göre tam bir karmaşa ortamıdır.'' Toplantıya katılan çeşitli kamu kuruluşlarının il müdürleri, kamu ve yerel yönetimlerin temsilcileri de, kurumlarının çalışmaları ve sorunları konusunda bilgi verdi. 
     





</TEXT>
</DOC>
