<DOC>
<DOCNO> 118045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/10/siyaset/siy01.html </URL>
<DATE> 2002/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Jet Fadıl’ yargıya teslim edilecek 
</HEADLINE>
<TEXT>

CHP lideri Baykal, kırmızı bültenle aranırken "uzaktan kumandayla" milletvekili seçilen Jet Fadıl için Meclis ayıp yeri değil’ dedi 
     SERPİL ÇEVİKCAN Ankara 

     CHP Genel Başkanı Deniz Baykal, kırmızı bültenle aranırken Türkiye’ye gelmeden yürüttüğü seçim kampanyasıyla Siirt’ten bağımsız milletvekili seçilen Fadıl Akgündüz’ün dokunulmazlığının kaldırılmasını ve yargıya teslim edilmesini sağlayacaklarını belirterek, "Meclis ne sığınak, ne de bütün ayıpların yeridir" dedi. 
     Baykal, dokunulmazlık zırhı kullanılarak Meclis’in itibarının lekelendiğini söyledi. Ne Meclis’in ne de milletvekilliğinin yargının aradığı insanlar için bir sığınak olmaması gerektiğini vurgulayan Baykal, "Fadıl Akgündüz’ün dokunulmazlığı en kısa sürede kaldırılmalı ve yargıya teslim edilmesi sağlanmalıdır. Biz CHP olarak bunun için çalışacağız. Meclis bu tür ayıpların yeri değildir" diye konuştu. 
     
     Herhangi bir adi suçlu gibi 
     Dokunulmazlığın sadece Meclis kürsüsüyle sınırlandırılmasından yana olduklarını ve parlamento açıldıktan sonra bu yönde çalışacaklarını belirten Baykal, "Onun dışında nasıl adi bir suç işleyenler savcı tarafından alınıyor, soruşturuluyor, mahkemeye verilip suçu sabitse cezaevine gönderiliyorsa, bu dokunulmazlığa sığınan milletvekili için de geçerli olmalıdır" dedi. 
     Akgündüz’ün dokunulmazlığının kaldırılması halinde yasama dönemi sonu beklenmeden cezaevine gönderilmesi gerektiğini kaydeden Baykal, bütün dünyanın gözü TBMM’deyken Akgündüz’ün yemin etmeye gelmemesi gerektiğini ifade etti. CHP, Akgündüz’ün yemin etmesi sırasında TBMM Genel Kurul Salonu’ndan topluca ayrılıp ayrılmamayı tartışıyor. 
     



 SİYASET 















</TEXT>
</DOC>
