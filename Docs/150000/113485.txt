<DOC>
<DOCNO> 113485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/17/son/sonspo11.html </URL>
<DATE> 2002/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol...Efes Pilsen'de galibiyetin sevinci yaşanıyor... 
</HEADLINE>
<TEXT>

     Basketbol Erkekler Avrupa Ligi A Grubu'nda İstanbul'da İtalya'nın güçlü temsilcisi Benetton Treviso'yu 84-83'lük skorla yenerek, 2. maçını da kazanan Efes Pilsen'de yüzler gülüyor. 
     Bu sezon İtalya ve Avrupa Ligi'nde yaptığı bütün maçları kazanarak formda olduğunu gösteren rakipleri karşısında alınan galibiyet, lacivert-beyazlı takımın moralini yükseltti. 
     Efes Pilsen Kulübü Genel Menajeri Engin Özerhun, ''Grubun en kuvvetli takımlarının başında gelen rakibimize bu sezonki ilk yenilgisini tattırdığımız için mutluyuz'' dedi. 
     Karşılaşmanın özellikle ilk periyodunda çok iyi savunma yaptıklarını ve aradaki sayı farkını açtıklarını anlatan Özerhun, ancak 2. periyotta bunun tam tersini yaparak, kolay sayılar yediklerini ve hücumda da sayı üretemediklerini ifade etti. 
     Bu kadar iyi başladıkları maçta galibiyeti son saniyelerde gelen baskete bırakmamaları gerektiğini vurgulayan Engin Özerhun, ''Yine de kazandığımız için mutluyuz. 2. tura çıkmak için grupta ilk 5'e girmemiz gerekiyor ve bu nedenle özellikle kendi evimizdeki maçları kazanmamız lazım. Artık gelecek haftaki Cibona Zagreb maçını düşünüyoruz'' diye konuştu. 
     





</TEXT>
</DOC>
