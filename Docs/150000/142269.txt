<DOC>
<DOCNO> 142269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/12/son/sonspo20.html </URL>
<DATE> 2003/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Saran Oğuz Çetin'in gönderileceği yönündeki haberler doğru değil 
</HEADLINE>
<TEXT>

     Fenerbahçe Kulübü Futbol Şubesi Sorumlusu Sadettin Saran, teknik sorumlu Oğuz Çetin'in görevine son verileceği biçimindeki haberlerin doğruyu yansıtmadığını söyledi. 
     Yönetim kurulu üyesi Hakan Bilal Kutlualp ile birlikte Almanya'ya gitmeden önce Atatürk Havalimanı'nda basın mensuplarının sorularını yanıtlayan Sadettin Saran, ''Oğuz Çetin'in gönderileceği şeklindeki haberler doğru değil, böyle birşey yok. Butün bunlar bizim Hakan beyle birlikte, kendi işlerimizle ilgili seyahate çıkmamızdan kaynaklandı'' dedi. 
     Bugün Almanya'ya sonra da Fransa'ya gideceklerini anlatan Saran, ''Bu arada gurbetçi futbolcular ve yabancı oyuncularla önümüzdeki seneler için birtakım görüşmelerde bulunacağız. Hocamızdan memnunuz, kendisiyle devam edeceğiz. Galatasaray yenilgisinden sonra bunların konuşulması yıpratıcı oluyor'' diye konuştu. 
     Saran, ''Bayer Leverkusenli Yıldıray Baştürk ile ilgili bir temasta bulunacak mısınız '' biçimindeki bir soruyu da ''Özellikle Yıldıray diye birşey yok, kendisi düşündüğümüz futbolculardan birisi, o da olabilir'' diye yanıtladı. 
     ''Oğuz Çetin'in sözleşmesi ne zaman bitecek '' biçiminde bir soruyu da yanıtlayan Saran, ''İç transferde nasıl futbolcularla görüşüyorsak, hocamızla da zamanı geldiğinde oturup konuşacağız'' dedi. 
     
     ''WASHINGTON'UN DURUMU'' 

     Geçtiğimiz günlerde İstanbul'a gelen futbolcuları Washington ile görüştüklerini de kaydeden Saran, şöyle devam etti 
     ''Kendisine Türkiye'deki doktorlardan da rapor olmasını istedik, kabul etti. Dün bir takım testler yapıldı. Bu testler sonucuna göre, oturup birlikte karar vereceğiz.'' 
     
     KUTLUALP ''ŞAMPİYONLAR LİGİ ŞANSIMIZ VAR'' 

     Saran ile birlikte Almanya'ya giden Hakan Bilal Kutlualp da ligde Avrupa Şampiyonlar Ligi'ne katılabilecek sıralamayı elde etme şanslarının halen bulunduğunu söyledi. 
     Öncelikle hedeflerinin bu olduğunu anlatan Kutlualp, ''İkincilik şansımız halen sürüyor. Bunun yanısıra önümüzdeki yılların hedefini tutturmak için de programlar yapıyoruz. Bundan sonraki hedefler kesinlikle günü kurtarmak için değil, önümüzdeki 3-4 yılın planlarını yapmak olacaktır'' diye konuştu. 
     Fenerbahçeli yöneticiler Saran ve Kutlualp, Almanya'nın Düsseldorf kentine gitti. 

     
</TEXT>
</DOC>
