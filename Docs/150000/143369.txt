<DOC>
<DOCNO> 143369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/18/son/sondun05.html </URL>
<DATE> 2003/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İstifa eden Cook "İngiltere süper güç değil" 
</HEADLINE>
<TEXT>

     Avam Kamarası Başkanlığı görevinden istifa eden İngiltere eski Dışişleri Bakanı Robin Cook, ABD ve İngiltere'nin, BM Güvenlik Konseyi'nden umulan kararı çıkartamadığından, bu kararın hiçbir önemi yokmuş gibi davranmaya hakları bulunmadığını vurguladı. 
     İstifasının gerekçelerini geç saatlerde Avam Kamarası'nda milletvekillerine ayrılan bölümde ayakta açıklayan Cook, 20 yıldır ilk kez milletvekilleri arasından konuşma yaptığını belirtirken, ''Buradan manzara bayağı güzelmiş''diye espri yaptı. 
     Avam Kamarası başkanlığının, kendisi için iyi bir hizmet dönemi olduğunu belirten Cook, Başbakan Tony Blair ile birlikte çalışmayı ayrıcalık olarak niteledi. 
     Başbakan Blair'i son derece başarılı bir politikacı olarak tanımlayan Cook, Blair ve Dışişleri Bakanı Jack Straw'un BM'den ikinci bir karar çıkartmak için çaba gösterdiklerini, ancak başarılı olamadıklarını söyledi. 
     İkinci kararın büyük önem taşıdığını vurgulayan Cook, ''Kararı çıkarttıramadık diye önemli değilmiş gibi davranmak yanlış olur'' dedi. 
     BM Güvenlik Konseyi'nde ikinci karar çıkartılmasına sadece Fransa'nın değil, Almanya ve Rusya gibi diğer bazı ülkelerin de karşı çıktığına işaret eden Cook, ikinci karar olmadan yapılacak bir harekatı desteklemeyeceğini vurguladı. 
     Cook, İngiltere'nin üyesi olduğu NATO, AB, BM Güvenlik Konseyi gibi uluslararası kuruluşların bu savaşı desteklemediğine dikkat çekerken, ''Bu savaşı Kosova savaşı ile karşılaştıranlara, orada bütün bu saydığım kuruluşların ve tüm komşularımızın desteği olduğunu hatırlatırım. ABD, bir süper güç olarak desteksiz olarak savaşa girebilir ve bunu kaldırır, ancak bizim müttefiklerimize ihtiyacımız var. Biz süper güç değiliz''dedi. 
     Kosova'da ayrıca insani dramın yaşanmakta olduğunu hatırlatan Cook, Irak için ''Burada bu kadar aceleyi gerektiren ne var Neden bu hafta savaşa başlamak zorundayız ''diye sordu. 
     Yarın Avam Kamarası'nda yapılacak görüşmeler sırasında hükümetin savaş önergesine karşı oy kullanacağını, ancak bunun İngiliz askerine destek vermediği anlamına gelmediğini belirten Cook, ''Askerimizin her zaman arkasındayız'' dedi. 
     Cook, İngiltere'nin Ortadoğu barışı için oynamaya çalıştığı olumlu rolün Müslüman dünyasını Irak konusunda iknaya yetmeyeceği uyarısında bulunurken, '' Irak Devlet Başkanı Saddam Hüseyin tabii ki, acımasız bir diktatör ama uluslararası bir anlaşmaya dayanmayan ve iç kamuoyunun desteğinden yoksun bu savaşa destek veremem''dedi. 
     





</TEXT>
</DOC>
