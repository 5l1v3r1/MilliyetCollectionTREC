<DOC>
<DOCNO> 148540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/09/son/sondun20.html </URL>
<DATE> 2003/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz komutan "Bağdat'ta savaş yakın çatışmalara döndü" 
</HEADLINE>
<TEXT>

     İngiliz askeri sözcüsü Yüzbaşı Al Lockwood, Bağdat'taki savaşın, orduya ve ''rejim'' hedeflerine saldırıları içeren aşamadan, yerel direniş gruplarıyla yakın çatışmaların olduğu bir aşamaya girdiğini söyledi. 
     Katar'da bulunan Amerikan merkez komutanlığındaki İngiliz askeri sözcüsü Yüzbaşı Lockwood, Reuters'e yaptığı açıklamada, ''Bağdat'taki savaş, rejim hedefleri ve daha büyük çaptaki askeri hedeflere saldırılardan çok, bize karşı çıkan güçlerle çok yakın çarpışmaların olduğu bir şekle büründü'' dedi. 
     Lockwood, ''gruplar halinde organize güçler olduğunu düşündüğünü, bunların çoğunun yerel çapta olduğunun sanıldığını'' söyledi. 
     Irak lideri Saddam Hüseyin'in önceki gün Mansur bölgesine düzenlenen bombardımandan kurtulup kurtulmadığına ilişkin kanıt bulmaya yönelik incelemelerin sürdüğünü belirten Lockwood, ''ABD öncülüğündeki güçler için zaferin, bir kişinin ölmesiyle değil, 'rejimin' sona ermesiyle geleceğini'' ifade etti. 
     Lockwood ayrıca, Bağdat'ta son günlerdeki şiddetli çatışmaların ardından nispeten sakin geçen gecenin, Amerikan güçlerinin mevzilerini sağlamlaştırdıklarını gösterdiğini söyledi. 
     





</TEXT>
</DOC>
