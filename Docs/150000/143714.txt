<DOC>
<DOCNO> 143714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/19/son/sontur08.html </URL>
<DATE> 2003/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Şiddetli fırtına deniz ulaşımını etkiliyor... 
</HEADLINE>
<TEXT>

     Marmara Denizi'ndeki şiddetli fırtına, deniz trafiğini olumsuz etkilemeye devam ediyor. Fırtına nedeniyle önceki gün bozulan Şarköy İnceburun Feneri'ndeki arıza da deniz trafiğini aksatıyor. 
     Edinilen bilgiye göre, zaman zaman kuvvetli esen poyraz nedeniyle, Çanakkale Boğazı'nı geçmek üzere Marmara Denizi'nde seyreden yerli ve yabancı bandıralı 25'ten fazla şilep ve tanker, Boğaz'dan geçme imkanı bulamayınca, geceyi Tekirdağ'ın Şarköy sahillerinde demirli olarak geçirdi. 
     Yerli ve yabancı bandıralı şilep ve tankerlerde bulunan gemi personeli de, yer yer 3 metreyi aşan dalgalar nedeniyle, karaya çıkma imkanı bulamadılar. 
     İki gündür Şarköy'de demirli olarak bekleyen şilep ve tankerler, sabah saat 09.00'da Çanakkale Boğazı'nı geçmek üzere Gelibolu yönüne demir almaya başlayarak, Şarköy'den ayrıldılar. 
     Fırtına nedeniyle denize açılamayan Şarköylü balıkçı motorları da Meteoroloji uyarılarını dikkate alarak 2 gündür Şarköy, Hoşköy ve Mürefte'deki balıkçı barınaklarından çıkmadılar. 
     Ayrıca fırtına nedeniyle önceki gün bozulan Şarköy İnceburun Feneri'ndeki arıza da Marmara Denizi'ndeki deniz trafiğini olumsuz etkiliyor. Fener arızasının bir an önce giderilmesi isteniyor. 
     





</TEXT>
</DOC>
