<DOC>
<DOCNO> 109984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/28/guncel/gun07.html </URL>
<DATE> 2002/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Balıkesir’de sarılık salgını 
</HEADLINE>
<TEXT>

İki mahallede 165 kişide Hepatit A çıkınca, yetkililer harekete geçti. Hastalık, Afyon’da 20 kişiyi yakaladı 
     BALIKESİR, AFYON AA 

     Balıkesir’de aralarında öğrencilerin de bulunduğu 165 kişi ile Afyon’un Gebeceler beldesinde 20 öğrencide Hepatit A hastalığı tespit edildi. 
     Balıkesir Gaziosmanpaşa Mahallesi’ndeki bir ilköğretim okulunda bazı öğrencilerin rahatsızlanarak hastanelere başvurmaları üzerine, İl Sağlık Müdürlüğü ekipleri bölgede kontrollere başladı. Taramada, Gaziosmanpaşa ve Sütlüce mahallelerinde, aralarında öğrencilerin de bulunduğu 165 kişide Hepatit A hastalığı tespit edilirken, olağanüstü toplanan Balıkesir İl Hıfzıssıhha Kurulu, alınacak önlemler konusunda ilgili kuruluşlarla vatandaşları uyardı. Su şebekesine lağım suyu karışmış olabileceği ihtimali üzerinde durulurken, Balıkesir Belediyesi, kimyasal ve bakteriyolojik analizlerde herhangi bir kirliliğe rastlanmadığını bildirdi. Sağlık İl Müdürlüğü de suların kaynatılması ve temizliğinden şüphe duyulan suların içilmemesi, çiğ olarak yenen meyve ve sebzelere dikkat edilmesini istedi. 
     
     Çadırlara klor dağıtıldı 
     Afyon’un Gebeceler beldesinde de 20’ye yakın ilköğretim öğrencisinde görülen sarılık üzerine, beldede sağlık taraması gerçekleştirdi. Çadırlarda yaşayan depremzede vatandaşlara sularda kullanılmak üzere tablet klor dağıtımı yapıldı. 
     



 GÜNCEL 























</TEXT>
</DOC>
