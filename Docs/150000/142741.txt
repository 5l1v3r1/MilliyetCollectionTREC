<DOC>
<DOCNO> 142741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/14/son/sontur08.html </URL>
<DATE> 2003/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Orhan Pamuk'tan Tayyip Erdoğan'a ağır eleştiri... 
</HEADLINE>
<TEXT>

     Yazar Orhan Pamuk, AKP Genel Başkanı Recep Tayyip Erdoğan için, "Sakladığı şey, İslamcı köktencilik değil, Amerikan askeri çıkarlarına bağlılıktır" dedi. Pamuk ayrıca Bush yönetimi sayesinde Türkiye'de demokrasi yetersiz şikayetinin yerini "Türkiye'de fazla demokrasi var" şikayetinin aldığını savundu. 
     İngiltere'nin etkili gazetelerinden The Guardian, Türk milletvekillerinin ABD askerlerinin ülkede konuşlanmasına "hayır" diyerek dünyayı şaşırttığını yazdı. Ancak şimdi, yeni başbakanın bu durumu ordunun da yardımıyla değiştireceğinin görüldüğünü yazan gazete, "Beğenilen Türk romancı Orhan Pamuk, ülkesinin bir kez daha askeri diktatörlük olmasından korkuyor" diyerek, Pamuk'un görüşlerine yer verdi. 
     Pamuk yazısında, Türkiye'nin yeni Başbakanı Tayyip Erdoğan'ın geçen Kasım ayında seçimleri kazandığında, Türk medyası tarafından devamlı kötülendiği ve aşağılandığını ifade etti. Medyanın, "saf Türk halkının, oy vermeden önce Erdoğan'ın İslamcı geçmişine karşı uyanık olması" yönünde yayın yaptığını yazan Pamuk, onun yeni Batı ve AB yanlısı liberal görüntüsünün olduğu gibi değerlendirilmesi gerektiğini kaydetti. 
     Şu anda İstanbul'ta revaçta olan şakanın, kendisi gibi düşünenlerin yanıldığı ve Erdoğan'ın gerçek rengini sakladığı üzerine kurulduğunu yazan Pamuk, "Sakladığı şey, İslamcı köktencilik değil, Amerikan askeri çıkarlarına bağlılıktır" dedi. 
     Parlamentonun tezkereyi reddetmesinin kendisini çok şaşırttığını ve bundan büyük bir memnuniyet duyduğunu ifade eden Pamuk, bunun Parlamentoyu gururlandıracak bir karar olduğunu belirtti. Pamuk, Amerikan basınında Türkiye'nin para için göbek atan bir dansöz olarak gösterilmesinin Türkiye'de birçok kalp kırdığını da yazdı. 
     Orhan Pamuk, yazısında ayrıca, Bush yönetiminin Saddam'a karşı savaş açma arzusunun, Orta Doğu'da demokrasiyi kurmakla hiçbir ilgisinin bulunmadığını belirtirken, tam tersine Amerikan askeri amaçlarının, Türkiye'deki demokrasiyi zedelediği ve siyasete yönelik askeri müdahaleye yol açtığını vurguladı. 
     Tüm dünyanın, Bush yönetiminin Türk demokrasisine verdiği zararı bilmesi gerektiğini belirten Pamuk, "Yıllardır ABD'den duymaya alışık olduğumuz Türkiye'de yeterli demokrasi yok yönündeki haklı eleştiri, Bush yönetimi sayesinde Türkiye'de çok fazla demokrasi var şikayetine dönüştürüldü" diye yazdı. 
     Orhan Pamuk, Bush hükümeti için kürelleşme fikrinin mal ve düşünce özgürlüğü değil, Amerikan ordusunun istediği şeyi ve istediği zaman bombalama hakkını anlamına geldiğini, bu nedenle de Bush yönetiminin yerel demokrasileri zedelemeye ve parlamento kararlarını baltalamaya hazır olduğunu gösterdiği yorumunu da yaptı. 
     





</TEXT>
</DOC>
