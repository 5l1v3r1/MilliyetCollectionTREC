<DOC>
<DOCNO> 120324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/22/siyaset/siy08.html </URL>
<DATE> 2002/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül Mahcup etmeyeceğim 
</HEADLINE>
<TEXT>

     ANKARA Milliyet 

     Başbakan Abdullah Gül, 58. hükümetin konuşan değil, iş yapan bir hükümet olacağını vurgulayarak, "Geleceğe ümitle bakıyorum, kimseyi mahcup etmeyeceğim" dedi. 
     AKP lideri Erdoğan’ın "AB, Kıbrıs ve AGSP paket olarak çözülmeli" önerisine de tepki gösteren Gül, CNN Türk’te yaptığı açıklamada, Kıbrıs’la AB’yi ayrı tuttuklarını ifade ederek, "Önemli olan AB sürecinde diğer adaylara da uygulanan kriterler. Biz bu kriterleri yerine getirmeliyiz. Adaylığımızda belirleyici bu olmalı" dedi. Kopenhag Zirvesi’ne kadar eksikliklerin tamamlanması talimatını verdiğini kaydeden Gül, "Meclis’e sunulacak yasa değişiklikleri paketi içinde şimdilik Anayasa değişikliği bulunmuyor" diye konuştu. 
     Dün aşkam MÜSİAD’ın Bilkent Oteli’nde verdiği iftar yemeğine katılan Gül, Bülent Ecevit’in dinlenme odası olarak kullandığı bölümde MÜSİAD Başkanı Ali Bayramoğlu’yla birlikte akşam namazını kıldı. Daha sonra topluluğa hitap eden Gül, şunları söyledi "Şimdi iş yapma zamanı. Şeffaf olacağız. Yapısal reformlar yapacağız. Evin içini düzene sokmalıyız. Yoksa bu evi tanımayan biri gelir, kaba saba tarzla düzenlemeye kalkar." 
     
     Yüzde 35 faiz sömürü 
     Hükümet programını Meclis’te kendisinin okuyacağını ve ilk iş olarak Ekonomik Sosyal Konsey’i toplayacağını kaydeden Gül, öncelikli adımlarının reel faizi düşürmek olduğunu belirterek, "Yüzde 35’li faiz sömürüdür" dedi. 
     



 SİYASET 

















</TEXT>
</DOC>
