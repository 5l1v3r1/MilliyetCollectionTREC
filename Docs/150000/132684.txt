<DOC>
<DOCNO> 132684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/23/son/soneko47.html </URL>
<DATE> 2003/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Özilhan Başbakan'ın açıklamalarını tatmin edici bulduk 
</HEADLINE>
<TEXT>

     Türk Sanayicileri ve İşadamları Derneği TÜSİAD Yönetim Kurulu Başkanı Tuncay Özilhan, Başbakan Abdullah Gül'ün açıklamalarını tatmin edici bulduklarını, uygulamaları takip edeceklerini söyledi. 
     Özilhan, TÜSİAD 33. Genel Kurulu'nun ardından, yönetim kurulu üyeleriyle biraraya geldi. 
     Daha sonra gazetecilerin sorularını yanıtlayan Özilhan, Başbakan Gül'ün yemekte yaptığı konuşmayı tatmin edici bulup bulmadıklarının sorulması üzerine, ''Sayın Başbakan'ın açıklamalarını tatmin edici bulduk, o da kendi konuşması içinde Artık uygulama gerekir dedi. Biz de uygulamaları takip edeceğiz'' diye konuştu. 
     Özilhan, seçimde çoğunluğu sağlayan partinin genel başkanı yerine başkasının başbakan olmasının iki başlılık yaratıp yaratmadığının sorulması üzerine, bu konuda yorum yapmalarının uygun düşmeyeceğini kaydetti. 
     Hükümetin içinde dönem dönem çeşitli bakanların açıklamalarıyla görüş ayrılığına düştüğünü, bunun da güveni sarstığına işaret eden Özilhan, son dönemde bunun ortadan kalktığını gördüklerini vurguladı. 
     Özilhan, konuyla ilgili bir başka soru üzerine, ''Bizim çıkışımızdan sonra bir derlenme, toparlanmayı şahsen ben hissettim. Bugün söyledim, Dostlar bazen acı söylüyor, acı ilaç içiriyor. Ama neticede bizim de aynı gemideki insanlar olarak daha erken hissederek bu ikazları yapmak, sorumluluğumuz diye düşünüyoruz'' diye konuştu. 
     Tuncay Özilhan, ayrıca, Yönetim Kurulu'nun ilk toplantısında görev bölümü yapıldığını, Ömer Sabancı ile Mustafa Koç'un Başkan Yardımcılıklarına getirildiğini bildirdi. 
     
     ÖZİLHAN'IN YEMEKTEKİ KONUŞMASI 

     Özilhan, Başbakan Abdullah Gül'ü ağırladıkları yemekteki konuşmasında da, başarıya bakışlarını, ''Bize göre başarı 3 sözcükte gizli, özgürlük, refah ve güven'' olarak açıkladı. 
     Türkiye'nin demografik fırsat penceresi denilen bir safhadan geçtiğini kaydeden Özilhan, çalışma yaşı olarak kabul edilen 15-64 yaş grubunun 20 yılda 45 milyondan 60 milyona çıkacağını bildirdi. 
     Özilhan, ''Bu insanları üreten hale getirebilirsek, ülkemizi AB de dahil tüm hayalleri gerçek olacak. Bu hesaba göre sizin iktidarınız döneminde yaklaşık işgücüne 3.5 milyon kişi eklenecek'' dedi. 
     Kamunun istihdam yaratma olanağının neredeyse imkansız olduğu bir ortamda, işsizlik oranını aşağı çekebilmek için özel sektörün yılda ortalama 700 binin üzerinde iş olanağı sağlamasına ihtiyaç bulunduğunu vurgulayan Özilhan, son 10 yılda krizlerle büyüme ve istihdamda çok başarısız bir dönem geçirildiğini anlattı. 
     
     2003 PROGRAMI YOĞUN 

     TÜSİAD Genel Kurulu'nda Genel Sekreter Haluk Tükel'in verdiği bilgiye göre, 2002 yılında 23 araştırma raporu hazırlayan TÜSİAD'ın gündemi bu yıl da yoğun olacak. 
     Buna göre, tarım konusunda 2. bir rapor hazırlığına girişilirken, bankacılık sektörü, Türkiye'nin dış ticaretindeki 1980 sonrası gelişmeler ve yargı bağımsızlığını vurgulayıcı konularda çalışmalar yapılacak. 
     McKinsey firmasıyla bir projeye girişecek olan TÜSİAD, ulusal inovasyon sistemine ilişkin bir rapor hazırlayacak, ayrıca daha detaylı ekonomik göstergeler sunacak. 
     İşgücü piyasasının yapısal sorunları ve çözümlerine de yönelecek olan TÜSİAD, tüketici güven endeksi, ulaştırma, nüfus ve göç konularında bazı çalışmalara girişecek. 
     Ortaöğretim kurumlarına yönelik olarak çalışmalar içerisinde bulunan TÜSİAD, bir kitap daha hazırlayıp bu alandaki çalışmalarına son vermeyi planlıyor. 
     
     YEMEKTE İSTEĞE GÖRE İÇKİ SERVİSİ YAPILDI 

     Saygı duruşu ve İstiklal Marşı ile başlayan TÜSİAD Genel Kurulu'nda, derneğe katılan 45 üyeden 13'ünün kadın olduğunun belirtilmesi, salonda büyük alkış topladı. 
     TÜSİAD Yönetim Kurulu Başkanı Tuncay Özilhan, üyeleri toplantı salonunun girişinde karşıladı. 
     Genel Kurul'da başta TÜSİAD kurucu ve eski başkanları Rahmi Koç ile Sakıp Sabancı olmak üzere aralarında Bülent Eczacıbaşı, Aldo Kaslowski, Mustafa Koç, Osman Boyner, Erkut Yücaoğlu ve İshak Alaton'un da bulunduğu yaklaşık 175 üye hazır bulundu. 
     Cem Boyner, Ersin Özince ve Mehmet Emin Karamehmet gibi çok sayıda üye de Genel Kurul'a katılmadı. 
     Başbakan Abdullah Gül'ün konuk olduğu öğle yemeğinde de, isteğe göre içki servisi yapıldı. 
     Bu arada, Gül'ün masasında Muharrem Kayhan, Tuncay Özilhan, Rahmi Koç, Sakıp Sabancı, Bülent Eczacıbaşı ve Feyyaz Berker'in oturduğu görüldü. 
     Gül'ün yanında oturan Muharrem Kayhan bir süre sonra Sabancı ile yer değiştirdi. Böylece Başbakan Gül ve Sakıp Sabancı, sohbet etme imkanı buldular. 

     
</TEXT>
</DOC>
