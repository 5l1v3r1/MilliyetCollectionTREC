<DOC>
<DOCNO> 147318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/03/son/sonspo11.html </URL>
<DATE> 2003/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Elazığspor'da ligde kalma hesapları... 
</HEADLINE>
<TEXT>

     Elazığspor'da ligde kalmanın hesapları yapılırken, Kulüp Başkanı Baki Aydın, hafta sonunda deplasmanda yapacakları Altay maçını kazanarak, kalan maçlarında çıkışa geçmek istediklerini söyledi. 
     Aydın, yaptığı açıklamada, Altay maçının çok zor geçeceğini belirterek, Altay'ın, kendi sahasında maçı almak için elinden geleni yapacağını bildirdi. 
     Elazığspor'un tüm hazırlıklarını tamamladığını ifade eden Aydın, Altay'ın da ligde kritik yerde olduğunu ve bu takımın da puanlar almak için sahaya çıkacağını söyledi. 
     Aydın, ''Altay maçını alarak kalan maçlarımızda çıkışa geçmek istiyoruz. Altay maçının hazırlıklarına devam ediyoruz. Takımda sakat ve cezalı oyuncumuz yok. İki takım için de önemli bir karşılaşma olacak. Kazanan tarafın Elazığspor olacağına inanıyorum. Bu karşılaşma sonrasında alacağımız puanlardan sonra az da olsa rahatlayacağız'' dedi. 
     Elazığspor'un yarın Ankara'ya, oradan da akşam saatlerinde İzmir'e gideceğini bildiren Aydın, taraftarları takımlarına destek için beklediklerini ve İzmir'de yaşayan tüm Elazığlıları maçta görmek istediklerini sözlerine ekledi. 
     





</TEXT>
</DOC>
