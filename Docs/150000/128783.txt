<DOC>
<DOCNO> 128783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/04/son/sontur09.html </URL>
<DATE> 2003/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk tankeri Avrupa'yı harekete geçirdi... 
</HEADLINE>
<TEXT>

     "Vicky" adlı Türk tankerinin, Belçika kıyısında, daha önce batmış olan bir başka geminin enkazına çarparak karaya oturmasının, Avrupa'yı, denizcilikte güvenlik önlemlerinin arttırılması için harekete geçirdiği belirtildi. 
     İngiltere'nin önemli ekonomi gazetelerinden Financial Times'ta Fransesco Guerrera imzasıyla yer alan haberde, Avrupa sularında meydana gelen ve potansiyel ciddiyet taşıyan kazanın ardından, Avrupa Komisyonu'nun, denizcilikte güvenlik kurallarını güçlendirmeye yönelik planları sunacağı belirtildi. 
     Planların, gemi sahiplerini sorumluluk almaya ve "Vicky" adlı Türk gemisinin hafta başında geçirdiğine benzer kazalar için tazminat ödetmeye yönelik olduğu bildirildi. 
     Haberde, 70 bin ton gazyağı yüklü olan Türk gemisinin Belçika kıyılarında, araba taşırken batan Tricolor adlı geminin enkazına çarptıktan sonra karaya oturduğu anımsatıldı. Tricolor ise geçen ay bir çarpışmanın ardından sığ sularda batmıştı. 
     İki ay önce Prestige adlı tankerin İspanya açıklarında batmasıyla binlerce ton petrolün geniş bir alana yayıldığı hatırlatılan haberde, Avrupa Birliği'nin konuyla ilgili herhangi bir önerisinin, denizcilik endüstrisinin yönetim yapısı olan Uluslararası Denizcilik Örgütü tarafından onaylanması gerektiğine de dikkat çekildi. 
     





</TEXT>
</DOC>
