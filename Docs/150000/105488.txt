<DOC>
<DOCNO> 105488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/03/son/soneko06.html </URL>
<DATE> 2002/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Piyasa beklentileri... 
</HEADLINE>
<TEXT>

     Borsa uzmanları, yeni gelişmelere kadar piyasada sıkışık seyrin devamını bekliyorlar. Piyasanın bugünkü gündeminde Hazine ihaleleri ve kapanış sonrası açıklanacak Ağustos ayı enflasyon verileri bulunuyor. 
     Reurters'ın enflasyon tahmini anketinde, tahminlerin ortalaması toptan eşya fiyat endeksi için yüzde 2.2, tüketici endeksi için de yüzde 2.1 oldu. AB Genişlemeden Sorumlu temsilcisi Guenter Verheugen'in Türkiye'nin gerçekleştirdiği reformların yıl sonuna kadar müzakereleri başlatmak için kesin karar verme konusunda yetmeyeceğine ilişkin açıklamalarının, AB'yi rahatsız ettiği şeklindeki haberler bugün bir miktar olumlu etki yapabilir. 
     
     HAZİNE İHALELERİ 

     Hazine bugün 140 ve 301 gün vadeli olmak üzere, iki ayrı bono ihalesi düzenliyor. 
     Bu kapsamda 4 Eylül 2002 valörlü, 22 Ocak 2003 itfa tarihli 140 gün vadeli, yine 4 Eylül 2002 valörlü, 2 Temmuz 2003 itfa tarihli 301 gün vadeli iki ayrı Hazine Bonosu ihalesi düzenlenecek. 
     Hazine en son 27 Ağustos'ta, 147 ve 252 günlük bono ihaleleri düzenlemişti. 
     147 gün vadeli bono ihalesinde net 1 katrilyon 267.5 trilyon lira, 252 gün vadeli bono ihalesinde ise 900.7 trilyon liralık borçlanma gerçekleşti. 
     Hazine'nin 147 gün vadeli bono ihalesinde maksimum bileşik faiz yüzde 61.0, 252 gün vadeli bono ihalesinde ise maksimum bileşik faiz yüzde 67 olurken, basit faizler de sırayla yüzde 52.51 ve yüzde 61.57 düzeyinde olmuştu. 
     Hazine'nin Çarşamba gününe 2,814 trilyon lirası piyasaya olmak üzere, toplam 3,355 trilyon lira itfası bulunuyor. 
     
     NİKKEİ DİBE VURDU 

     ABD'de dün piyasaların tatil olmasına karşın, Tokyo Borsası'nda Nikkei Endeksi, son 18 yılın en düşük seviyesine geriledi. Özellikle bankacılık sektörünün etkilendiği düşüşte, Japonya ve ABD ekonomisine ilişkin endişelerin etkili olduğu belirtiliyor. 

     
</TEXT>
</DOC>
