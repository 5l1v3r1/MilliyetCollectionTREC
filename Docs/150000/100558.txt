<DOC>
<DOCNO> 100558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/07/son/sonspo05.html </URL>
<DATE> 2002/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni sezonda asker kökenli hakemler azaldı 
</HEADLINE>
<TEXT>

     Birinci Süper Futbol Ligi'nde 2002-2003 sezonunda 30 A klasman hakemi düdük çalacak. 
     Ligin yeni hakemleri Oktay Demiray, Taner Balbay, Metin Aydoğan, Hamza Mısır ve Cem Papila. 
     Birinci Süper Lig'de yeni sezonda görev yapacak hakemlerin büyük bölümü üniversite ve yüksekokul mezunu. Ligde bu sezon düdük çalacak 30 A klasman hakeminden 21'i üniversite ve yüksekokul bitirmiş. 
     Ayrıca, ligde görevli hakemlerden 9'unun da lise diploması bulunuyor. 
     
     ASKERLER AZALDI 
     Ligde geçen yıllara oranla, yeni sezonda asker kökenli hakemlerin azlığı dikkat çekiyor. 
     Genelkurbay Başkanlığı'nın asker kökenli hakemleri azaltma direktifi sonucunda 30 A klasman hakemden bu sezon sadece 6'sı asker kökenli. 
     Ligde 4 astsubay ile 1 emekli subay, 1 de emekli astsubay düdük çalacak. 
     
     DOKTORU DA VAR, GAZETECİSİ DE, AVUKATI DA 
     Birinci Süper Lig'de 2002-2003 sezonunda görev yapacak 30 A klasman hakem içinde çeşitli meslek gruplarından isimler bulunuyor. 
     Çeşitli meslek grupları içinde öğretmenler ve doktorların çokluğu dikkati çekerken, gazeteci, avukat, memur, işletmeci, iktisatçı, sigortacı, şehir plancı ve konfeksiyoncu hakemler de ligde görev yapacak. 
     
     EN YAŞLISI ÇİMEN, EN GENCİ ÇAKIR 
     Ligde görev yapacak hakemler içinde en yaşlısı 43 yaşındaki Ünsal Çimen. 
     Birinci Süper Lig'de görev yapacak hakemler içinde en genci ise 26 yaşındaki İstanbul Bölgesi hakemi Cüneyt Çakır. 
     
     EN ÇOK HAKEM İSTANBUL'DAN 
     Ligde bu sezon görev yapacak 30 A klasman hakem, 18 ayrı bölgeden. 
     İstanbullu hakemler 5 isimle ilk sırada yer alırken, Ankara ve İzmir'den 4'er, Aydın ve Trabzon'dan 2'şer, İçel ve Diyarbakır, Kocaeli, Antalya, Balıkesir, Erzincan, Hatay, Muğla, Ordu, Konya, Zonguldak, Bursa ve Şanlıurfa'dan de 1'er hakem düdük çalacak. 
     





</TEXT>
</DOC>
