<DOC>
<DOCNO> 139757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/28/son/sontur10.html </URL>
<DATE> 2003/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Doktordan bankalara trilyonluk "vurgun" 
</HEADLINE>
<TEXT>

     Balıkesir'in önde gelen cerrahlarından, Devlet Hastanesi'nde görevli Dr. Hüseyin Tekin'in, bankalara yaklaşık 1 trilyon liralık kredi borcunu ödeyemeyince kayıplara karıştığı, Tekin hakkında icra takibi başlatıldığı bildirildi. 
     Balıkesir'deki 10'a yakın banka şubesinden 30 ila 50 milyar lira arasında kredi kullanan, geri ödemesini yapmadığı için borcu, faiziyle birlikte yaklaşık 1 trilyon liraya ulaştığı öğrenilen Dr. Hüseyin Tekin hakkında, Balıkesir'deki 3 ayrı icra dairesince icra takibi başlatıldı. 
     Hakkında 20'nin üzerinde icra takibi dosyası bulunan Dr. Tekin'in, Devlet Hastanesi'nden 1 ay önce 6 aylık ücretsiz izin aldığı, Kızılay Caddesi'ndeki muayenehanesi ile Atatürk Mahallesi'ndeki tripleks villasını boşaltarak kentten ayrıldığı belirlendi. 
     Tekin'in villasının bir banka şubesi tarafından ipotek altına alındığı ve icra yoluyla satışa çıkarılacağı, maaşının da hacizli olduğu öğrenilirken, icra için ev ve muayenehaneye giden görevliler, tamamen boşaltılan bu yerlerden alacak eşya bulamadan döndüler. 
     Balıkesir Devlet Hastanesi Başhekimi Operatör Dr. Hasan Hocaoğlu, gelişmelerden yeni haberi olduğunu belirterek, ''Dr. Tekin, 6 ay ücretsiz izin alarak hastaneden ayrıldı. Kendisi el cerrahisi konusunda uzman bir hekimdir. Almanya'da branşıyla ilgili olarak ortak bir girişimden bahsediyordu. Şu an nerede olduğunu bilmiyoruz'' dedi. 
     Balıkesir Tabip Odası Başkanı Dilek Yıldırım da, Tekin'in Almanya'ya gitmiş olabileceğini söyledi. 
     Dr. Hüseyin Tekin, yaklaşık 1 yıl önce Balıkesir Devlet Hastanesi'nde doktor ve hemşirelerden oluşan Türk Sanat Müziği Korosu kurmuştu. Koronun şefliğini de üstlenen Tekin'in ortadan kaybolmasıyla koro da şefsiz kaldı. 
     





</TEXT>
</DOC>
