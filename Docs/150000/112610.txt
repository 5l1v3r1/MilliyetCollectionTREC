<DOC>
<DOCNO> 112610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/12/son/sontur06.html </URL>
<DATE> 2002/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman yolcu uçağı acil iniş yaptı 
</HEADLINE>
<TEXT>

     Frankfurt-İstanbul seferini yapan Alman charter havayolu şirketi Aero Lloyd'a ait Airbus-A321 tipi bir uçak, iniş takımlarının arıza göstermesi nedeniyle Atatürk Havalimanı'na acil iniş yaptı. 
     Aero Lloyd İstasyon Müdürü Berkay Akgün, saat 03.50'de Atatürk Havalimanı'na iniş yapan uçağın, Frankfurt'tan İstanbul'a 113 yolcu getirdiğini söyledi. 
     İstanbul'a ineceği sırada uçağın iniş takımlarının arıza gösterdiğini ve bu nedenle havalimanında gerekli güvenlik önlemlerinin alınmasının ardından acil iniş yapıldığını kaydeden Akgün, göstergelerin arıza sinyali vermesine rağmen uçağın tekerleklerinin açıldığını ifade etti. 
     Uçağın yakıtını havada boşalttıktan sonra inişe geçtiğini anlatan Akgün, ancak uçağın tekerleklerinin piste değmesi sırasında sol arka 2 lastiğinin patladığını, patlama sırasında kopan bir parçanın da sol iniş kapağının hasar görmesine neden olduğunu bildirdi. 
     İniş sırasında yolculardan yaralanan olmadığını belirten Akgün, patlayan tekerlerden birinin değiştirildiğini, arızanın giderilmesi için de Almanya'dan 3 kişilik teknik ekibin İstanbul'a getirildiğini söyledi. 
     





</TEXT>
</DOC>
