<DOC>
<DOCNO> 115409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/27/yasam/yas02.html </URL>
<DATE> 2002/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Faili meçhul tuzak’ 
</HEADLINE>
<TEXT>

     ŞAKİR AYDIN, İSMAİL POLAT 

     Önceki gece Samandıra’daki evine gitmek üzere 34 UF 6920 plakalı otomobiliyle yola çıkan Duran Eyiyürek, faili meçhul’ bir çukurda şans eseri ölmedi. Eyiyürek, sabaha karşı saat 01.00 sıralarında, Samandıra Caddesi’nden TEM bağlantı yolunun üzerindeki köprüye girmek isterken yol ayrımında direksiyon h kimiyetini kaybetti. Kontrolden çıkan otomobil, gidiş geliş olarak kullanılan iki köprü arasında bulunan dört metre derinliğindeki çukura düştü. Sıkışıp kalan Eyiyürek’in yardımına ilk olarak çevredeki vatandaşlar koştu çabalar sonuç vermeyince durum polis ve itfaiyeye bildirildi. 
     Kaza yerine gelen itfaiye ekibi de Eyiyürek’i araçtan kurtaramadı. Bunun üzerine önce çağrılan vinç yardımıyla otomobil çıkarıldı. Daha sonra aracın içinde sıkışan Eyiyürek kurtarıldı. Kaza yerinde ilk yapılan incelemede ise, otomobilin düştüğü çukurun kim tarafından ve hangi amaçla açıldığı sorusuna cevap bulunamadı. 
     
     Sık sık kaza oluyor 
     Daha sonra çukurun, TEM Samandıra gişelerinden Kartal’a uzanan yolun üzerinden geçen ve Samandıra ile Uğur Mumcu Mahallesi’ni birbirine bağlamak amacıyla yapılan ikinci köprü nedeniyle oluştuğu ve öylece bırakıldığı anlaşıldı. Bölge sakinleri de, çukurun büyük tehlike yarattığını, uyarı levhası konulmaması nedeniyle bölgede sık sık kaza yaşandığını belirtti. 
     Kim tarafından yapıldığına ilişkin tabela bulunmayan çalışmanın Karayolları 1. Bölge Müdürlüğü’nce bir müteahhit firmaya yaptırıldığı öğrenildi. 
     



 YAŞAM 















</TEXT>
</DOC>
