<DOC>
<DOCNO> 131337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/17/dunya/dun03.html </URL>
<DATE> 2003/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Denetçiler boş kimyasal savaş başlığı buldular 
</HEADLINE>
<TEXT>

     DIŞ HABERLER SERVİSİ 

     Irak’ta çalışmalarını sürdüren BM silah denetçilerinin bir sığınakta boş kimyasal savaş başlıkları buldukları bildirildi. BM Sözcüsü Hiro Ueki, konuyla ilgili yaptığı açıklamada, "Uzmanlar, El Ukhayder bölgesinde 122 milimetre çapında 11 boş kimyasal silah başlığı ile daha fazla inceleme gerektiren bir savaş başlığı buldular" dedi. 
     Ancak ismi açıklanmayan Amerikalı bir yetkilinin, boş başlıkların güçlü bir kanıt olmadığını bildirmesi ve Bağdat’taki silah denetçilerinin şefinin de, başlıkların, "dumanı tüten silah olmadığını" belirtmesinin ardından BM görevlileri, başlıkların kitle imha silahlarına bir kanıt teşkil etmediğini vurguladılar. Irak hükümeti de Bağdat’ın 120 kilometre güneyinde bir depoda mühürlenmiş eski kutularda bulunan boş başlıkların 1988’de ithal edilen ve süresi geçmiş roket başlıkları olduğunu, ayrıca bu bilginin BM’ye sunulan 12 bin sayfalık raporda yer aldığını belirtti. 
     



 DÜNYA 












</TEXT>
</DOC>
