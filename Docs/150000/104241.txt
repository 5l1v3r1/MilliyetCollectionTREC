<DOC>
<DOCNO> 104241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/27/son/sonspo09.html </URL>
<DATE> 2002/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakırspor'da hakem Erçakır'a öfke dinmedi... 
</HEADLINE>
<TEXT>

     Diyarbakırspor'da, Gençlerbirliği yenilgisinin şoku sürerken, kulüp camiası hakem Kazım Erçakır'a ateş püskürüyor. 
     Kulüp başkanı Ali İhsan Kaya, futbolcuların iyi bir oyun çıkarmalarına karşın orta hakem Kazım Erçakır'ın kötü yönetimi nedeniyle sahadan yenilgiyle ayrıldıklarını söyledi. 
     Galip gelecekleri bir maçtan puan almadan ayrılmalarının kendilerini üzdüğünü de kaydeden Kaya, ''Çocuklar iyi bir futbol oynadılar. Ancak, futbolcuların üzerlerindeki stresi atamamaları ve hakemin de ilk dakikada attığımız golün yanı sıra bir penaltımızı vermemesi bu sonucu ortaya çıkardı. Orta hakem, 3 puanımızı gasp ederek Gençlerbirliği'ne hediye etti'' dedi. 
     Kaya, yönetim olarak teknik heyet ve futbolcuların yanında olduklarını ve desteklerini esirgemeyeceklerini de ifade ederek, şöyle konuştu 
     ''Futbolcularımız, Beşiktaş karşısında puan alarak kendilerini affettirecekler. Kendileriyle görüştüm, onlar üzüntülü olduklarını belirterek, yenilgiyi hak etmediklerini söylediler. Beşiktaş maçı hazırlıklarımız sürüyor. Bu maça moralli hazırlandığımız söylenemez. Ancak, hafta sonuna kadar herşey normale dönecek ve futbolcularımız üzerlerine düşeni yapacaktır. Buna inanıyorum.'' 
     
     ''TARAFTARLARDAN ÖZÜR'' 
     Kaya, Gençlerbirliği maçı sonrasında yönetim ve teknik direktörün istifasını isteyen bir grup taraftarın kendilerinden özür dilediğini de söyledi. 
     Yönetim, futbolcu ve taraftar üçlüsünün birlikteliğinin sürdüğünü de belirten Kaya, şöyle devam etti 
     ''Maçlarda yenmek gibi yenilmek de vardır. Gençlerbirliği maçı sonrası kendini bilmez bazı kişiler bir grup taraftarı yanlış yönlendirerek yönetim ve hoca aleyhine sözler sarf ettirdi. Bizler bu kişilerin kimler olduğunu biliyoruz. Bunun arkasında başka tezgahlar var. İstifa etmemizi isteyen bu kişiler gelip bizlerden özür dileyerek, maçta yanlış yönlendirildiklerini itiraf ettiler.'' Kaya, birlik ve beraberliğe daha çok ihtiyaç duyulan bugünlerde taraftarların takımlarına sahip çıkacağına inandıklarını da kaydederek, yönetim, futbolcu ve taraftar üçlüsünün bu tür oyunlara gelmeyeceğini sözlerine ekledi. 
     





</TEXT>
</DOC>
