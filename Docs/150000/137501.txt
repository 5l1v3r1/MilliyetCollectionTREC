<DOC>
<DOCNO> 137501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/18/son/soneko06.html </URL>
<DATE> 2003/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Çukurova ve Kepez Elektrik'e ihtar... 
</HEADLINE>
<TEXT>

     Enerji ve Tabii Kaynaklar Bakanlığı, elektrik piyasasında birden fazla piyasa faaliyetini sürdürmekte olan tüzel kişilerin mevcut sözleşmelerinde yapılacak tadillere ve iletim faaliyetleri ile vazgeçilen faaliyetlerin devrine ilişkin yönetmelik hükümlerine uymadıkları gerekçesiyle Çukurova ve Kepez Elektrik şirketlerine ihtarname gönderdi. 
     Enerji ve Tabii Kaynaklar Bakanlığı Enerji İşleri Genel Müdürü Selahattin Çimen imzasıyla Borsa'ya gönderilen yazıda, 4628 sayılı Elektrik Piyasası Kanunu ve bu kanuna dayanılarak, Enerji Piyasası Düzenleme Kurumu tarafından hazırlanan elektrik piyasasında birden fazla piyasa faaliyetini sürdürmekte olan tüzel kişilerin mevcut sözleşmelerinde yapılacak tadillere ve iletim faaliyetleri ile vazgeçilen faaliyetlerin devrine ilişkin yönetmeliğin, 28 Kasım 2002 tarihli Resmi Gazete'de yayımlanarak yürürlüğe girdiği anımsatıldı. 
     Yazıda, ''Enerji Piyasası Düzenleme Kurumu'ndan alınan 7 Şubat 2003 tarihli yazı üzerine, Çukurova Elektrik A.Ş. ve Kepez Elektrik T.A.Ş'nin, söz konusu mevzuat hükümlerine uymamaları nedeniyle, her iki şirkete de ihtarnameler keşide edilmiştir'' denildi. 
     Borsa Başkanlığı da şirketlerden açıklama istenilmesi nedeniyle Gözaltı Pazarı'nda işlem gören Çukurova Elektrik ve Kepez Elektrik'in işlem sıralarının, geçici olarak işleme kapatıldığını duyurdu. 
     





</TEXT>
</DOC>
