<DOC>
<DOCNO> 134847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/03/son/sonspo20.html </URL>
<DATE> 2003/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de Rüştü'nün dönüşü sevindirdi... 
</HEADLINE>
<TEXT>

     Fenerbahçe'de sakatlığı nedeniyle uzun bir tedavi dönemi geçiren kaleci Rüştü'nün, Beşiktaş maçıyla birlikte takımdaki yerini alması ve dün akşam sergilediği performans sevinç yarattı. 
     Sarı-lacivertli takımın ligde Beşiktaş derbisinden önce oynadığı 5 lig maçında sakatlığı nedeniyle görev yapmayan tecrübeli futbolcu, ezeli rakiplerine 1-0 yenildikleri dünkü maçta yaptığı kurtarışlarla alkış aldı. 
     Beşiktaş karşısında Ahmet Dursun'un golüne engel olamayan Rüştü Reçber, buna karşılık çok sayıda pozisyonda kalesinde adeta devleşerek ezeli rakiplerine başka gol şansı tanımadı. 
     Maçın 27. dakikasında Beşiktaş'ta İlhan'ın pasıyla ceza alanının sol çaprazında kaleciyle karşı karşıya kalan Pancu'nun vuruşunda, Rüştü zamanında çıkarak ayaklarıyla topu Rumen futbolcudan sökerek tehlikeyi önledi. 
     61. dakikada ise Kaan Dobra'nın ceza alanı dışından şutunda, savunmadan seken topla ceza alanının sol çaprazında buluşan Tümer'in vuruşunda, kaleci Rüştü topa iki hamlede sahip oldu. 
     Rüştü, 88. dakikada orta alandan aldığı topla ceza alanının oldukça uzağında topla buluşan Sergen boş alanda ilerlerken, kalesini terk ederek bir libero gibi ayaklarıyla topu Sergen'in ayağından alarak tehlikeli bir atağı daha önlemiş oldu. 
     89. dakikada da sol çaprazdan ceza alanına hareketlenen Pancu, korner çizgisine dek inerek topu kale önüne ortaladı. Uygun pozisyondaki Ahmet Dursun'dan önce Rüştü uzanarak topu altı pastan uzaklaştırarak bir gol tehlikesini daha önledi. 
     Milli file bekçisi maçın 90. dakikasında ise Kaan Dobra'nın ceza alanının dışından yaptığı sert vuruşta, topu eliyle son anda kornere çeldi. 

     
</TEXT>
</DOC>
