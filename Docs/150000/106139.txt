<DOC>
<DOCNO> 106139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/06/son/sontur05.html </URL>
<DATE> 2002/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk "NASA"sını Hava Kuvvetleri kuracak... 
</HEADLINE>
<TEXT>

     Hava Kuvvetleri Komutanlığı'nın, Türkiye'nin uluslararası uzay alanında aktif olarak temsil edilebilmesi amacıyla kuracağı ''Türk Uzay Kurumu''nun, gelecek yıl faaliyete geçeceği bildirildi. 
     Antalya'da düzenlenen 13. Ulusal Astronomi Toplantısı'nda Hava Kuvvetleri Komutanlığı adına sunum yapan askeri yetkili, Türkiye'nin NASA'sı olarak tabir edilen ''Türk Uzay Kurumu''nun TUK kurulmasına ilişkin çalışmaları anlattı. 
     TUK'un kurulmasına yönelik ilk çalışmaların 2000 yılında başlatıldığını kaydeden askeri yetkili, Hava Kuvvetleri Komutanlığı'nın askeri alanda yapılanırken, sivil alanda da gelişmelere destek olmayı amaçladığını belirtti. 
     Hava Kuvvetleri Komutanlığı'nın TUK'un kurulmasına ilişkin koordinatörlük görevini yürüteceğini kaydeden yetkili, TUK'un Türkiye'yi, uluslararası uzay alanında aktif olarak temsil edeceğini bildirdi. 
     Askeri yetkili, Birleşmiş Milletler nezdinde yürütülen uzay çalışmalarına da katılacak kurumun, uzay alanında gelişmiş ülkelerle işbirliği yapacağını, eğitim olanaklarının geliştirilmesine ve ilgili kurumlar arasında sağlıklı iletişimin sağlanmasına yönelik çalışmalar yürüteceğini anlattı. 
     Bu konudaki taslak kanun tasarısının Milli Savunma Bakanlığı'na iletilmek üzere Genelkurmay Başkanlığı'na gönderildiğini kaydeden askeri yetkili, tasarının hükümete sunulma aşamasında olduğunu bildirdi. 
     
     KURUM NASIL ÇALIŞACAK 
     Askeri yetkilinin verdiği bilgiye göre, TUK, Başbakana bağlı, kamu ve tüzel kişiliğe ve idari, mali özerkliğe sahip olacak. 
     Kurumun görev ve amaçları ise şöyle 
     ''Milli uzay politikasını hazırlamak, uzun vadede uluslararası rekabet koşullarına uyum sağlamak, uzay konusunda kamuoyunu bilgilendirmek, eğitim-öğretim faaliyetlerini geliştirmek, teknolojik altyapıyı kurmak, uzaya yönelik faaliyette bulunan sivil, askeri, ticari ve sanayi kuruluşları arasındaki koordineyi sağlamak, uzayın sağladığı imkanlar kullanılarak toplumun yaşam düzeyini yükseltmek, mevcut ve kazanılacak tüm yeteneklerin ülke güvenliği ve menfaatleri açısından değerlendirilmesini sağlamak.'' TUK'un gelecek yıl faaliyete geçmesi için çalışmaların sürdürüldüğünü belirten askeri yetkili, bu alanda eğitilmiş insan gücünü artırmayı amaçladıklarını kaydetti. 
     Yetkili, TUK ile Türkiye'nin stratejik coğrafyada, uzayın sağladığı imkanlardan faydalanarak kalkınmasını sağlamayı ve caydırıcı kuvvet oluşturarak ulusal güvenliğe katkıda bulunulmasının amaçlandığını bildirdi. 
     





</TEXT>
</DOC>
