<DOC>
<DOCNO> 131316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/16/son/sontur13.html </URL>
<DATE> 2003/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Karadeniz üzerinden yağışlı hava geliyor... 
</HEADLINE>
<TEXT>

     Yurdun kuzey ve doğu kesimleri, önümüzdeki iki gün Karadeniz üzerinden gelecek yağışlı havanın etkisinde kalacak. 19 Ocak Pazar günü ise Orta Akdeniz üzerinden gelecek yeni yağışlı hava, yurdun güneybatısında etkili olacak. 
     Devlet Meteoroloji İşleri Genel Müdürlüğü'nden alınan bilgiye göre, Türkiye yarın, Karadeniz üzerinden gelen yağışlı havanın etkisine girecek. Yağışlar, Marmara'nın doğusu, Batı ve Orta Karadeniz ile gece saatlerinde İç Anadolu'nun kuzeyinde görülecek. Yağışlı hava, Marmara'nın doğusu, Batı ve Orta Karadeniz kıyılarında yağmur, diğer yerlerde ise kar şeklinde olacak. 
     Yağışlar, 18 Ocak Cumartesi günü yurdun doğusunda etkisini gösterecek. Buna göre, Orta ve Doğu Karadeniz, İç Anadolu'nun doğusu ile Doğu ve Güneydoğu Anadolu bölgeleri yağışlı geçecek. Yağışlar, Orta ve Doğu Karadeniz kıyıları ile Güneydoğu Anadolu'da yağmur, diğer yerlerde ise kar şeklinde olacak. 
     19 Ocak Pazar günü ise yurdun doğusundaki yağışlı hava etkisini kaybedecek. Ancak, yurdun güneybatı kesimleri Orta Akdeniz üzerinden gelen yeni bir yağışlı havanın etkisine girecek. Buna göre Ege, Batı Karadeniz ve İç Anadolu'nun güneybatısı yağışlı geçecek. Yağışlar, İç Ege, Göller Yöresi ve İç Anadolu'nun güneybatısında karla karışık yağmur ve kar, diğer yerlerde ise yağmur şeklinde olacak. 
     Hava sıcaklıkları ise önümüzdeki üç gün mevsim normallerinde seyredecek. 
     





</TEXT>
</DOC>
