<DOC>
<DOCNO> 136248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/11/guncel/gun01.html </URL>
<DATE> 2003/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Canavara savaş açtı 
</HEADLINE>
<TEXT>

Trafik canavarına karşı internet kampanyası başlatan 8 yaşındaki Kaan, büyüklerini "İçki içmeden araç kullanın" diye uyarıyor... 
     YILDIZ YAZICIOĞLU Ankara 

     Ankara Büyükhanlı Kardeşler İlköğretim Okulu öğrencisi 8 yaşındaki Kaan Su Özdiker, internette başlattığı kampanyayla, "Trafik kazalarında ölmek veya sakat kalmak istemiyoruz" mesajını büyüklere ulaştırıyor. Trafik kazalarıyla ilgili haberleri izledikten sonra büyüklerini uyarmaya karar vererek, www.kaanozdiker. sitemynet.com adresinden Türkiye’ye seslenen Kaan, sürücüleri 13 milyon ilköğretim öğrencisi adına "Kaza yapabilirsiniz, kara nokta var" diye ikaz ediyor. Kaan, "Son 20 yılda 5.5 milyon trafik kazası olmuş, 160 bin kişi ölmüş, 2.2 milyon kişi yaralanmış veya sakat kalmış" diyor. 
     Dün babası Cengiz Özdiker ile sorularımızı yanıtlayan Kaan, "Haberlerde trafik kazalarında da çok insan öldüğünü görüyorum. Sonra anne - babaları ölen çocuklar, öksüz ve yetim kalıyorlar. Onlara üzülüyorum" dedi. İnternet mesajını babasıyla hazırladığını belirten Kaan, şunları söyledi "Büyükler kendine sormalı, Başkasını öldürme hakkım var mı ’ diye... Mesajımda büyüklere içki içmemelerini, uykulu araç kullanmamalarını öneriyorum. Gençler de gerçekten büyümeden, 18 yaşından önce araç kullanmasın." 
     
     BABASI YARDIM ETTİ 
     Baba Özdiker ise maçta pankart açma ve kampanya başlatma gerekçelerini şöyle anlattı "Kaza haberlerini izlerken, ölü, yaralı sayısına dikkat ediyor. Sürücünün alkollü olduğunu duyarsa çok kızıyor. Ben de onun bu masum çocuk duyarlılığını başkalarına duyurmasına yardım ettim." 
     



 GÜNCEL 




















</TEXT>
</DOC>
