<DOC>
<DOCNO> 139855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/01/spor/ydilmen.html </URL>
<DATE> 2003/03/01/ </DATE>
<TIME>  </TIME>
<AUTHOR> RIDVAN DİLMEN  </AUTHOR>
<HEADLINE>
S.O.S 
</HEADLINE>
<TEXT>

     Maçın tamamında tempo çok düşüktü. Özellikle orta saha oyuncuları yeterince pas yapamadılar. Bunun için de doksan dakikanın büyük bölümünde kötü oynadılar. Tuncay orta sahada görev yapmasına rağmen çok çizgiye çıkınca dörtlü orta saha kurgusu bozuldu. 
     Malatyaspor’un hocası Ziya Doğan’ı tebrik etmek lazım. Takımı 11’e 11 oynarken de, 10 kişi, 9 kişi, hatta sekiz kişi kalsa bile kazanmak için inanılmaz bir mücadele örneği gösterdi. Fenerbahçeli oyuncular bir koştuysa, Malatyaspor üç misli koştu. Rakiplerine fiziksel üstünlük sağladılar. 
     Ofansif yönde Fenerbahçe sadece Rebrov ile öne oynadı. Diğer oyuncular genelde hep geriye doğru oynadılar. Bu da Fenerbahçe’nin rakibi karşısında yeterince baskı kuramamasına, hatta orta sahada daha az adamla kalmasına yol açtı. Sadece son 20 dakika Malatyasporlu oyuncular oyundan atıldıkça rahat pozisyon buldular, ama maç da maçlıktan çıkmıştı zaten. Bu 15 günlük aranın böyle kötü etkiler yaratmasını anlamak mümkün değil. Belki tam olarak çalışma imkanı bulamadılar ancak Malatyaspor da İstanbul’da hazırlandı. Fenerbahçe, Gaziantep maçında bıraktığı olumlu izleri Galatasaray maçı öncesi sildi. Ne fizik gücü, ne de konsantrasyonu umut verdi. 
     Maçın hakemi Bülent Demirlek vasatın altında maç yönetti. 
     
     
     



 SPOR 
























</TEXT>
</DOC>
