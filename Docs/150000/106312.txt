<DOC>
<DOCNO> 106312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/08/ekonomi/eko06.html </URL>
<DATE> 2002/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
1.3 milyon kişi fonları tercih etti 
</HEADLINE>
<TEXT>

Fonlar, stresle uğraşmak istemeyenler için cazip. Ancak işin püf noktalarına dikkat... Borsanın kötüye gittiği dönemlerde hisse ağırlıklı A tipi fonlardan uzak durulmalı 
     Songül HATISARU 

     Son sekiz ayda yatırımcıya en çok kazandıran yatırım aracı faiz oldu. Faiz yatırımcısına yüzde 25 reel getiri sağlarken, gecelik repo da reel yüzde 12.5 kazandırdı. Bu dönemde borsa kaybettirirken, dolara veya döviz sepetine yatırım yapanlar ise enflasyona yenildiler ve tasarruflarından umdukları getirileri bulamadılar. 
     Piyasanın dalgalanmasından başı dönen ve yatırımlarını profesyonel ellere teslim eden faize dayalı B tipi fonların yatırımcısıda aynı sürede ortalama yüzde 12.3 reel getiri elde etti. Yatırım fonları özellikle para yönetmenin stresiyle uğraşmak istemeyen yatırımcılar için çok cazip bir yatırım aracı. Ancak yatırım fonlarına yatırım yapmanın bazı püf noktaları bulunuyor. Borsanın kötü gittiği dönemlerde yüzde 25 ve üzerinde hisse senedi barındıran A tipi fonlarda riskin daha fazla olduğunu unutmamak gerekiyor. 
     Yüksek faizin sözkonusu olduğu dönemlerde ise özellikle sabit getirili yatırım araçlarına yönelen B tipi yatırım fonları cazip niteliğini koruyor. Bu tür yatırım araçlarını pek çok tasarruf sahibi nakit yönetiminde de kullanıyor. Aynı zamanda yatırım fonları istenildiği zamanda nakde çevrilme özelliğiyle de ön plana çıkıyor. 
     İMKB’nin yüzde 30 kaybettirdiği son 8 aylık dönemde ortalama bir A tipi yatırım fonundaki kayıp sadece yüzde 2 oldu. Ortalama bir B tipi yatırım fonu ise aynı dönemde yüzde 30 para kazandırdı ve hem enflasyonun, hem dövizin üzerinde getiri sağladı. Profesyonel yönetime güvenenler stressiz ve külfetsiz bir dönem geçirdiler ve büyük yatırımcıya paralel getiri sağladılar. 
     
Her iki ABD’liden biri fon yatırımcısı Ak Portföy Yönetimi Gn. Md. Halim Çün 
     Para ve sermaye piyasalarını yakından takip etme imkanına sahip olmayan bireysel yatırımcılar açısından fonlar çok önemli bir alternatif niteliğinde. Yatırım fonları hızla nakde çevrilebilme, profesyonel yönetim, portföyde yatırım araçları çeşitlemesi ve risk yönetimi, vergi avantajı gibi özellikleri nedeniyle tercih ediliyor. Esnek yapıları ve işlem kolaylıkları nedeniyle her tasarruf sahibinin profiline uygun portföy çeşitlemesine imk n tanıyan fonlar, yatırımcıyı piyasaları günü gününe takip etme külfetinden ve stresinden kurtarıyor. 
     Bu gelişmiş tasarruf ürünü’ özelliğiyle ABD’de toplam hane halkının yüzde 50’sinden fazlasının portföyünde bulunan fonların Türkiye’de de gelişmesi kaçınılmaz. 
     
Türkler de fonu keşfetti      Türkiye’de toplam tasarruflar içerisinde mevcut durumda yüzde 6 pay alan yatırım fonlarının önünde ciddi bir potansiyel olduğu görülüyor. 
     Yatırım fonlarının toplam tasarruflar içindeki payı üç yıl öncesine kadar yüzde 1’ler seviyesindeydi. 1998 yılsonu itibariyle 1,1 milyar dolarlık toplam yatırım fonu büyüklüğü 2001 sonunda 3,5 milyar dolara, 2002 08’de ise 5,3 milyar dolara ulaştı. Son 8 aylık dönemde dolar bazlı büyüme yüzde 53 oldu. Ağustos 2002 itibariyle 8,7 katrilyon TL’ye ulaşan toplam yatırım fonu büyüklüğünün yaklaşık yüzde 95’lik kısmı B tipi yatırım fonlarından oluşuyor. 
     Hisse senedi piyasasında bir hareketlenme ile birlikte A tipi yatırım fonlarında da ciddi talep yaşanması bekleniyor. 2000 yılı başındaki büyük yükselişte A tipi fonlara yönelik talep bu beklentiye gerekçe olarak gösteriliyor. Açıklanan veriler Türkiye’de 1,3 milyon kişinin yatırım fonu sahibi olduğunu gösteriyor. 
     



 EKONOMİ 
















</TEXT>
</DOC>
