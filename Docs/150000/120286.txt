<DOC>
<DOCNO> 120286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/21/son/sontur35.html </URL>
<DATE> 2002/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Gül "Birinci hedef reel faizleri indirmektir" 
</HEADLINE>
<TEXT>

     Başbakan Abdullah Gül, hükümetin birinci hedefinin reel faizleri indirmek olduğunu belirterek, bunun için riskin azalması gerektiğini söyledi. 
     Başbakan Gül, Müstakil Sanayici ve İşadamları Derneği'nin MÜSİAD Bilkent Otel'de verdiği iftar yemeğine katıldı. Başbakan Gül, etkin olabilmek ve rekabet edebilmek için Türkiye'nin topyekun yenileşmesi gerektiğini belirterek, bunlar yapılırken gerçeklerin de unutulmamasını istedi. Nüfusun yüzde 15'inin açlık sınırının altında olduğu gerçeğinin hiçbir zaman unutulamayacağını ifade eden Gül, böyle bir adaletsizlik ve eşitsizliğin söz konusu olamayacağını söyledi. 
     Güvenoyu aldıktan sonra ilk iş olarak Ekonomik ve Sosyal Konseyi toplayacaklarını bildiren Gül, sivil toplum kuruluşlarına çok büyük önem verdiklerini söyledi. Gül, şöyle konuştu 
     "TBMM'de halkımız bize büyük bir çoğunluk verdi. Hiç kimseye nasip olmayacak bir aritmetiğe sahibiz. Ama şuna da inanıyoruz ki tek başına büyük aritmetik çoğunluğumuzun her şeye yeter anlamı da söz konusu değildir. Meclis içindeki muhalefet ve Meclis dışındaki muhalefet partileri ve kurumlar ile özellikle sivil toplum örgütleriyle daima beraber olacağız. Birbirimizden daima faydalanacağız. 
     Özellikle ekonomiden sorumlu arkadaşlarımla konuşacağım. Sizlerle hem ben hem onlar bir araya gelecekler. Bu çalışmaları hepimiz gözden geçireceğiz. Sadece sizinle değil başta TOBB olmak üzere TÜSİAD, TİSK ve diğer organizasyonlarla bir araya geleceğiz ve Türkiye'deki bütün kaynaklarımızı, bilgilerimizi halkın hizmetine sunmak için ne gerekiyorsa yapacağız. 
     Tabii ki Türkiye'nin potansiyeli içeride de dışarıda da büyüktür. Ama bu potansiyelin harekete geçmesi için, yatırıma dönüşmesi için birinci şart güvenin oluşmasıdır. Güven oluşmadığı takdirde bırakın dışarıdaki sermayeyi kendi ülkemiz içindeki sermayeyi bile tezgahın üzerine çıkaramazsınız, yatırıma sevk ettiremezsiniz. Hükümetimizin birinci hedefi reel faizleri indirmektir. Reel faizlerin yüzde 35-40 olduğu ülke artık dünyada çok nadirdir. Bu başka bir açıdan baktığınızda büyük bir sömürüdür açıkçası. Bunun için söylediğimiz sözlerin ne anlama geldiğini bilerek söylememiz gerekir. Ayağı yere basan, söylediği sözlerin arkasında durabilen, onların argümanlarını sağlam koyan ve herkesle açıkça tartışabilen bir politika izleyeceğiz. Onun için bizim şu anda birinci hedefimiz reel faizleri düşürmektir. Bunun düşmesi için de riskin azalması gerekir. Son günlerde gördüğümüz güven, olumlu hava bunun işaretleridir." 
     





</TEXT>
</DOC>
