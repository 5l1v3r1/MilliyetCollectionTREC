<DOC>
<DOCNO> 122477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/03/son/soneko08.html </URL>
<DATE> 2002/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine'den tahvil ihracı... 
</HEADLINE>
<TEXT>

     Hazine, 10 yıl vadeli tahvil ihracında dün gerçekleştirdiği artırımla getiri bazında yüzde 1.30 iyileşme sağladı. 
     Hazine Müsteşarlığı'ndan yapılan açıklamada, 2002 yılı borçlanma programı çerçevesinde, 22 Ocak 2002 tarihinde ihraç edilen 600 milyon dolar tutarında, yüzde 11.5 kupon ödemeli ve 10 yıl vadeli tahvilin miktarının dün 400 milyon dolar artırıldığı hatırlatıldı. 
     Açıklamada, ''Söz konusu artırım orijinal ihraç ile kıyaslandığında, getiri bazında yaklaşık 130 baz puanlık yüzde 1.30 bir iyileşme sağlamıştır'' denildi. 
     Hazine, piyasalarda belirsizliğin başladığı Mayıs ayından sonra ilk ihracını Kasım ayı başında 500 milyon dolar tutarında 5 yıl 2 ay vadeli yüzde 10.5 kupon ödemeli bir tahvil ile gerçekleştirmişti. 
     Söz konusu tahvilin miktarı, ilave talep nedeniyle geçen hafta içerisinde 250 milyon dolar tutarında artırılmıştı. 
     Böylece Hazine tarafından dün gerçekleştirilen artırım ile Ocak ayından bu yana ilk kez 10 yıllık bir borçlanma gerçekleştirildi. 
     Diğer taraftan, 2002 yılında uluslararası sermaye piyasalarından temin edilen kaynak miktarı 3.3 milyar doları buldu. 
     





</TEXT>
</DOC>
