<DOC>
<DOCNO> 140129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/02/son/sonspo22.html </URL>
<DATE> 2003/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye Rallisi'nde dereceye giren ekipler, kupalarını aldı... 
</HEADLINE>
<TEXT>

     Antalya'nın Kemer İlçesi'nde bugün tamamlanan Dünya Ralli Şampiyonası'nın 3. ayağı olan Türkiye Rallisi'nde, ilk 3 dereceye giren ekipler, kupalarını törenle aldılar. 
     Dünya Ralli Şampiyonası'nın 3. ayağı olan Türkiye Rallisi sonunda Kemer servis alanında düzenlenen törenle, yarışları birinci olarak tamamlayan Citroen pilotu Carlos Sainz, kupasını Antalya Valisi Alaaddin Yüksel, ikinci olan Peugeot pilotu Richard Burns Antalya Büyükşehir Belediye Başkanı Dr.Bekir Kumbul ve üçüncü olan Ford pilotu Francois Duval da kupasını Antalya Ticaret ve Sanayi Odası Başkanı Menderes Türel'den aldı. 
     Törende daha sonra ilk 3 dereceye giren pilot ve yardımcı pilotlar, şampanya patlattı. 
     Türkiye Rallisi'ni birinci olarak bitiren Sainz, gazetecilere yaptığı açıklamada, çok sıkı hazırlandığı yarışmayı kazandığı için çok mutlu olduğunu söyledi. 
     
     KATEGORİLERE GÖRE SONUÇLAR 
     Bu arada Dünya Ralli Şampiyonası'nın 3. ayağı olan Türkiye Rallisi'nde ''Junior WRC'' sonuçları da belli oldu. 
     Buna göre 5.08.56.6'lık derecesiyle Volkswagen Polo'suyla Finli pilot Kosti Katajamaki birinci olurken, 5.14.01.4'lük derecesiyle Suzuki Ignis pilotu Salvador Canellas ikinci, 5.17.25.1'lik derecesiyle Ford Puma pilotu Guy Wilks üçüncü oldu. 
     Şampiyonaya Fiat Palio Süper 1600'üyle katılan Volkan Işık, 5.41.15.1'lik derecesiyle genel klasmanda 22., Super 1600'lerde ise 7. sırada yer aldı. Diğer Türk pilotlardan Citroen Saxo VTS ile Kuvvet Erim, genel klasmanda 23., Super 1600'lerde 8. sırada yer alırken, Mitsubishi Lancer EVO 7 ile Vedat Diker genel klasmanda 24. ve Grup N'de ise 2. oldu. 
     Şampiyonaya Fiat Palio ile katılan Mithat Diker ise genel klasmanda 26. ve Super 1600'lerde ise 10. sırada yer aldı. Grup N'de birinciliği ise Mitsubishi EVO 7 ile Saulius Girdauskas kazandı. 
     
     ŞAMPİYONANIN ARDINDAN WRC'DE PUAN SIRALAMASI 
     Dünya Ralli Şampiyonasının 3. ayak müsabakaları sonunda rallinin genel klasmanında, bu yarışın ikincisi İngiliz pilot Richard Burns, puanını 18'e çıkararak ilk sıraya yerleşti. Bu pilotu, 17 puanla aynı ülkeden Colin McRae ve 16 puanla da Türkiye Rallisi'nin birincisi Carlos Sainz izliyor. 
     





</TEXT>
</DOC>
