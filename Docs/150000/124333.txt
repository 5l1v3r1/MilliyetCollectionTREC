<DOC>
<DOCNO> 124333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/13/yasam/ayas.html </URL>
<DATE> 2002/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bebeğinin cesedini mahkemeye getirdi 
</HEADLINE>
<TEXT>

Acılı baba, "Yavrumu öldürdüler" diyerek doktorları suçladı... SSK Başhekimi, "doktorlar istese bebeği parçalayarak alabilirdi" savunması yaptı. Tabip Odası Başkanı, "Sağlık kurulu kararı gerekir" dedi 
     TESLİME TOSUN, ALİ KÖSE Antalya DHA 

     Antalya’da, bebeğinin doğum sırasında öldürüldüğünü öne süren Hüseyin Karaca, ölüm nedeninin araştırılması için savcılığa dilekçe verdi. Doğumun yapıldığı SSK Hastanesi’nin Başhekimi Abdurrahman Arıcı, "Bebeğin beyni anormal büyümüştü. Doktorlar istese bebeği parçalayarak alabilirdi" dedi. Antalya Tabib Odası Başkanı Dr. Nejat Ergün ise, 26. haftadan sonra bebeğin hak kazandığını, bu yüzden yaşayıp yaşamayacağına sağlık kurulunun karar verebileceğini söyledi. Yapılan otopside de, bebeğin doğumdan bir gün önce anne karnında öldüğü belirlendi. 
     
     Katı atık poşeti 
     Adliyeye, üzerinde "katı atık" yazılı poşete koyulan bebeğinin cesediyle gelen Karaca, doktorların kendisine bebeğin yaşamına son vereceklerine ilişkin herhangi bir kağıt imzalatmadığını öne sürerek sorumlulardan hesap soracağını söyledi. 
     Bebeğin cesedi savcının isteği üzerine otopsi yapılmak üzere Devlet Hastanesi morguna teslim edildi." 
     
     Aileden izin aldık’ 
     SSK Hastanesi Başhekimi Abdurrahman Arıcı ise bebeğin yaşamının hatayla değil, bilerek sonlandırıldığını açıkladı. Hastanelerine kanamalı getirilen Ferah Karaca’nın kontrole alındığını belirten Arıcı şunları söyledi 
     "10 Aralık’ta hastanemize müracaat eden Karaca’ya yapılan ultrason ve diğer tetkiklerde, bebeğin akciğer dokularının gelişmediği, beyninin anormal büyüklükte olduğu, anne ve baba arasında kan uyuşmazlığı bulunduğu belirlendi. Aileyle konuşup bebeğin yaşamının sonlandırılmasına karar verildi. Aileden, izin verdiğine ilişkin imzalı kağıt aldık. 
     
     İstesek parçalardık’ 
     34 haftalık bebeğin yaşamının sonlandırılması için suni sancı verildi ve doğum yaptırıldı. Doğum sırasında babanın iddia ettiği kesikler oluşmuştur. Zaten doktorlar gerekirse bebeği parçalayarak alabilir. Kafası anormal şekilde büyük bebeğin boynu doğum sırasında koptu. Otopsi yapılmasını istedik ama baba istemediğini belirterek bebeği alıp götürmüş." 
     
     Doktorlar haklı çıktı 
     Ferah - Hüseyin Karaca çiftinin doktorlar tarafından öldürüldüğünü iddia ettikleri bebeğe Antalya Devlet Hastanesi’nde yapılan otopsi sonucu, bebeğin doğumdan bir gün önce hayatını kaybettiği ortaya çıktı. Yine otopsi sonucuna göre, boğazdaki kopmanın kesme değil, bebek öldüğü için gevşeyen dokuların doğum sırasında yırtılması sonucu oluştuğu belirlendi. 
     
Bebeğin de hakları var’      Antalya Tabib Odası Başkanı Dr. Nejat Ergün, 26. haftadan sonra bebeğin kendi haklarını kazandığını, bu yüzden yaşayıp yaşamayacağına sağlık kurulunun karar verebileceğini söyledi. Ergün, beyni gelişmemiş, sakat bebeklerin anne karnından alınıp yaşamına son verilmesi için bebeğin yüzde yüz öleceğinin tespit edilmesi ve annenin yaşamını tehlikeye sokması gibi şartlar arandığını belirtti. SSK Hastanesi Başhekimi Abdurrahman Arıcı ise bebeğin yaşamının hatayla değil, bilerek sonlandırıldığını açıkladı. 
     



 YAŞAM 





















</TEXT>
</DOC>
