<DOC>
<DOCNO> 106279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/07/son/sonspo05.html </URL>
<DATE> 2002/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe PAF takımıyla oynadı... 
</HEADLINE>
<TEXT>

     Fenerbahçe, Gaziantepspor ile yapacağı erteleme maçının hazırlıklarını tek antrenmanla sürdürdü. 
     Teknik direktör Werner Lorant yönetiminde, Samandıra Tesisleri'nde basına kapalı olarak yapılan antrenmanda, futbolcuların, PAF takımı ile taktik maçları yaptığı öğrenildi. 
     Antrenmanda, 30'ar dakikalık 3 maçta farklı kadroların mücadele ettiği, Lorant'ın maçlarda tüm oyunculara görev verdiği bildirildi. 
     Grip olan oyunculardan Johnson, Yusuf, Ortega, Washington'un da antrenman maçında yer aldığı kaydedildi. Bu futbolcularda hastalık nedeniyle halsizlik olduğu ifade edildi. 
     Sakatlığı bulunan kaleciler Recep ve Oğuz, antrenmana katılmadı. 
     Fenerbahçe, Gaziantepspor maçına yarın yapacağı antrenmanla devam edecek. Yarınki antrenmana milli takımlardan dönecek futbolcuların da katılacağı bildirildi. 
     





</TEXT>
</DOC>
