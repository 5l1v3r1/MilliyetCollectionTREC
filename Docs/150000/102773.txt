<DOC>
<DOCNO> 102773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/19/son/sontur21.html </URL>
<DATE> 2002/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan ''3 Kasım ile ilgili ne dediysek arkasındayız'' 
</HEADLINE>
<TEXT>

     AK Parti Genel Başkanı Recep Tayyip Erdoğan, parlamentonun 3 Kasım'da seçim yapılmasını kararlaştırdığını anımsatarak, ''Bu kararı değiştirme yöntemlerini çirkin yollarla oluşturmayı, millete saygısızlık, TBMM'ye saygısızlık olarak görüyoruz'' dedi. 
     Erdoğan, parti genel merkezinde düzenlenen Olağanüstü İl Başkanları Toplantısı'nın açılışında konuştu. 
     Türkiye'nin seçim ortamına girdiğine işaret eden Erdoğan, bu konuda son günlerde çeşitli spekülasyonlar yapıldığını ve kulisler oluşturulduğunu belirterek, şunları söyledi 
     ''Seçim 3 Kasım 2002 tarihinde yapılacak. Bunun kararı böyle alındı. Şimdi bir küskünler ordusuymuş, şöyleymiş, böyleymiş, ne oluşturulursa oluşturulsun şunu bilmenizi istiyorum Alınacak her karar AK Parti'nin lehinedir. Bunu böyle bilin. Biz 3 Kasım ile ilgili ne dediysek onun arkasındayız. Geleceğe emin adımlarla yürüyoruz. Çünkü bizim bu millete siyasi etik açısından bir yanlışımız olamaz.'' Türkiye'nin önemli bir dönemeçte olduğunu belirten Erdoğan, il başkanlarına büyük sorumluluklar düştüğünü ifade etti. 
     ''Milletin tek umudu AK Parti'dir. Ak Partili il başkanları olarak sizin göreviniz bu umudu daha da yükseltmektir'' diyen Erdoğan, il başkanlarından çalışmalarında zayıflık ve zaafiyet içine düşmemelerini, kısır çekişmelere girmemelerini istedi. Erdoğan, '' Bu nedenle sizlerin önümüzdeki günlerde aday listelerinin belirlenmesinden sonra kimseye ve birbirinize küsmek gibi bir düşünceniz olamaz'' dedi. 
     Erdoğan, adaylar belirlenirken, teşkilatın isteklerinin ve tercihlerinin yanı sıra kamuoyu araştırması da yapılacağını ifade etti. Erdoğan, il başkanlarına ''Seçimlerden sonra tek başımıza iktidara geleceğimizi de göz önüne alarak, ülkeyi ve işleri bir an önce çekip çevirecek, sağlıklı ve güçlü bir ekonomik sistemi hayata geçirecek kadro kurmak zorundayız. Bu nedenle listeler bu hassasiyetler göz önüne alınarak belirlenecektir'' talimatı verdi. 
     
     ''FON ÇARE DEĞİL'' 

     Hükümetin seçimlere kadar olan sürede, ülkenin geleceğini karartacak uygulamalardan kaçınması gerektiğini kaydeden Erdoğan, ''Ama hükümet hala basit hesapların peşinde gidiyor'' dedi. 
     Fındık fiyatlarının hala açıklanmadığına işaret eden Erdoğan, şöyle konuştu 
     ''Aldığım duyumlara ve yaptığım araştırmalara göre hükümet, günü kurtarmak adına belki de seçim harcamalarını karşılayacak bir kaynak arayışı içinde. Bu arada ilgin bir şey daha yapıyorlar, fındık ihracatına fon koymayı düşünüyorlar. 
     Hükümeti uyarıyoruz. Fon çare değildir. Fon fındık ihracatımızı bitirmektir. Fındığa konulacak fon uluslararası alanda bizim rekabet gücümüzü azaltacaktır.'' Erdoğan, gazetecilerin sorularını da yanıtladı. ''Seçimi erteleme konusunda hükümet oluşturma senaryoları var. Size bu yönde gelen bir teklif var mı '' sorusunu, Erdoğan şöyle yanıtladı 
     ''Bu konularla AK Parti olarak katiyen ilgilenmiyoruz. Bunlar bizim dışımızdaki gelişmeler. Biz şu anda yolumuza devam ediyoruz. Milletimize karşı verilen sözlerle sürekli oynamayı hiçbir zaman siyasi etik açısından doğru bulmuyoruz. Bu parlamento bir karar almıştır. Bu kararı değiştirme yöntemlerini çirkin yollarla oluşturmayı, millete saygısızlık, TBMM'ye saygısızlık olarak görüyoruz.'' 
     
     PARTİYE KATILIM 

     Erdoğan, konuşmasının ardından, partiye katılan eski Milli Eğitim bakanlarından Köksal Toptan ile MHP'li Yozgat Belediye Başkanı Mehmet Erdemir'in yakasına rozet taktı. 
     Toptan, yaptığı konuşmada, siyaset hayatında her zaman hukukun üstünlüğü ve milletin egemenliğini savunduğunu kaydetti. Toptan, Adnan Menderes ile başlayan mücadelelerinin zaman zaman bayrak değiştirerek bugünlere kadar geldiğini kaydetti. 
     Mehmet Erdemir de, ''Böyle bir ortamda Türk milletinin kurtuluşunu AK Parti saflarında gördüğüm için okyanusta bir damla olmaya geldim'' dedi. 
     





</TEXT>
</DOC>
