<DOC>
<DOCNO> 126625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/24/son/sontur08.html </URL>
<DATE> 2002/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Galata Köprüsü'nden denize düşen sarhoş zor kurtuldu... 
</HEADLINE>
<TEXT>

     Galata Köprüsü'nden denize düşen alkollü kişi, polis tarafından kurtarıldı. 
     Alkollü halde Galata Köprüsü'ne gelen ve orta bölümden yolun karşısına geçmek isteyen Zeki Tezcan 47 , aradaki boşluğu farkedemeyerek denize düştü. 
     Köprü görevlilerinin haber vermesiyle olay yerine gelen polis, Tezcan'ı sudan çıkaracak malzemeleri bulunmadığı için durumu itfaiye ve Deniz Polisi'ne bildirdi. 
     Yaklaşık 45 dakika suda kalan ve ''beni kurtarın, ölüyorum'' şeklinde bağırarak köprünün duvarlarına tutunmaya çalışan Tezcan'a, olay yerine gelen Deniz Polisi'ne ait bir bottan can simidi atıldı. 
     Tutunduğu can simidi sayesinde önce polis botuna alınan, ardından da karaya çıkarılan Tezcan, Taksim Eğitim ve Araştırma Hastanesi'ne kaldırılarak tedavi altına alındı. 
     
     TRAVESTİ GERGİNLİĞİ 

     Öte yandan, Odakule İş Merkezi yakınında bir kişinin otomobilinin anahtarı ile cüzdanının travestilerce gasp edilmesine ilişkin çalışma yürüten polis, bu olaya karıştığı sanılan travesti Sercan Nalcı'yı Beyoğlu Tarlabaşı Bulvarı'nda yaralı halde yakaladı. 
     Başından yaralı olduğu görülen Nalcı, Taksim Eğitim ve Araştırma Hastanesi'nde yapılan tedavisinin ardından gözaltına alındı. 
     Polis yetkilileri, Nalcı'nın başındaki yaranın düşme sonucunda oluştuğunu bildirdi. 
     Aynı olaya karıştığı sanılan başka bir travesti de, Şişhane civarında sıkıştırıldı. 
     Elindeki bıçağı boğazına dayayarak polislerin kendisine yaklaşmasını engelleyen travesti, bir otomobile binerek olay yerinden uzaklaştı. 
     





</TEXT>
</DOC>
