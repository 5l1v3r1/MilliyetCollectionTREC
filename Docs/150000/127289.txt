<DOC>
<DOCNO> 127289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/27/son/sonspo24.html </URL>
<DATE> 2002/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan basını Terim, Hasan Şaş'ı Inter'e vermek istemiyor... 
</HEADLINE>
<TEXT>

     İtalyan spor gazetesi Corriere dello Sport'ta bugün yer alan bir haberde, Galatasaray Teknik Direktörü Fatih Terim'in, Hasan Şaş'ın FC Inter takımına gitmemesi için büyük mücadele verdiği iddia edildi. 
     ''Hasan Şaş, Terim ve Inter arasında kavga'' başlığını atan gazetede, teknik direktör Fatih Terim'in Noel tatili öncesinde 25 Aralık bir arkadaşına telefon ederek, ''Kızgınım, çünkü Inter'in Hasan'ı ocak ayında alma isteği olduğundan korkuyorum. Bunun olmaması için sonuna kadar mücadele edeceğim'' dediği öne sürüldü. 
     FC Inter Kulübü yöneticilerinden Lele Oriali ile Terim arasında adeta bir ''düello'' olduğunu savunan Corriere dello Sport, FC Inter'in Emre ve Okan'dan elde ettiği büyük kazançtan sonra son 2 yıldır Galatasaray'ı çok yakından izlediğini bildirdi. 
     Sol kanatta bir futbolcu arayışında olduğu bilinen FC Inter'de, teknik direktör Hector Cuper, geçen hafta yaptığı açıklamada, ocak ayında başlayacak olan ara transferde sol kanat için kesinlikle bir futbolcunun geleceğini söylemişti. 
     Ronaldo'nun Real Madrid'e transferi sırasında İspanyol kulübünden Solari'nin ocak ayında gelmesi için söz alan FC Inter'in, Arjantinli futbolcunun tutumundan dolayı bu planını gerçekleştiremeyeceği görülüyor. 
     Corriere dello Sport, FC Inter'in, Solari'den vazgeçerek ocak ayında Hasan Şaş'ı getirmeyi düşündüğünü öne sürerken, bu olasılığın güçlendiği kaydediliyor. 
     FC Inter'e ocak ayında gelebilecek diğer futbolcuların arasında Galatasaray'da kiralık olarak bulunan ve FC Inter'in futbolcusu olan Ümit Davala, Udinese'den Jorgensen ve AFC Ajax'tan Van der Meyde'nin isimleri bulunuyor. 
     Öte yandan Galatasaray'ın kiralık olarak aldığı, ancak verim alamayarak AC Milan'a geri gönderdiği Senegalli Muhammed Sarr için İtalya Birinci Ligi takımlarından Piacenza ve Perugia ile ikinci ligden Cosenza'nın öneri götürdüğü belirtildi. 

     
</TEXT>
</DOC>
