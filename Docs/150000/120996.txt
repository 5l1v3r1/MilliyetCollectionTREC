<DOC>
<DOCNO> 120996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/25/son/sontur30.html </URL>
<DATE> 2002/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan ile Portekiz Başbakanı'nın ortak basın toplantısı 
</HEADLINE>
<TEXT>

     Portekiz Başbakanı Jose Manuel Durao Barroso, ''Türkiye'de demokratik, laik ve Avrupai bir devlet oluşmasına destek vermeliyiz. Dini çizgilerle bölünmüş bir Avrupa istemediğimiz için Türkiye'ye verilecek yanıt, aynı zamanda dünyaya ve İslam'a yanıt olacaktır'' dedi. 
     AK Parti Genel Başkanı Recep Tayyip Erdoğan ve Portekiz Başbakanı Jose Manuel Durao Barroso, yaptıkları görüşmenin ardından basın toplantısı düzenlediler. 
     Portekiz Başbakanı Barroso, toplantıda yaptığı konuşmada, Erdoğan'ı Lizbon'da görmekten duyduğu memnuniyeti dile getirdi. Erdoğan'ın Avrupa başkentlerine yaptığı ziyaretin Türkiye'deki yeni siyasi gücün AB'ye olan ilgisini gösterdiğini kaydeden Barroso, AB'nin net bir biçimde Türkiye'yi AB'de görmek isteyip istemediğini söylemesi gerektiğini bildirdi. 
     AB'nin etnik ve dinsel bir yapıya dayanmadığını ifade eden Barroso, AB'nin çoğulculuğun bir göstergesi olması gerektiğini dile getirdi. Türkiye'nin AB üyesi olması gerektiğini kaydeden Barroso, bunun hem Avrupa, hem dünya, hem de Türkiye'nin çıkarlarına hizmet edeceğini söyledi. 
     Türkiye'nin Kopenhag kriterlerine uyuyorsa AB'ye girmesi gerektiğini belirten Barroso, şöyle konuştu 
     ''AB üyesi olmak için Türkiye gerekli adımları atıyor. Avrupa'nın hassas adımlar atılırsa, Kopenhag'da bir tarih belirleyeceğini düşünüyorum. Erdoğan'ı, bizim Kopenhag'da tarih vermemiz için teşvik ediyorum. Türkiye'de demokratik, laik ve Avrupai bir devlet oluşmasına destek vermeliyiz. Dini çizgilerle bölünmüş bir Avrupa istemediğimiz için Türkiye'ye verilecek yanıt, aynı zamanda dünyaya ve İslam'a yanıt olacaktır.'' Barroso, kendi dilinde yaptığı konuşmayı çeviren görevlinin Türkçesinin yeterli olmaması nedeniyle konuşmasını tekrarladı. Barroso, önce kendi dilinde Portekizli gazetecilere, ardından İngilizce olarak Türk gazetecilere açıklamalarda bulundu. 
     





</TEXT>
</DOC>
