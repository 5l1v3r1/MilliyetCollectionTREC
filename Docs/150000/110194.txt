<DOC>
<DOCNO> 110194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/29/son/sontur15.html </URL>
<DATE> 2002/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İsmail Cem ''Unutulmuş insanımızı gündeme taşıdık'' 
</HEADLINE>
<TEXT>

     YTP Genel Başkanı İsmail Cem, ''partisinin doğuşuyla siyasetin ezberinin bozulduğunu'' belirterek, ''Türk insanının yaratıcılığının, dinamizminin ortaya çıkması için, zincirinden kopması için unutulmuş insanımızı gündeme taşıdık'' dedi. 
     YTP'nin İstanbul Milletvekili adayları, Maslak Princess Otel'de düzenlenen toplantıda tanıtıldı. 
     Salona ''10. Yıl Marşı'' eşliğinde giren Cem, daha sonra yaptığı konuşmada, 2 ay 8 gündür binbir güçlük ve maddi yetersizlikle yollarına devam ettiklerini kaydederek, ''YTP'nin doğuşuyla siyasetin ezberi bozuldu. Çünkü Türkiye'de konuşulmayanlar konuşulmaya başlandı. Türk insanının yaratıcılığının, dinamizminin ortaya çıkması için, zincirinden kopması için unutulmuş insanımızı gündeme taşıdık'' dedi. 
     Partisine haksız ve yakışıksız saldırılarda bulunulduğunu anlatan Cem, YTP'liler olarak makam ve mevkiyi arkada bıraktıklarını ve diğerlerine hiç benzemeyen bir parti oluşturduklarını söyledi. 
     Bazı çevrelerin YTP'ye daha da yükleneceğini ifade eden Cem, ''Hiç merak etmeyin hepsini aşacağız. Biz bir yola çıktık. Bu yol Türkiye'nin mutluluğu ve geleceğidir. Yıllar önce şairin dediği gibi, dönen dönsün ben dönmezem yolumdan'' diye konuştu. 
     Türkiye'nin gayri ciddi yönetildiğini öne süren Cem, yöneticilerin proje yapmayı sevmediğini ve hep kaynak yetersizliğinden bahsettiğini, buna karşın şu anda Türkiye'nin Dünya Bankası'nda kullanılabilecek durumda 2 milyar dolardan fazla proje kredisinin mevcut olduğunu söyledi. 
     
     ''YARI YOLDA BIRAKMAYIZ'' 

     Cem, topluma 7 hedef gösterdiklerini anlatarak, bunları ''Kendisiyle barışık, akılcı, verimli büyüyen, adaletli ve eşitlikçi, yenileşen ve gençleşen, dünya önünde kişilikli, dürüst yönetilen ve saydam, kadın-erkek eşitliği ve gençliğin dinamizmini seferber eden bir Türkiye'' şeklinde sıraladı. 
     Seçime en hızlı hazırlanan parti olduklarını kaydeden Cem, ''Ve ben iddialıyım, biz çok iyi sonuç alacağız. Sadece ben değil, tek tek hepimiz çok uzun bir yolculuğa birlikte çıktık. Bizler, bu uzun yolculukta hiçbir arkadaşımızı yarı yolda bırakmayız'' dedi. 
     Sözleri sık sık ''Türkiye seninle gurur duyuyor'' sloganlarıyla kesilen Cem, konuşmasının sonunda ''YTP'nin Türkiye'yi yönetmeye, kendisinin de başbakanlığa hazır olduğunu'' bildirdi. 
     
     HÜSAMETTİN ÖZKAN SORUSU 

     İsmail Cem, YTP'nin İstanbul 2. Bölge birinci sıradan milletvekili adayı olan Hüsamettin Özkan'ın bugünkü toplantıya katılmamasıyla ilgili gazetecilerin soruları üzerine, kendisiyle arasında hiçbir farklılaşma ve sorun olmadığını belirterek, şunları söyledi 
     ''Lütfen siyaseti magazine dönüştürmeyin. Benim ne Hüsamettin Bey'le, ne İstemihan Bey'le en küçük bir sorunum yok. Çok yakın arkadaşız. Birlikte partimizde kol kola, omuz omuza çalışmaktayız. Çalışmaya devam edeceğiz. Olmayan sorunları lütfen yaratmayın.'' 
     
     NOTLAR 

     Toplantıya katılmayan YTP Genel Başkan Yardımcısı Hüsamettin Özkan'ın adı, milletvekili adaylarının tanıtımı sırasında anons edilmedi. 
     Toplantıya, YTP'nin 1. Bölge birinci sırada milletvekili adayı olan Ercan Karakaş, sanatçı Müjde Ar ve yeğeni Söz, parti üyesi Aydın Güven Gürkan da sanatçı eşi Serap Aksoy'la geldi. 
     Cem'in konuşması sırasında, işitme engelliler için de çeviri yapıldı. 
     Adayların tanıtılırken zaman zaman Cem, partililerle birlikte ''10. Yıl Marşı''nı söyledi. 
     
     KARAKAŞ, SORULARI YANITLADI- 

     YTP Genel Sekreter Yardımcısı Ercan Karakaş, toplantıdan sonra gazetecilerin, ''Hüsamettin Özkan'ın toplantıya neden katılmadığını'' sormaları üzerine, Özkan'ın mazereti olduğunu ve salonda bulunmadığı için adının anons edilmediğini söyledi. 
     Partide herhangi bir fikir ayrılığı bulunmadığını ifade eden Karakaş, ''Diğer partilerde bir lider sultası var. Bu parti öyle bir parti değil. Organları çalışıyor. Parti, kararları üretiyor'' dedi. 
     Karakaş, ayrıca son 10 günde 3 Yürütme Kurulu toplantısı yapıldığını ve bunların tamamına Özkan'ın katıldığını bildirdi. 
     Başka bir soru üzerine Karakaş, ''Dönen dönsün ben dönmezem yolumdan'' sözüyle CHP Milletvekili adayı Kemal Derviş'in kastedilmiş olabileceğini kaydetti. 
     





</TEXT>
</DOC>
