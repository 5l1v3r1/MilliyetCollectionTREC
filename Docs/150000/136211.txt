<DOC>
<DOCNO> 136211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/10/son/sonspo11.html </URL>
<DATE> 2003/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor'da Fenerbahçe maçı öncesi moraller yüksek 
</HEADLINE>
<TEXT>

     Lige, Malatyaspor'u 3-0 yenerek 3 puanla başlayan Gaziantepspor, Fenerbahçe ile deplasmanda yapacağı maç öncesi moral kazandı. 
     Kulüp başkanı Celal Doğan, yaptığı açıklamada, ligde 2 puan gerilerinde bulunan güçlü Malatyaspor'u yenerek 6 puanlık bir maçı kazandıklarını, böylece UEFA Kupası hedefine bir adım daha attıklarını söyledi. 
     Preko, Halit ve Maxim gibi oyuncuların sakatlığının devam ettiğini, Kemal gibi bir virtüözü de Fenerbahçe'ye verdiklerini anımsatan Doğan, ''Bu kadar güç kaybına rağmen, yepyeni bir takım ve teknik kadroyla çıktığımız zorlu Malatyaspor maçında ortaya konulan oyundan ve galibiyetten dolayı mutluyuz. Yapılan köklü değişikliğe rağmen takıma attığımız mayanın tuttuğunu görmenin sevinci içindeyiz. İlerleyen haftalarda daha iyi olacaz'' diye konuştu. 
     Ligin ilk devresinin son beş maçında başarısız sonuçlar alındığını, Malatyaspor karşısındaki 3 gollü galibiyetin ise Fenerbahçe maçı öncesinde takıma moral verdiğini anlatan Doğan, konuşmasına şöyle devam etti 
     ''Malatyaspor maçında alınan galibiyet, bundan sonraki maçlarda daha rahat oynamamızı sağlayacak. Maçın geneline baktığınız zaman atak oynayan, golü düşünen ve galibiyeti hedefleyen bir görüntü ortaya koyduk. Kemal de gittikten sonra takımda eski oyuncu kalmadı. Ancak kadromuz genç ve temel hedef güzel bir futbol ortaya koyabilmek. Malatyaspor galibiyeti ile üzerimizdeki stresi de atmış olduk. Taraftarlarımız bundan sonra daha iyi bir Gaziantepspor izleyecek.'' 
     
     YENİ TRANFSERLER 
     Doğan, ara transferde takıma dahil olan Victoria, Devran ve Regis'in kırmızı-siyahlı forma altında çıktıkları ilk resmi maçta olumlu izlenimler bıraktığını kaydetti. 
     Transferlerde ince eleyip sık dokuduklarını belirten Doğan, ''Victoria, Devran ve Regis, kumaşı iyi olan oyuncular. Regis uyum sorununu çözer, daha güçlenirse takıma daha fazla katkı sağlayacaktır. Ancak, bu oyuncular için konuşmak için henüz erken'' diye konuştu. 
     
     FENERBAHÇE MAÇI 
     Fenerbahçe ile bu hafta sonu İstanbul'da yapacakları karşılaşmaya da değinen Doğan, bu maçtan puan veya puanlar çıkarmayı hedeflediklerini bildirdi. 
     Doğan, Fenerbahçe'nin haftayı bir puanla kapattığını, bu nedenle bu maçın daha önemli duruma geldiğini vurgulayarak, şunları söyledi 
     ''Şampiyonlukta iddiasını sürdürebilmesi için Ankaragücü maçını kazanmaları gerekiyordu. Ancak kazanamadılar, kötü bir oyun ortaya koydular. Yeni transferlerini ve takımın son durumu biliyoruz. Yüksek moralle çıkacağımız Fenerbahçe maçında, futbol adına tüm güzellikleri ortaya koyacağız.'' 
     





</TEXT>
</DOC>
