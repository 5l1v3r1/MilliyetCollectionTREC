<DOC>
<DOCNO> 105690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/04/son/sondun27.html </URL>
<DATE> 2002/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Rus Gazetesi "Küçük yaştaki Moldovalı kızlar fuhuşa zorlanıyor" 
</HEADLINE>
<TEXT>

     Moldova'da halkın yoksulluğundan yararlanılıp, küçük yaştaki kızların fuhuş için Rusya'ya getirildikleri, burada zenginlere, bürokratlara ve milletvekillerine satıldıkları iddia edildi. 
     Rusya'nın Moskovaski Komsomolets gazetesinde bugün yer alan habere göre, Moldova Devlet Başkanı Vladimir Voronin, Eylül ayı sonunda başkent Kişinev'de düzenlenecek Bağımsız Devletler Topluluğu BDT devlet başkanları doruğu sırasında sorunu Rusya Devlet Başkanı Vladimir Putin'in dikkatine sunacak. 
     Haberde, Moldovalı kız çocuklarının sadece Rusya'ya değil, başka ülkelere de aynı amaçla götürüldüğü, 12-13 yaşındaki kızlara, resmi makamlara 500 dolar rüşvet vererek, yaşları büyütülmüş olarak pasaport, ehliyet çıkarıldığı öne sürüldü. 
     Moskova'da mankenlik ajansı adı altında kurulan bir firmanın temsilcilerinin Moldova'da çocukların ailelerini, kızlarının mankenlik yapacağını söyleyerek kandırdığı belirtilen haberde, çocukların fotoğraflarının çekildiği, hazırlanan katalogların da ünlü Ruslara sunulduğu kaydedildi. 
     Bir Moldovalı istihbarat yetkilisinin ifadelerine göre, Rusya'dan istihbarat görevlileri birkaç ay önce Kişinev'e gelerek, çocukların satıldığı iddia edilen ünlülerin resimlerini çocuklara gösterdiler. Yetkili, bu şekilde en az 20 ünlü Rus'un tespit edildiğini belirtti. 
     Gazete, isimlerin açıklanması halinde Rusya'daki siyasi sistemin allak bullak olacağını savundu ve konuyla ilgili soruşturmanın gizli olarak sürdürüldüğünü yazdı. 
     





</TEXT>
</DOC>
