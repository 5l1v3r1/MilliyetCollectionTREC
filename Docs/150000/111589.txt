<DOC>
<DOCNO> 111589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/07/son/sondun02.html </URL>
<DATE> 2002/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Los Angeles Times "ABD Saddam'ı yargılamaya hazırlanıyor" 
</HEADLINE>
<TEXT>

     ABD'de yayımlanan Los Angeles Times gazetesi, Amerikan yönetiminin, Irak lideri Saddam Hüseyin'i savaş suçları mahkemesinde yargılamaya hazırlandığını yazdı. 
     Gazete, ABD Dışişleri ve Savunma bakanlıkları ve gizli servisin, Saddam ve 12 yakın yardımcısına ilişkin dosyalar üzerinde çalıştığını ve Irak'ta rejim değişikliği sonrasında Saddam ve yandaşlarını, Yugoslavya'nın eski lideri Slobodan Miloseviç gibi yargılamayı planlandığını yazdı. Los Angeles Times'a göre Saddam, soykırım, etnik temizlik, kitlesel idamlar, tecavüz ve insanlığa karşı diğer suçlardan yargılanacak. 
     Gazeteye göre Amerikan hükümeti, ''özgürleştirilmiş Irak'ta'', yerel ve yabancı yargıçlardan oluşan özel mahkemelerin kurulmasını destekliyor. 
     ABD Dışişleri Bakanlığı'nın savaş suçlarından sorumlu yetkilisi Pierre Richard Prosper, gazeteye açıklamasında, Saddam ve yandaşlarının suçlarına ilişkin belgeleri, kanıtları toplamaları gerektiğini, 100 binden fazla Iraklının ölümünün bir kenara bırakılamayacağını kaydetti. 
     Los Angeles Times'a göre ABD'nin yargılanacaklar listesinde, Saddam'ın iki oğlu, üç kardeşi ve bir kuzeni de bulunuyor. 
     





</TEXT>
</DOC>
