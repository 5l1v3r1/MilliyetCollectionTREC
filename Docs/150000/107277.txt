<DOC>
<DOCNO> 107277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/12/son/sontur20.html </URL>
<DATE> 2002/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP'ye AB yasaları iptal başvurusunda ilk ret 
</HEADLINE>
<TEXT>

     Anayasa Mahkemesi, MHP'nin AB Uyum Yasası'nın bazı maddelerinin iptali istemiyle açtığı davayı esastan görüşmeye karar verdi. 
     Anayasa Mahkemesi Başkanvekili Haşim Kılıç, MHP'nin AB Uyum Yasası'nın bazı maddelerinin iptali ve yürürlüğünün durdurulması istemiyle yaptığı başvurunun ilk incelemesinin yapıldığını ve esastan inceleme kararı verildiğini bildirdi. MHP'nin başvurusunda ''ölüm cezasının bazı hallerde kaldırılmasına ilişkin düzenlemenin bir af niteliğinde olduğu, bu nedenle değişikliğin beşte üç çoğunlukla yapılması'' gerektiği şeklindeki başvurusunun görüşüldüğünü belirten Kılıç, şöyle konuştu 
     ''Yasa'nın af yasası olduğu gerekçesiyle Anayasa'nın 87. maddesi uyarınca Meclis'teki son oylamanın beşte üç çoğunlukla yapılması gerektiği yolundaki şekli itirazları incelendi. Ancak yine Anayasa'nın 148. maddesindeki hüküm gereği bu itirazların 10 gün içinde yapılması gerektiğinden ve bu süre dolduğundan şekli yönden yapılan bu itiraz reddedildi.'' Kılıç, yürürlüğün durdurulması istemine ilişkin olarak da raporunu hazırlamak üzere raportöre gerekli sürenin verildiğini, rapor hazırlandıktan sonra istemin karara bağlanacağını kaydetti. 
     Haşim Kılıç, bir soru üzerine, HADEP'in kapatılması istemiyle açılan davanın ne zaman görüşüleceğinin belli olmadığını, bunun gündeme alınma tarihini Anayasa Mahkemesi Başkanı Mustafa Bumin'in belirleyeceğini ifade etti. 
     MHP AB Uyum Yasası'nın savaş ve yakın savaş tehdit halleri dışında idam cezasının kaldırılması, gayrimüslim vakıflarının Bakanlar Kurulu kararıyla taşınmaz edinmeleri, Türkçe dışındaki dillerde yayın ve öğrenim hakkı, bazı şartlarda Avrupa İnsan Hakları Mahkemesi'nce verilen kararların yeniden yargılama nedeni sayılmasına ilişkin düzenlemelerin iptali ve yürürlüğünün durdurulması istemiyle dava açmıştı. 
     





</TEXT>
</DOC>
