<DOC>
<DOCNO> 138257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/21/son/sonspo31.html </URL>
<DATE> 2003/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor, kampanya ile maddi kaynak arayacak... 
</HEADLINE>
<TEXT>

     Bursaspor Yönetim Kurulu, kulübün içinde bulunduğu maddi sıkıntıdan kurtulması ve geleceğin takımının oluşturulması için ''Bursaspor Bir Tane'' adı altında kampanya düzenledi. 
     Bursaspor Kulübü Başkanı Erdoğan Bilenser, Vakıfköy Orhan Özselek Sosyal Tesisleri'nde düzenlediği basın toplantısında, 40'ıncı kuruluş yıldönümünü kutlayan yeşil-beyazlı kulübün, bu süre içinde 1. Lig'de en iyi derecesinin 4'üncülük olduğunu, 1 kez Türkiye Kupası ve 2. Lig şampiyonluğunun dışında başarısının bulunmadığını belirtti. 
     Başarının yakalanabilmesi için öncelikle maddi açıdan çok güçlü olunması gerektiğinin altını çizen Bilenser, bu çerçevede 2 Mart Pazar günü Bursa'da yayın yapan Olay TV, AS TV, Line TV ve Bursa TV'nin ortak canlı yayınıyla ''Bursaspor Bir Tane'' kampanyası düzenleneceğini söyledi. Bursaspor belgeseli, eski ve yeni sporcular, spor adamları, Bursa'ya damgasını vurmuş önemli kişiler ve halkla söyleşilerin yer alacağı canlı yayına Nükhet Duru başta olmak üzere birçok sürpriz sanatçının katılacağını bildiren Bilenser, ''Canlı yayında, Bursa Ticaret ve Sanayi Odası'nın belirlediği Bursa'nın en büyük 250 kurumundan kulübe maddi destek sağlanması için bağışlar alınacak'' dedi. 
     
     DESTEK ÇAĞRISI 
     Bilenser, Bursalı işadamlarının yanı sıra taraftarları da kampanyaya destek vermeye çağırarak, şöyle devam etti 
     ''Tekstil, otomotiv, tarım ve turizm olarak Türkiye'nin önde gelen kenti, Bursaspor'u 40 yıldır şampiyon yapmaya yaklaştıramamış. Birden fazla kupa alma konusunda şans yaratamamış, Avrupa kupalarında final, yarı final oynamaya yaklaştıramamış olması Bursa'nın handikabıdır. Kimsenin ben işime, fabrikama, ekonomime bakarım demeye hakkı yok. Bursa'nın gücü Avrupa'da Bursaspor'un gücüyle orantılanacaktır. Malmö'nün, Barcelona'nın, Rosenborg'un adını futbol sayesinde duyduk. Başarılı bir Bursaspor'u da tüm Avrupa duyacaktır. Bunun için herkes üzerine düşen görevi yapmalıdır. Kulübü maddi sıkıntılardan kurtaracak kampanyaya tüm işadamlarımızı ve Bursasporlu taraftarlarımızı destek vermeye çağırıyorum.'' Yaklaşık 5 trilyon liralık gelir bekledikleri kampanya sonunda yeşil-beyazlı kulübe en fazla bağış yapan 3 kişi ya da kuruluşu altın, gümüş ve bronz timsahla onurlandıracaklarını söyleyen Bilenser, kampanya çerçevesinde tüm şehrin yeşil-beyazlı bayraklarla, afişlerle ve flamalarla süsleneceğini, kendisinin de 1 yıl süreyle her ay 1 milyar lira vererek kampanyaya katılacağını sözlerine ekledi. 
     





</TEXT>
</DOC>
