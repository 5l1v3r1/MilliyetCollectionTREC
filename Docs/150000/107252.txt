<DOC>
<DOCNO> 107252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/12/son/sonspo19.html </URL>
<DATE> 2002/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe 2. Başkanı Nihat Özdemir "Kadroya karışmayız" 
</HEADLINE>
<TEXT>

     Fenerbahçe'nin erteleme maçında Gaziantepspor ile dün akşam oynadığı maçta, son dakikalarda gelen golle yenilgiden kurtulması, moralleri bozarken, yıldız futbocu Ortega'yı ilk 11'e almayan teknik direktör Werner Lorant eleştiri oklarını yine üzerine çekti. 
     Fenerbahçe Kulübü İkinci Başkanı Nihat Özdemir, takımın başarılı olabilmesi için gereken herşeyi yaptıklarını kayderek, ''Şimdi takımın başarılı olmasını bekliyoruz'' dedi. 
     Özdemir, teknik direktör Lorant'ın, Ortega'ya, Feyenoord ile oynanan Avrupa Şampiyonlar Ligi 3. ön eleme turunun ilk maçında olduğu gibi yedekler arasında yer vermesiyle ilgili olarak da, ''Biz teknik direktörün kimi oynattığına, kimi oynatmadığına bakmayız. Biz gereken herşeyi yaptık. Şimdi Fenerbahçe'nin başarılı olmasını bekleriz. Kadronun yapılması bizim işimiz değil'' şeklinde konuştu. 
     
     ''ENDİŞEMİZ YOK'' 
     Sarı-lacivertli yönetici, ligin 5. haftasında Malatyaspor ve UEFA Kupası 1. turunda AIK Solna ile deplasmanda oynayacakları maçlar öncesi endişe duymadıklarını söyledi. 
     Endişe duymaya gerek bırakmayan bir kadroya sahip olduklarını vurgulayan Özdemir, bu iki maçı da kazanacaklarını iddia ederek, ''Gaziantepspor karşısında aldığımız beraberlik nedeniyle endişe duymaya gerek yok. Fenerbahçe rakip sahalarında oynayacağı bu iki maçı da kazanacaktır'' diye konuştu. 
     





</TEXT>
</DOC>
