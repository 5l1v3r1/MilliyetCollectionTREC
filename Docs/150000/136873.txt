<DOC>
<DOCNO> 136873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/15/spor/spo03.html </URL>
<DATE> 2003/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
XAVİER'E YENİ ROL 
</HEADLINE>
<TEXT>

Fatih Terim, Ümit Davala’nın yükselen formu nedeniyle Portekizli oyuncuyu sağ kanatta oynatmaktan vazgeçti. Xavier’in Bursa’da savunmanın göbeğine çekileceği öğrenildi 
     HALİL ÖZER 

     Kafası iyice karıştı 
     GALATASARAY Teknik Direktörü Fatih Terim, Abel Xavier’e yer arıyor. Bu oyuncuyu savunmanın ortasında ya da sağ kanadında oynatıp oynatmamaya henüz karar veremeyen Terim, Bursaspor maçı öncesinde yapılacak olan son çalışmalara göre tercihini belirleyecek. Sağ bekte görev yapan Ümit Davala’yı orta alana çekip, Xavier’i burada oynatmayı planlayan Galatasaray çalıştırıcısının Ukrayna milli maçı sonrasında kafası karıştı. 
     
     Tecrübesine güveniyor 
     DAVALA’NIN sağ kulvarda yüksek performans göstermesi ve giderek eski performansına yaklaşması nedeniyle Terim’in Xavier’i Bülent Korkmaz ile eşleştirmesi bekleniyor. Tıpkı eski yıllarda Bülent - Popescu ikilisi gibi, Xavier ile kaptanı yanyana oynatmayı planlayan Terim’in, Portekizli oyuncunun tecrübesine çok güvendiği belirtiliyor. Ancak Fatih hoca, bu konudaki son kararını yarın verecek. 
     
Hasan Şaş Bursa’da yok      SAKATLIĞI nedeniyle Milli Takımımız’ın Ukrayna karşılaşmasında oynayamayan Hasan Şaş’ın yarınki Bursaspor maçında da görev yapamayacağı belirtildi. Tedavisine devam edilen oyuncunun ancak haftaya takımda katılabileceği ifade edildi. Terim’in, Hasan Şaş’ın görevini Revivo’ya vereceği öğrenildi. Hasan dışında, diğer sakatlardan Ümit Karan ile Suat Kaya’nın da oynayamayacağı daha önce açıklanmıştı. 
     
Yine para Galatasaraylı futbolcular, prim ve alacakları konusunda yönetimle görüşmeye karar verdi 
     CÜNEYT KARAKAYA 

     CİM-BOM’DA takıma yeni katılan isimlere peşin para ödenmesi, takımdaki futbolcuları rahatsız etti. Sarı - Kırmızılılar, Bursaspor deplasmanının ardından, yönetim ile görüşme kararı aldı. Problemlerini dile getirecek olan oyuncular, özellikle prim konusunu gündeme getirecek. Sezon başından bu yana h l prim sisteminin belirlenememesi nedeniyle sıkıntı yaşayan Galatasaraylılar, henüz ödenmeyen alacakları konusunda da idarecilerle konuşacak. 
     
Cim-Bom’a iyi haber      BURSA’NIN olumsuz hava koşullarından etkilenmediği ortaya çıktı. Atatürk Stadı’nın yeşil zemininin iyi olduğu belirtilirken, Meteoroloji Müdürlüğü yetkilileri, maç günü şehirde havanın parçalı bulutlu olacağını ifade etti. Bu haber Galatasaray teknik heyeti tarafından mutlulukla karşılandı. 
     
Deniz yolculuğu ürküttü      BURSA’YA bugün hareket edecek olan Galatasaray kafilesi, yol şartlarını da gözönünde tutacak. Yeni transferleriyle birlikte ilk kez taraftarının huzuruna çıkmayı hesaplayan Sarı - Kırmızılılar, kuvvetli rüzgarın devam etmesi durumunda Körfez’i karayoluyla dolaşmayı hesaplıyor. Teknik heyet, Mudanya’ya yapılacak gemi yolculuğunun takımı etkilemesinden çekiniyor. 
     
İsmini kaptırdı      ASLAN’IN golcüsü Arif de sanal dünyaya ilk adımı attı. İnternette "www.ariferdem.com" adresiyle yer almak isteyen Sarı - Kırmızılı futbolcu, bu adresin bir Galatasaraylı tarafından alındığını öğrendi. Çabası, isim hakkını geri almaya yeterli olmadı. Bunun üzerine Arif, "www.aerdem6.com" adresli bir site kurdu. 
     



 SPOR 
























</TEXT>
</DOC>
