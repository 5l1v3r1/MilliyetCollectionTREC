<DOC>
<DOCNO> 119259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/16/son/sonspo07.html </URL>
<DATE> 2002/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe, Ankara'ya galibiyet için gitti... 
</HEADLINE>
<TEXT>

     Fenerbahçe, Futbol Federasyonu Profesyonel Futbol Disiplin Kurulu tarafından Galatasaray maçında çıkan olaylar nedeniyle bir maçlık saha kapatma cezası nedeniyle Ankara'da yapacağı Bursaspor maçı için başkente gitti. 
     Hazırlıklarını bu sabah Samandıra Tesisleri'nde basına kapalı yaptığı idmanla tamamlayan sarı-lacivertli ekip, öğleden sonra uçakla Ankara'ya hareket etti. 
     Fenerbahçe'nin Bursaspor maçı kadrosuna, dün affedilen Abdullah da alındı. Abdullah'ın maçta oynayıp oynamayacağına teknik direktör Werner Lorant karar verecek. 
     Bu arada, sakatlıkları geçen Fatih ve Mustafa Doğan da kafileye dahil edilirken, kırmızı kart cezalısı Ortega, kadro dışı bulunan Oktay, sakatlıkları süren Revivo, Mirkoviç ve İsmail, Bursaspor maçında forma giyemeyecek. 
     Öte yandan, Arjantin Milli Takımı'na çağrılan Ortega'nın takımının Japonya ile deplasmanda yapacağı hazırlık maçı için bu ülkeye gittiği bildirildi. 
     
     MUHTEMEL 11 
     Panathinaikos yenilgisiyle Avrupa kupalarına veda eden ve bütün ağırlığını lige veren Fenerbahçe'nin, Bursaspor karşısına şu muhtemel 11 ile çıkması bekleniyor 
     Rüştü, Fatih, Ümit, Ogün, Tuncay, Johnson, Ceyhun, Steviç, Abdullah Ali Güneş , Serhat, Washington. 
     Ankara 19 Mayıs Stadı'nda saat 19.00'da başlayacak ve Digitürk Lig TV'den naklen yayınlanacak maçı hakem Ali Aydın yönetecek. 
     
     ABDULLAH ''ÇOK HEYECANLIYIM'' 
     Teknik direktör Werner Lorant'ın isteği üzerine yönetim kurulunun affettiği ve yeniden A takım kadrosuna alınan Abdullah, tekrar takıma katıldığı için çok mutlu olduğunu söyledi. 
     Atatürk Havalimanı'nda basın mensuplarının sorularını yanıtlayan Abdullah, geçmişi unutup, önüne bakacağını vurgulayarak, ''Takıma döndüğüm ve tekrar sarı-lacivertli formayı giyeceğim için çok heyecanlıyım. PAF takımında çalışmalara aralıksız devam ettim. Görev verilirse, elimden geleni en iyi şekilde yapacağım'' diye konuştu. 
     
     DİNÇER ''MORALSİZ GİDİYORUZ''- 
     İdari koordinatör Kemal Dinçer, Bursaspor maçı öncesi futbolcularının moralsiz olduğunu belirterek, ''Panathinaikos elememiz nedeniyle Ankara'ya moralsiz gidiyoruz. Ama Bursaspor'u yenerek, bunu telafi edeceğiz'' dedi. 
     Dinçer, Abdullah'ın teknik direktör Lorant'ın isteğiyle takıma geri döndüğünü ifade ederek, ''Yönetim kurulu, Lorant'a desteğini, Abdullah'ı takıma alma isteğini kabul ederek göstermiş oldu. Oktay konusunda ise Alman çalıştırıcının henüz bir talebi yok. Lorant'ın böyle bir talebi olursa, yönetim kurulu değerlendirir'' diye konuştu. 
     Panathinaikos maçından sonra başkan Aziz Yıldırım'ın soyunma odasına inip, futbolcularla toplantı yaptığı şeklinde spekülasyonlar yapıldığını dile getiren Kemal Dinçer, böyle birşeyin olmadığını kaydetti. 
     





</TEXT>
</DOC>
