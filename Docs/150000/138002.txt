<DOC>
<DOCNO> 138002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/20/son/sonspo18.html </URL>
<DATE> 2003/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Pınar Karşıyaka Galibiyet kadar seyircimizin tutumuna da sevindik 
</HEADLINE>
<TEXT>

     Türkiye Basketbol Ligi takımlarından Pınar Karşıyaka'da, basketbol şubesi başkanı Levent Aziz Güngil, Galatasaray maçında istenmeyen olayların yaşanmadığını belirterek, ''Galibiyet kadar, seyircimizin tutumuna da sevindik'' dedi. 
     Levent Aziz Güngil, Galatasaray karşısında baştan sona üstün oynayarak iyi bir sonuç aldıklarını söyledi. 
     Karşılaşma öncesinde taraftarları salon kapatma cezasına yol açacak davranışlarda bulunmamaları yönünde uyardıklarını kaydeden Güngil, sözlerini şöyle sürdürdü 
     ''Bizi mahçup etmediler. İlk defa hakemlerden olumlu tepki aldık. Galibiyet kadar, seyircimizin tutumuna da sevindik. Hakemler rahat bir maç yönetti. Galatasaraylı yöneticilere de seyirciyi tahrik etmedikleri için teşekkür ediyoruz.'' Pınar Karşıyaka'nın, hedeflerine rahat bir biçimde ulaşacak gücü olduğunu kaydeden Güngil, ''Eğer salon kapatma gibi bir ceza olmazsa, hedefimize daha rahat ulaşacağız'' diye konuştu. 
     Öte yandan Galatasaray maçında sakatlanan Thornton'un Türk Telekomspor karşısında oynayamayacağı belirtildi. 
     





</TEXT>
</DOC>
