<DOC>
<DOCNO> 105909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/05/son/soneko18.html </URL>
<DATE> 2002/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Oral "Sıkıntılı dönemi aştık" 
</HEADLINE>
<TEXT>

     Maliye Bakanı Sümer Oral, Türk ekonomisinde gerekli alt yapı çalışmalarının ve yapısal değişikliklerin devam edeceğini belirterek, ''Sıkıntılı dönemi aştık'' dedi. 
     İçişleri Bakanı Muzaffer Ecemiş ve 7. Cumhurbaşkanı Kenan Evren'in de katıldığı Alaşehir Mal Müdürlüğü ve Vergi Dairesi hizmet binasının açılış töreninde konuşan Oral, 5 Eylül'ün Alaşehir'in kurtuluş günü olduğunu, hemşehrileriyle bugünü kutlamaktan mutlu olduğunu bildirdi. 
     Vergi dairesi ifadesinin sıcak bir ifade olmadığını, bu hizmet binasında vergi almaktan çok vergi bilincini güleryüzlü sunmaya çalışacaklarını ve vatandaşın memnuniyetinin önemli olduğunu kaydeden Oral, mal müdürlüğü ve vergi dairelerinde devletin gelirlerinin toplandığını anlattı. 
     Maliye elemanlarının Türkiye ekonomisinin daha sağlıklı olması için gece gündüz çalıştıklarını dile getiren Oral, vergi ve harcamanın devletin iki önemli unsuru olduğunu söyledi. 
     Vergi kadar harcamalarda da dikkatli davranılmasının ve yerinde harcanmasının önemli olduğuna değinen Oral şunları söyledi 
     ''Yerli yerinde harcanan israf yapılmayan para yeni kaynak oluyor. Bizim de bundan sonraki hedefimiz devleti rasyonel hale getirmektir. Üç yılda dünyada çeşitli krizler yaşandı. Vergilere ağırlık vererek vatandaşın özverisini isteyerek bunu aşmaya çalıştık. Vatandaşlarımız da büyük özveri gösterdi. Şimdi vergi artırma değil vergi yükünü azaltma, tabana yayma sistemini yapıyoruz. Kaynağı olmayan harcama yapılmayacak. Güçlü bir ekonomi dengeleri oturmuş kamu maliyesiyle mümkündür. Bunu gelişmiş ülkelerde görmekteyiz. Biz de bunu oturtma çabasındayız'' Bakan Oral, Türkiye'nin birçok sorunu bulunduğunu vatandaşı üzecek yeni düzenlemeler yapmanın kendilerini de rahatsız ettiğini belirtti. Oral, Türk ekonomisinin gerekli alt yapısının oluştuğunu, yapısal değişikliklerin devam edeceğini ve sağlıklı bir kamu maliyesinin müesseselerinin oluştuğunu kaydetti. Oral, ''Ekonomimiz yavaş yavaş tüm kurumlarıyla oturuyor. Sıkıntılı dönemi aştık. Vatandaş bunu ne zaman hissedecek diyorsanız. Buna da sıra geldi. Kısa bir süre sonra filesinde, mutfağında cebinde bunu görecek. Sıra buna geldi. Hesap verilebilir şeffaf bir kamu idaresi oluşturduk. Etkin bir devlete geçtik'' dedi. 
     
     KENAN EVREN "VERGİMİ NAMUSUMLA VERİYORUM" 
     7. Cumhurbaşkanı Kenan Evren, Türkiye'de her safhada yenilenme ve gelişme yaşandığını bildirdi. Evren, kendisinin de bir vergi mükellefi olduğunu, namusuyla vergi verdiğini belirterek, şunları söyledi 
     ''Benim kirada bir evim var. Bunun vergisini veriyorum. Benden daha çok kazancı olan yüzlerce kirada evi olan vergi vermiyor. O zaman insanın devlete güveni sarsılıyor. Biz enayi yerine konuyoruz diye düşünüyorum. Vatandaşı verginin nereye kullanıldığına inandırmak lazım. Bir Alaşehirli olarak bu binayı görmek beni sevindiriyor'' Manisa Valisi Rasih Özbek de Alaşehir'in kurtuluş gününde beş tesisin açılışını yapacak Cumhurbaşkanı ve iki bakanı ağırlamaktan mutluluk duyduğunu söyledi. 
     Konuşmaların ardından vergi dairesi, Kenan Evren, Sümer Oral ve İçişleri Bakanı Muzaffer Ecemiş tarafından açıldı. 
     Evren, binadan çıkarken yanına gelen 86 yaşındaki Emine Çınar adlı bir kadın, ''İlkokulu sizinle birlikte okumuştuk. Ben Alaşehir'in Tepeköy'ünden geliyordum'' dedi. Evren de 5 Eylül İlköğretim Okulu'nda Çınar'la birlikte okuduğunu hatırladığını belirtti. 
     





</TEXT>
</DOC>
