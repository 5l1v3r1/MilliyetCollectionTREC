<DOC>
<DOCNO> 135623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/07/siyaset/siy02.html </URL>
<DATE> 2003/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İran’ın Hilton devrimi 
</HEADLINE>
<TEXT>

İran, İslam Devrimi’nin yıldönümünü ilk kez elçilik dışında kutladı. Meyve sularının içildiği gecede, kadın konuklar başlarını örtmek zorunda kalmadı 
     ANKARA Mİlliyet 

     İran’ın Ankara Büyükelçiliği ilk kez İslam Devrimi’nin yıldönümünü lüks bir otelde kutladı. İran, devrim kutlaması için daha önce ABD eski Başkanı Bill Clinton ve şimdiki başkan yardımcısı Dick Cheney’nin kaldığı Hilton’u tercih etti. 
     Yıllardır devrim kutlamalarını Hilton Oteli’nin hemen yanındaki Büyükelçilik binasında gerçekleştiren İran, bu yıl Avrupalılara uyarak beş yıldızlı otelde yer kiraladı. Yeni büyükelçi Firuz Devletabadi, bu yıl 24.sü yapılan İslam Devrimi kutlamaları için Ankara’nın diplomasi ve bürokrasi çevrelerini Hilton Oteli’nin balo salonuna davet etti. 
     Diğer resepsiyonlarda sunulan şarap, viski ve rakının yerini İran gecesinde ayran, kola ve meyve suyu aldı. 
     Büyükelçilikteki resepsiyonlarda yıllardır başlarını örtme zorunluluğu bulunan Türk ve yabancı kadın konuklar, davetin Hilton’a alınması sayesinde kapanma şartından kurtuldu. 
     Hükümeti Adalet Bakanı Cemil Çiçek’in temsil ettiği gecede, Genelkurmay da tümgeneral seviyesinde temsil edildi. 
     



 SİYASET 












</TEXT>
</DOC>
