<DOC>
<DOCNO> 127982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/31/ekonomi/eko02.html </URL>
<DATE> 2003/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılbaşı alışverişi, çok taksit ve indirimlerle yüzde 60 arttı 
</HEADLINE>
<TEXT>

   Alışveriş merkezlerindeki ziyaretçi sayısı yüzde 15 ile 30 arasında, kredi kartı harcaması da yüzde 60 oranında artış gösterdi 
      AYFER YILDIZ 
   
   Yılbaşı öncesi alışveriş merkezlerinin ziyaretçi sayısı ortalama yüzde 15 - 30 oranında arttı. Mağaza yetkilileri, özellikle son üç gündür yoğunluğun arttığını, kapı girişlerinde uzun kuyrukların oluştuğunu belirttiler. 
   Bu arada, Garanti Bankası kredi kartlarıyla cuma, cumartesi, pazar ve pazartesi günü yapılan alışveriş oranı geçen yılın aynı dönemine göre yüzde 60, geçen haftaya göre ise yüzde 12 arttı. 
   
   En çok mum ve çam ağacı satıldı 
   Bu yıl erken indirime giren mağazalar, çok taksit kampanyasının yanı sıra yüzde 60'a varan indirimler yapıyor. Yılbaşı öncesinde yılbaşı süsü, mum, şamdan, çam ağacı, dekorasyon malzemeleri, kuruyemişin en çok alınan ürünler olduğu belirtiliyor. 
   İstanbul Kadıköy'de bulunan Tepe Nautilus Alışveriş Merkezi'ndeki mağazalar yüzde 60'a varan indirim yapıyor. Tepe Nautilus, ziyaretçi sayısını yüzde 30 artırdı. 
   
   Yüzde 50'ye varan indirimler 
   Ziyaretçi sayısını yılbaşı öncesinde yüzde 15 artıran Profilo Alışveriş Merkezi'nde de mağazalar yüzde 50'ye varan indirimler yapıyor. 
   Altunizade'deki Capitol Alışveriş Merkezi'nin ziyaretçi sayısı da hafta sonu yüzde 10 artarak 45 bini buldu. 
   Bakırköy'deki Carousel Alışveriş Merkezi'nin ziyaretçi sayısı da yüzde 15 artarak, pazar günü 71 bin kişiyi buldu. Levent'teki Metro City Alışveriş Merkezi'ni cumartesi ve pazar günü toplam 130 bin kişi ziyaret etti. 
   Akmerkez Alışveriş Merkezi'ni pazar günü geçen yıla göre yüzde 6 artışla 70 bin kişi ziyaret etti. 
   
   Migros'ta müşteri sayısı yüzde 15 yükseldi    Migros, Tansaş, Gima gibi perakendeciler de yılbaşı için özel sepetler hazırlarken, müşteri oranlarının arttığını belirttiler. Ramazan ayı ve bayramdaki kampanyalarla müşteri sayısını artıran Migros'ta aralık ayında geçen yıla göre yüzde 15 oranında müşteri artışı olduğu belirtildi. 
   Migros'ta yılbaşı sepetleri 39 milyon 900 bin lira. 15 farklı ürünün yer aldığı sepetin üç alternatifi bulunuyor. Ayrıca, Migros'tan 
   31 Aralık'a kadar 25 milyonluk alışveriş yapanlar özel yılbaşı piyangosuna katılıyor. 
   Gima da 14 üründen oluşan yılbaşı sepeti hazırladı. Özel sepetler 49 milyon 950 bin liraya satılıyor. Tansaş ve Macrocenter ise müşterilerine üç ayrı sepet hazırladı. 
   
   
</TEXT>
</DOC>
