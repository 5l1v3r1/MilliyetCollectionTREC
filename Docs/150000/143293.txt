<DOC>
<DOCNO> 143293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/18/guncel/gun00.html </URL>
<DATE> 2003/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuzey cephesi planı Kürtlerle işleyecek 
</HEADLINE>
<TEXT>

Washington Post ve The Independent gazetelerine göre, Kuzey cephesini peşmergelerle işbirliği yapacak seçkin Amerikan komandoları oluşturacak 
     DIŞ HABERLER SERVİSİ 

     TBMM’nin Türkiye’ye Amerikan askeri konuşlandırılmasına ilişkin tezkereyi reddetmesi üzerine, Amerikan savaş planlamacıları, stratejilerini Kuzey Irak’ta Kürtlerle ittifak yapma şeklinde değiştirdi. Askeri planlamacılar, Afganistan’da başarıyla uygulanan modelin Kuzey Irak’a adapte edilmesini ve az sayıda Amerikan seçkin komandosunun Kürt peşmergelerin yanında ABD hava gücünü yönlendirme görevi almasını kararlaştırdı. 
     
     KOORDİNAT SAPTANACAK 
     Amerikan "The Washington Post" ve İngiliz "The Independent" gazetelerinin haberlerine göre, Kuzey Irak’a sızan 130 kadar ABD özel kuvvet elemanı, Mesud Barzani’nin liderliğini yaptığı Kürdistan Demokrat Parti KDP emrindeki 62 bin peşmerge ile birlikte hareket etme görevi aldı. 
     Hafif silahlarla donatılmış KDP peşmergeleri olası savaşta Saddam güçlerinin üzerine yürürken, sayıları önümüzdeki günlerde artacak olan Amerikan komandoları tıpkı Afganistan’da olduğu gibi Irak ordusuna ait hedeflerin koordinatlarını ABD savaş uçaklarına verecek. Yani hedeflerin yerini araziyi iyi bilen peşmergeler gösterecek, Amerikalı komandolar ise bu hedeflerin koordinatlarını belirleyerek Amerikan jetlerine iletecek. 
     
     TALİBAN TAKTİĞİ 
     Barzani’nin komutanlarından General Azad Miran, olası savaşta Amerikalı komandoların kendilerine taktik hava desteği sağlayacağını söyledi. Adını vermeyen bir başka Kürt komutan ise "Peşmerge birlikleri arasında Amerikan askerleri olacak mı " şeklindeki bir soruya "Şimdi olan budur. ABD Kuzey Irak’ta halen çok kritik ancak gizli bir rol üstlendi. Afganistan’da Taliban’a karşı uygulanan yöntem burada tekrarlanacak. Kürt piyadesi yoğun hava gücüyle desteklenecek" karşılığını verdi. 
     
     GÜNEYE KAYIYORLAR 
     "The Independent", peşmergelerin Kerkük ve Musul üzerine yürüyeceğini ancak Türkiye’nin tepkisini dikkate alarak bu kentlere girmeyeceklerini yazdı. Gazetelerin haberlerine göre, kuzey cephesinde Irak 1. ve 5. kolordusu ile 2 seçkin Cumhuriyet Muhafızları tümeni bulunuyor ancak bu birlikler son zamanlarda daha güneye çekilmiş durumda. Kuzey cephesinden saldırının başlaması halinde ABD hava indirme birliklerinin de devreye gireceği Ürdün’ün doğusundan sızarak Fırat nehrinin kuzeyindeki Haditha bölgesinde Saddam’ın ordusuna ait mevzileri ele geçireceği belirtildi. 
     



 GÜNCEL 





















</TEXT>
</DOC>
