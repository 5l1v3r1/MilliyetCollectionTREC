<DOC>
<DOCNO> 148181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/07/son/sontur07.html </URL>
<DATE> 2003/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizcilik İşletmeleri'nin ihalesinde gemilerin taliplisi çıkmadı 
</HEADLINE>
<TEXT>

     - Türkiye Denizcilik İşletmeleri TDİ Deniz Yolları İşletmesi'nin, filosundaki gemileri özelleştirmek için açtığı 5. ihaleye teklif veren olmadı. 
     TDİ Genel Müdürü Burhan Külünk, Deniz Yolları İşletmesi'nin faaliyette bulunduğu iç ve dış hatlarda sefer gerçekleştiren Ankara, Samsun ve Tekirdağ feribotları ile Mavi Marmara ve Karadeniz gemilerinin satış yöntemiyle özelleştirilmesi için ihaleye çıkıldığını hatırlattı. 
     İhaleye başvuru süresinin geçen ay sona erdiğini anlatan Külünk, ''İhaleye teklif dahi veren olmadı'' dedi. 
     Külünk, ''gemilerin değerinin üzerinde satışa sunulduğu'' yönündeki eleştirilere katılmadığını ifade ederek, ''Pahalı veya ucuz değerlendirilmesinin yapılması mümkün değil. Satış ilanına muammen bir bedel koymamamıza rağmen gemilerin talihlisi çıkmadı. Durumu Özelleştirme İdaresi'ne bildirdik. Bundan sonra oradan gelecek talimatlar doğrultusunda hareket edilecek'' diye konuştu. 
     Satışa çıkartılan ve satılamayan feribotların uluslararası kuralların getirdiği teknik şartnamelere uygun olduğunu kaydeden Külünk, bu kurallara uymayan gemilerin Akdeniz'deki limanlara sefer yapamayacağını bildirdi. 
     
     ''GEMİLER, İÇ VE DIŞ HATLARDA ÇALIŞTIRILACAK'' 
     Külünk, gemilerin satılmayacağını düşünerek daha önce gerekli tedbirlerin alındığını da vurgulayarak, şöyle devam etti 
     ''Gemiler satılmadı diye kurum için külliyetli bir zarar söz konusu değil. Gemiler, eskiden olduğu gibi iç ve dış hatlarda çalıştırılacak. Buna göre, Karadeniz feribotunu özel gezilerde, Samsun feribotunu Türkiye-İtalya seferlerinde, Ankara feribotunu da İstanbul-İzmir ve İstanbul-Karadeniz seferlerinde kullanacağız. Mavi Marmara ve Tekirdağ gemileri de Marmara'daki hatlarda çalışacak. Yıl sonunda tekrar bir durum değerlendirmesi yapıp, yeniden ihaleye çıkılıp çıkılmayacağına karar vereceğiz.'' TDİ Genel Müdürü Burhan Külünk, ''göstermelik olarak ihaleye çıkıldığı'' yolundaki yorumların hatırlatılması üzerine de, ''Bunu kabul etmek mümkün değil. Gemilere talep çıkmamasında ekonomik kriz ve bankaların içinde bulunduğu durum etkili oldu'' dedi. 
     Daha önceki yönetim tarafından feribotlarda verilen bazı hizmetlerin özelleştirildiğini de ifade eden Külünk, bu uygulamadan vazgeçildiğini bildirdi. Külünk, bu hizmetleri veren kurum elemanlarının tekrar eski görevlerine getirileceğini sözlerine ekledi. 
     Türkiye Denizcilik İşletmeleri, Deniz Yolları filosunu özelleştirmek amacıyla ilk olarak 1998 yılında ihale düzenlemişti. İskenderun, Samsun, Ankara, Truva, Bandırma, Yeşilada, Bozcaada ve Tekirdağ feribotları ile Karadeniz, Mavi Marmara, Avşa ve Ayvalık yolcu gemileri blok satış yöntemiyle satışa sunulmuş, ancak ihale daha sonra iptal edilmişti. Kurum en son ihaleyi 21 Eylül 2001 tarihinde yapmış, bu ihalede de ''rekabet ortamı oluşmadığı'' gerekçesiyle gemilerin özelleştirilmesinden vazgeçilmişti. 
     





</TEXT>
</DOC>
