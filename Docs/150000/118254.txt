<DOC>
<DOCNO> 118254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/11/son/soneko14.html </URL>
<DATE> 2002/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya... FIAT işçileri Palermo Limanı'nı ulaşıma kapattı... 
</HEADLINE>
<TEXT>

     Fiat Oto'nun açıkladığı endüstri planına göre işten çıkarılmaları öngörülen Termini İmerese fabrikası işçileri, bugün de Palermo Limanı'nı ulaşıma kapatma eylemi yaptı. 
     Termini İmerese'den kalkan 10 otobüsteki işçiler, Sicilya Adası'ndaki Palermo Limanı'nda, konteynırların gemilere yüklenmesini engelleyen oturma eylemi düzenliyor. 
     Limanda, İtalya içine ve İspanya ile Fransa'ya gidecek 3 bin Fiat Punto marka otomobilin bulunduğu bildirilirken, işçilerin limanı kapatarak gemilerin kalkışını engellediği ifade ediliyor. 
     Bu arada, işçilerin Palermo'ya bağlı otoyolları ve şehir içindeki trafiği de kapattığı belirtiliyor. 
     Fiat Oto'nun geçen ay sunduğu endüstri planına göre, 8100 işçinin geçici olarak işlerinden çıkarılması öngörülürken, bunların büyük bir çoğunluğu, kapatılması da gündemde olan Termini İmerese fabrikasında bulunuyor. 
     Endüstri planına göre, 2 Aralık'tan itibaren 1800 işçi Termini İmerese'den çıkarılacak. 
     Öte yandan Fiat Oto'yu krizden kurtarmak için çalışmalara devam edilmesine rağmen, şirketin işten çıkaracakları için istediği ''devlet krizi yaklaşımı'', İtalyan hükümeti tarafından halen kabul görmedi. Çalışma Bakanı Roberto Maroni, basında yer alan demeçlerinde, ''Eğer Fiat Oto, işten çıkaracakların yerini garanti etmezse İtalyan hükümeti, devlet krizi yaklaşımını kabul etmeyecek'' dedi. 
     Devlet krizi yaklaşımında, işten çıkarılacak işçilerin maaşlarının yüzde 80'inin bir yıllığına devlet tarafından ödenmesi öngörülüyor. 
     





</TEXT>
</DOC>
