<DOC>
<DOCNO> 116796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/04/dunya/adun.html </URL>
<DATE> 2002/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
AB’den bekle gör’ 
</HEADLINE>
<TEXT>

Brüksel’den AKP’ye ilk tepki İktidara kimin geldiğinden çok, iktidara gelenin Türkiye’yi AB rayında tutup tutmayacağı önemli’ 
     GÜVEN ÖZALP Brüksel 

     Kopenhag Zirvesi’nden beklentileri bir hayli yoğun olan Türkiye’ye son dönemde sürekli olarak "Seçimler önemli" mesajı gönderen Avrupa Birliği’nin AB seçim sonrasına yönelik olarak verdiği ilk sinyaller, "Bizim açımızdan, hangi partinin iktidara geldiğinden çok, iktidara gelen partinin Türkiye’yi AB rayında tutup tutmayacağı önemli" şeklinde belirginleşti. Resmi açıklamayı seçim sonuçlarının kesinleşmesinin ardından yapacak olan AB, seçimi ilk sırada göğüsleyen AKP’ye önyargılı yaklaşmama eğiliminde. 
     Avrupa’da "İslamcı" etiketiyle tanınan AKP’nin hükümet kurma görevini alması halinde izleyeceği politikalar, Brüksel tarafından merakla bekleniyor. 
     
     Kopenhag’ı uygulama etkileyecek 
     Seçim sonuçlarını Milliyet’e değerlendiren bir AB yetkilisi bu konuda, "Türk halkının seçimine saygılıyız. İlk sırada yer alan partinin niteliğinden çok AB konusunda izleyeceği politikalar etkili olacaktır. Eğer Türkiye’yi AB’ye yakınlaştıran reform sürecini devam ettirebilir ve Türkiye’yi Birlik rayında tutarsa Brüksel - Ankara hattında sorun çıkma olasılığını yüksek görmüyoruz" dedi. 
     Bir başka AB yetkilisi ise seçim sonucunun değil yeni hükümetin Kopenhag Zirvesi’ne kadar kalan kısıtlı sürede vereceği mesaj ve atacağı adımların büyük önem taşıdığının altını çizdi. İki önemli öncelik ise AB tarafından belirtilen eksiklerin giderilmesi ve Kıbrıs gibi hassas konularda izlenecek "ılımlı ve gerçekçi" politikalar olarak sıralanıyor. Aynı yetkili, AKP’den seçim sonrası yapılan ilk açıklamaların "AB yanlısı" olmasının memnuniyet verici olduğunu ifade etti. 
     
     Parlamento riskli 
     AKP’nin Avrupa’da ağır basan "İslamcı" imajının belki de en fazla sorun yaratacağı AB kurumunun Avrupa Parlamentosu olmasına kesin gözüyle bakılıyor. Bünyesinde en fazla sandalyeye sahip olan Hıristiyan Demokratlar’ın da etkisiyle çoğu zaman Türkiye’ye karşı olumsuz bir tavır benimsemesiyle dikkat çeken AP’de, AKP’nin "İslamcı" çizgilerinin "kötüye kullanılma" olasılığı hiç de az değil. Ancak Kopenhag’a giden süreçte AP’nin etkisinin, gerek AB Komisyonu gerekse nihai kararı verecek olan AB Konseyi’ne göre daha az olacak olması bu endişeleri biraz hafifletiyor. 
     



 DÜNYA 











</TEXT>
</DOC>
