<DOC>
<DOCNO> 102692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/19/son/sondun27.html </URL>
<DATE> 2002/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Gözleri görmeyenler için elektronik baston üretildi 
</HEADLINE>
<TEXT>

     Japon mühendisler, körler için trafik lambasının yeşil mi kırmızı mı yandığını ve yolun karşısına geçmek için ne kadar mesafe alınması gerektiğini gösteren elektronik baston ürettiler. 
     Measurement Science and Technology dergisinde yayınlanan habere göre, elektronik baston, içine yerleştirilen bir kamera ve bilgisayar yardımıyla yaya geçidindeki çizgilerin arasındaki mesafeyi hesaplayarak, yolun genişliğini kullanıcısına bildiriyor. 
     Kyoto Teknoloji Enstitüsü bilim adamları, aslında 3 boyutlu görüntü için 2 kameranın gerekli olduğunu, fakat yaya geçidindeki çizgiler sayesinde uzaklığı hesaplayabildiklerini kaydettiler. 
     Bilim adamları, baston sayesinde trafik lambasının yeşil mi kırmızı mı yandığının öğrenilebildiğini belirterek, bastonun bu bilgiyi hareketli haldeyken de verebildiğini söylediler. 
     





</TEXT>
</DOC>
