<DOC>
<DOCNO> 119823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/19/son/sontur29.html </URL>
<DATE> 2002/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümet programı mecliste Cumartesi günü okunacak... 
</HEADLINE>
<TEXT>

     AK Parti Kayseri Milletvekili Abdullah Gül'ün başbakanlığında kurulan 58. Hükümet'in programı, 23 Kasım Cumartesi günü TBMM'de okunacak. Hükümet için güvenoylaması, 28 Kasım Perşembe günü yapılacak. 
     Cumhurbaşkanı Ahmet Necdet Sezer'in 58. Hükümet'in atandığına ilişkin yazısı TBMM Genel Kurulu'nun bilgisine sunuldu. AK Parti'li milletvekillerinin alkışları arasında kabinenin okunmasından sonra birleşimi yöneten Geçici Başkan Şükrü Elekdağ, Hükümet programının Genel Kurul'da okunacağı tarihi sordu. Başbakan Abdullah Gül adına Devlet Bakanı ve Başbakan Yardımcısı Abdüllatif Şener, programın 23 Kasım Cumartesi günü TBMM'de okunacağını bildirdi. 
     Buna göre, programın okunmasından iki tam gün geçtikten sonra 26 Kasım Salı günü program üzerinde görüşmeler yapılacak. Görüşmelerin bitiminden bir tam gün geçtikten sonra 28 Kasım Perşembe günü de 58. Hükümet için güvenoylamasına gidilecek. 
     Genel Kurul'a ayrıca, 57. Hükümet'in istifası ile 58 Hükümet'i kurmak üzere Gül'ün görevlendirildiğine ilişkin Cumhurbaşkanlığı Tezkereleri de okundu. 
     





</TEXT>
</DOC>
