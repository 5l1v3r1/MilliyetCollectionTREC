<DOC>
<DOCNO> 123595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/09/son/sontur11.html </URL>
<DATE> 2002/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan ''Türkiye'ye tarih verilmemesi çifte stantard'' 
</HEADLINE>
<TEXT>

     Tayyip Erdoğan, bugün Kopenhag'da Danimarka Başbakanı ile yaptığı görüşme sonrasında ortak basın toplantısında sert bir çıkış yaptı. Erdoğan, AB'ın ''Türkiye'ye hala bir müzakere tarihi verilmeyişinin çifte standardın ta kendisi'' olduğunu söyledi. 
     Danimarka Başbakanı ise daha sonra söz alarak "Hiçbir çifte standart yok. Kriterler kağıt üzerinde değil gerçek hayatta yerine getirilmelidir" dedi. 
     Tayyip Erdoğan, ''AB, Türkiye'yi üyeliğe kabul etse de etmese de, müzakere tarihi verse de vermese de, Kopenhag kriterlerini insanımızın yaşam standardını yükseltmek için yapacağız. Avrupa Birliği bizi alsın diye değil'' dedi. Erdoğan, oluşan bu duygusal zeminin zedelenmesi durumunda, AB'ın bundan sonrasının neticesine katlanması gerektiğini ifade ederek, ''bunun neticede bir barış dünyası için hiç hayırlı olmayacağını, ekonomideki gelişmeler için hayırlı olmayacağını'' bildirdi. 
     Erdoğan ve Rasmussen, görüşmelerinin ardından gazetecilere açıklamalarda bulundular. 
     Erdoğan, Rasmussen ile çok ciddi düşünce alışverişinde bulunduklarını belirtti. Bu hafta, Türkiye-AB ilişkilerinde çok önemli bir dönemece girildiğini anlatan Erdoğan, zirvede alınacak kararın tarihe malolacağını, tarihe çok önemli bir kayıt düşeceğini söyledi. 
     AB üyelik sürecinde Türkiye'nin çok ciddi adımlar attığını ifade eden Erdoğan, 1. ve 2. uyum paketlerinin çıkma noktasında olduğunu, iktidarı ve muhalefeti ile son 18 ayda yapılan çalışmalarla, Lüksemburg ve Helsinki zirvesi öncesinde hiçbir ülkenin atmadığı adımların atıldığını kaydetti. 
     Kopenhag kriterleri uygulama alanı olarak değerlendirildiğinde, bu kriterlerin tamamını yerine getiremediği halde müzakere tarihi alan Lüksemburg zirvesinde 6 ülke, Helsinki zirvesinde de 6 ülke görüldüğünü ifade eden Erdoğan, bu gerçeklerin ortada olduğunu belirtti. Erdoğan, ''Fakat şu anda tek ülke kaldı. O da Türkiye. Türkiye'ye hale bir müzakere tarihi verilmeyişi çifte standardın ta kendisidir. Burada bunu başka türlü izah etmek mümkün değildir'' diye konuştu. 
     
     TÜRKİYE KARARLI 

     Türkiye'de iktidar ve muhalefetin çok kararlı olduğunu vurgulayan Erdoğan, Kopenhag kriterleri yerine geldiği zaman Türkiye müzakere tarihi alacaktır yaklaşımının samimi bir yaklaşım olmadığını bildirdi. Erdoğan, ''Çünkü Türkiye bu konuda adımlarını atmıştır'' dedi. 
     Açıklamaları sırasında Letonya örneği ve Çingeneler sorununa değinen Erdoğan, Letonya'da 1 milyon Rus bulunduğunu ve bunların halen vatansız muamelesi gördüğünü, ancak bu ülkenin çok kısa sürede üyeliğe kabul edileceğini ifade etti. 
     AB sınırları içindeki 6 milyon Çingenenin de Kopenhag kriterleri çerçevesinde çok ciddi sorunlar yaşadıklarını anlatan Recep Tayyip Erdoğan, bunların komisyon raporlarında görülebileceğini belirtti. Erdoğan, bu raporlara rağmen, bu noktada da farklı standart uygulandığını kaydetti. Erdoğan, şöyle devam etti 
     ''Bu gerçekler ortada iken Türkiye'nin bazı uyum ve uygulamadaki eksiklerini sürekli önümüze getirmek suretiyle Türkiye'nin tek ülke kalmasına rağmen müzakere tarihini almayışını anlamak mümkün değildir. Çünkü müzakere tarihini almak bir bitiş değildir. Bunun sürecinin ne kadar olacağı belli değildir. Ama şu anda müzakere tarihi almış olanlar kısa bir süre içerisinde 1 Mayıs 2004'de artık üye olacaktır. Bu da bir gerçektir. Bu gerçekler varken, hala Türkiye Kopenhag'da müzakere tarihi alsın mı almasın mı tartışmasını bence süratle olumlu yönde geliştirmenin, inanıyorum ki Avrupa Birliği'nin bu sınavı geçmesi, kazanması olarak görüyorum. 
     
     ''AB ALSIN DİYE DEĞİL'' 

     Bir gerçeği daha ifade etmekte fayda var. AB Türkiye'yi üyeliğe kabul etse de etmese de müzakere tarihi verse de vermese de biz Kopenhag kriterlerini Türkiye Cumhuriyeti olarak insanımızın yaşam standardını yükseltmek için yapacağız. Avrupa birliği bizi alsın diye değil. 
     AB'ın Türkiye'yi üyeliğe alması ya da müzakere tarihi vermesi ise Gerek AB'ın gerek Türkiye'nin stratejik çıkarlarının bir gereğidir. 
     Biz bir medeniyetler buluşmasının AB'da adres bulmasını istiyoruz. Bütün gayretimiz bunun içindir. Küreselleşmenin yaşandığı ve bunun ispatının arandığı bir dünyada, Türkiye'nin şu anda AB'dan müzakere tarihi alabilmesi ve ardından üye kabul edilmesi medeniyetlerarası bir buluşmanın ispatı olacaktır. Ve yine Türkiye'nin İslam kültürü ile demokrasiyi ortada koymada, onların buluşmasını göstermede bir model olacaktır. BU bakımdan çok büyük önemi var. 
     AB bir defa kendisi için bir gençlik aşısı olacak olan Türkiye'yi 12 Aralık'ta bir kenara koymamalıdır. AB küçük hesaplarla bir defa büyüklüğüne yakışmayacak bir adımın içerisine girmemelidir. 
     
     ''HAYIRLI OLMAZ'' 

     AB kendisini zedeleyecek olan çifte standarttan vazgeçmelidir. AB halkının yüzde 80'i ile iktidarı ile muhalefetiyle, parlamento dışı partilerin büyük bir çoğunluğu ile sivil toplum örgütlerinin hemen hemen büyük bir çoğunluğu ile bu işe evet diyen ve halkımızın oluşmuş olan bu olumlu duygusal zeminini AB 12 Aralık'ta zedelemesin diyorum. 
     Bunu özellikle vurguluyorum. Eğer bu duygusal zemin zedelenirse kusura bakmayın AB bundan sonrasının neticesine katlanmalıdır ve bu neticede bir barış dünyası için hiç hayırlı olmaz, ekonomideki gelişmeler için hayırlı olmaz . Bunu bizim olgunlaştırmamız lazım ve bir barışta küreselleşmeyi gerçekleştirmemiz lazım. Adalette kürselleşmeyi gerçekleştirmemiz lazım. Dünyadaki bütün paylaşımın küresel mantık içinde adil bir şekilde gerçekleşmesini sağlamamız lazım. Dönem başkanı olarak değerli dostumdan elinden geleceğine yapacağına inanıyor ve kendilerine bu yoğun trafikte başarılar diliyorum.'' 
     
</TEXT>
</DOC>
