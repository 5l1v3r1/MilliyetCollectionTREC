<DOC>
<DOCNO> 134605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/02/son/sondun08.html </URL>
<DATE> 2003/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
"Saddam'dan sonra denetim bir süre ABD'de olacak" 
</HEADLINE>
<TEXT>

     ABD Başkanı George Bush'un Ulusal Güvenlik Danışmanı Condoleezza Rice, ''Saddam Hüseyin yönetiminden kurtulmasının ardından, Amerikan güçlerinin bir süre Irak'ı denetimleri altında tutacaklarını'' bildirdi. 
     Rice, Mısır'da yayımlanan El Ahram gazetesine verdiği demeçte, ''Irak'ın bu korkunç yönetimden kurtulmasının ardından, Irak halkının kendi işini iyi bir şekilde kendisinin görebileceğini düşünüyoruz'' ifadesini kullandı. 
     Bununla birlikte, belli bir süre için, özellikle askeri operasyonlar sırasında düzenin sağlanması gerektiğini kaydeden Rice, Amerikan askerlerinin bu konuda önemli rol oynayacaklarını kaydetti. 
     Rice, ''ABD ve müttefiklerinin, belli bir süre için güvenliği ve ülkenin birliğini sağlamaları, şiddet olaylarını önlemeleri ve insani yardımın Irak halkına ulaşıp ulaşmadığını denetlemeleri gerekiyor'' görüşünü dile getirdi. 
     





</TEXT>
</DOC>
