<DOC>
<DOCNO> 100157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/05/son/sontur06.html </URL>
<DATE> 2002/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Farklı dil ve lehçeler için kurslar 3 ay içinde tamam... 
</HEADLINE>
<TEXT>

     Milli Eğitim Bakanı Necdet Tekin, TBMM'de kabul edilen AB Uyum Yasası çerçevesinde, farklı dil ve lehçelerde özel kurs açılması ve denetlenmesine ilişkin yönetmelik çalışmasının, yasanın yürürlüğe girmesinden itibaren 3 ay içinde tamamlanabileceğini bildirdi. 
     Tekin, TBMM'de kabul edilen AB Uyum Yasası'nın 11. maddesiyle, ''Türk vatandaşlarının günlük yaşamlarında geleneksel olarak kullandıkları farklı dil ve lehçelerin öğrenimine izin verildiğini'' anımsattı. 
     Bu konudaki esas ve usulleri belirleme yetkisinin Milli Eğitim Bakanlığı'na verildiğini belirten Tekin, yasaya göre, bu kapsamda günlük yaşamda kullanılan farklı dil ve lehçelerin öğrenilmesi için açılacak kursların 625 sayılı Özel Öğretim Kurumları Kanunu hükümlerine tabi olduğunu ifade etti. 
     
     ''375 ADET DİL KURSU VAR- 
     Türkiye'de şu anda İngilizce, Almanca, Fransızca, Arapça gibi dillerde öğretim yapan 375 adet kurs bulunduğunu kaydeden Tekin, bu kursların denetiminin 276 Bakanlık müfettişi ile tüm illerdeki ilköğretim müfettişlerince gerçekleştirildiğini anlattı. 
     ''Bu kurslara herhalde, Kürtçe, Çerkezce gibi dil ve lehçe kursları da eklenecek. Bu tür dil ve lehçe kursları cumhuriyetin temel ilkelerine aykırı olamayacak'' diyen Tekin, yasayla farklı dil ve lehçelerde sadece özel kurs açılmasına izin verildiğine işaret etti. 
     Milli Eğitim Bakanı Tekin, şunları söyledi 
     ''Şu anda Milli Eğitim Bakanlığı'nın denetiminde ve gözetiminde nasıl ki Fransızca kursları açılıyor, bu kursların açılmasını ve denetimini de Milli Eğitim Bakanlığı yapacak. Bu kursların açılmasına ve denetimine ilişkin esas ve usuller Bakanlığımızca hazırlanacak yönetmelikle belirlenip, Bakanlar Kurulu'ndan onaylanarak çıkacaktır. Ben bu süreyi 3 ay olarak görüyorum. Belki daha erken de çıkabilir'' Tekin, farklı dil ve lehçelerdeki kurslarla ilgili olarak, ''Zaman içinde hem arzını hem talebini yaratır'' dedi. 
     Bu arada, Milli Eğitim Bakanlığı yetkilileri, halen Milli Eğitim Bakanlığı'na Bağlı Özel Öğretim Kurumları Yönetmeliği ve Özel Kurslar Tip Yönetmeliği bulunduğunu belirterek, yeni bir yönetmelik hazırlamak yerine bu yönetmeliklerde değişiklik yapılabileceğini ifade ettiler. 
     Yeni yönetmelik çalışmalarını, Talim ve Terbiye Kurulu Başkanlığı, Milli Eğitim Bakanlığı Özel Öğretim Kurumları Genel Müdürlüğü ile birlikte yürütecek. 
     





</TEXT>
</DOC>
