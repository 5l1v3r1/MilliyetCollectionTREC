<DOC>
<DOCNO> 137180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/17/dunya/dun01.html </URL>
<DATE> 2003/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Gerilla Saddam 
</HEADLINE>
<TEXT>

Irak, Amerikan birliklerinin ilerleyişini yavaşlatmak için Şiileri aç bırakacak, köprüleri uçuracak, barajları yıkıp su baskını yaratacak, petrolü ateşe verecek ve kimyasal silah kullanacak 
     SEMA EMİROĞLU New York 

     Saddam rejiminin olası bir savaşta, Amerikan birliklerinin işini zorlaştırmak için ülkenin güneyindeki Şii çoğunluklu sivil halkı aç bırakarak insani bir kriz yaratacağı öne sürüldü. New York Times, Amerikan istihbarat kaynakları ve Savunma Bakanlığı yetkililerine dayanarak manşetten verdiği haberde, Irak’ın, köprü ve barajları havaya uçurup petrol yataklarını ateşe vererek, Amerikan askerlerinin başkent Bağdat’a doğru ilerlemesini yavaşlatmayı, daha sonra da Bağdat ve çevresinde kanlı sokak çatışmalarına girmeyi planladığını yazdı. Gazeteye göre, Saddam Hüseyin bu taktiklerle ABD’nin kısa sürede net bir zafer kazanmasını önlemeyi hedefliyor. 
     Gazete, Saddam’ın, ülkenin güneyindeki sivilleri gıdadan mahrum ederek insani bir kriz yaratabileceği ve ilerlemekte olan müttefik kuvvetlere milyonlarca Iraklıya bakma sorumluluğu yükleyebileceğini yazdı. Emekli General ve eski Amerikan Merkezi Komuta lideri Joseph Hoar, "Irak’ın zafer kazanma şansı yok. Onun için sorun çatışmayı ne kadar uzatabileceği ve ABD’ye ne kadar zarar ve can kaybı verebileceği" dedi. Gazetenin edindiği istihbarat bilgilerine göre, Irak’ta şu senaryolar hazırlanıyor 
     
     Barajlar yıkılacak 
     Irak, Fırat Nehri üzerindeki barajları yıkıp su taşkınları yaratmayı ve böylece Amerikan askerlerinin nehrin karşı kıyısına geçmesini engelleyerek saldırıyı yavaşlatmayı planlıyor. 
     
     Bağdat’ta iki çember 
     ABD askerleri, Bağdat’a yaklaştığında, Iraklı elit Cumhuriyet Muhafızları’nın iki savunma çemberiyle karşılaşacaklar. Bu kuvvetlerin pek çoğu, açılıştaki bombardımandan korunmak için çeşitli bölgelere dağılmış durumda. Ama ABD kuvvetleri Bağdat’a doğru ilerlerken, mevzilere yerleşmeleri bekleniyor. 
     
     Kimyasal silah kullanacak 
     Bazı Cumhuriyet Muhafızlarına, özel birlikler ve Bağdat’taki güvenlik güçlerine NBC donanımı dağıtılmış olması, Irak’ın kimyasal ya da biyolojik silah kullanmaya hazırlandığı şeklinde yorumlanıyor. 
     
     İsrail vurulabilir 
     Irak, İsrail’i Scud füzeleriyle vurmaya çalışabilir ve bu füzelere kimyasal ya da biyolojik silah başlığı takabilir. Irak, Bağdat’ın çevresine karadan karaya El Sımud, Ebabil - 50, Ebabil - 100 ve Frog füzelerini konuşlandırdı. 
     



 DÜNYA 











</TEXT>
</DOC>
