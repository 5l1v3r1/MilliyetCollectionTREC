<DOC>
<DOCNO> 103575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/23/son/soneko33.html </URL>
<DATE> 2002/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
TEKEL, vergi borcunun hatalı olduğunu iddia etti... 
</HEADLINE>
<TEXT>

     TEKEL Genel Müdürü Mehmet Akbay, İstanbul Defterdarlığı'nca açıklanan vergi borçluları listesinde 1. sıradaki TEKEL'in 3 katrilyon 13 trilyon lira borcu gözükmesinin gerçeği yansıtmadığını belirterek, ''TEKEL'in 31 Aralık 2001 tarihi itibariyle vergi borcu 2 katrilyon 648 trilyon liradır. Ama, bunun karşılığında da 1 katrilyon 911 trilyon görev zararı alacağı var'' dedi. 
     Akbay, İstanbul Defterdarlığı'nın açıkladığı borç miktarına ilişkin olarak, ''Demek ki, doğru hesaplamıyorlar. Arada bir intibaksızlık var. Belki, mahsupları dikkate almadılar'' dedi. 
     TEKEL'in geçen yıl açıklanan vergi borcunda da böyle bir sorun yaşandığına dikkati çeken Mehmet Akbay, daha sonra şunları kaydetti 
     ''TEKEL'in 2 katrilyon 648 trilyon borcu var. Ama, bunun karşılığında da 1 katrilyon 911 trilyon görev zararı alacağı var. Bizim görev zararlarımızı bütçelemedikleri için veya bunun tamamını belki mahsup ederek bir açıklama yapılması daha doğru olurken, hiç bunlar dikkate alınmadan sadece vergi borçlarının açıklanacağına dair kanun maddesi hükmüne dayanarak yapılan bu açıklama, bir kamu kuruluşuna karşı haksızlık.'' 
     
     ''FAHİŞ GECİKME ZAMLARI UYGULANIYOR'' 

     Mehmet Akbay, Deftardarlığa vergi borçlarını düzeltme yönünde bir girişimleri olup olmayacağına ilişkin soruyu yanıtlarken, ''Her sene yapıyoruz, yazıyoruz, ama bir netice çıkmıyor'' ifadesini kullandı. 
     TEKEL'in 2 katrilyon 648 trilyon liralık borcunun asıl vergi bölümünün 1 katrilyon 151 trilyon lira olduğunu, geri kalan 1 katrilyon 497 trilyon liralık kısmın ise gecikme zammından kaynaklandığını dile getiren Akbay, devamla şunları söyledi 
     ''TEKEL, doğru bütçelenmediği için bir de fahiş miktarda gecikme zamlarına maruz bırakılıyor. Karşılıklı bir borç ve alacağınız var. Bir cari hesap gibi işliyor. Mahsup yapmıyorsunuz. Üstelik çıkartıp başka yasalara göre görevlendirdiğiniz kuruluşa bu görev zararını vermediğiniz gibi, bundan dolayı kuruluşun yaşadığı mali sıkıntı dolayısıyla bir de fahiş gecikme zamları uygulanıyor. Bu kadar ayan beyan durumu bilinen bir kuruluşun borçları, tecil bile edilmiyor. Manasız bir biçimde bu hesap kabartılıyor. '' TEKEL Genel Müdürü Mehmet Akbay, Hazine'nin görev zararını ödediği zaman, kendilerinin de vergi borçlarını kapatmayı düşündüklerini söyledi. 
     





</TEXT>
</DOC>
