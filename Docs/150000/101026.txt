<DOC>
<DOCNO> 101026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/09/son/sontur02.html </URL>
<DATE> 2002/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarla kavgası kanlı bitti "2 ölü, 1 yaralı..." 
</HEADLINE>
<TEXT>

     Konya'da 10 dönüm arazi için çıkan kavgada, 2 kişi öldü, 1 kişi yaralandı. 
     Alınan bilgiye göre, merkez Karatay İlçesi Araplar Caddesi'ndeki Toklular Mini Market'te Mustafa Toklu, akrabası Kadir Toklu ile 3 yıldır devam eden 10 dönümlük arazi anlaşmazlığı yüzünden geç saatlerde tartışmaya başladı. 
     Tartışmanın kavgaya dönüşmesi sonucu yanında getirdiği av tüfeği ile Kadir Toklu'yu 3 el ateş ederek öldüren Mustafa Toklu, bu sırada kaçan Kadir Toklu'nun oğlu Ahmet Toklu'yu kovalamaya başladı. 
     Market yanındaki Akif Paşa İlköğretim Okulu bahçesine kadar ateş ederek kovalayan Mustafa Toklu, burada Ahmet Toklu'yu başından vurarak öldürdü. 
     Kavga sırasında tarafları ayırmak için olaya müdahale etmek isterken yaralanan Mehmet Kaya ise Konya Numune Hastanesi'nde tedavi altına alındı. 
     Olaydan hemen sonra 42 HN 136 plakalı kamyon ile kaçan Mustafa Toklu'nun en son, Sarayönü İlçesi'nde bir benzin istasyonundan yakıt alarak, Altınekin İlçesi'ne doğru gittiğinin görüldüğü bildirildi. 
     Konya Emniyet Müdürlüğü'ne bağlı ekipler Mustafa Toklu'nun yakalanması için bölgede geniş çapta operasyon başlattılar. 
     Ayrıca, Mustafa Toklu'nun yaklaşık 10 gün önce Kadir Toklu'ya satırla saldırdığı, ancak akli dengesi bozuk olduğu gerekçesiyle savcılık tarafından serbest bırakıldığı ifade edildi. 
     





</TEXT>
</DOC>
