<DOC>
<DOCNO> 125309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/18/guncel/gun06.html </URL>
<DATE> 2002/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni Irak, Türkmen’siz 
</HEADLINE>
<TEXT>

Irak’ın Arap ve Kürtlerden oluştuğunu belirten muhalifler, Türkmenleri diğerleri’ diye tanımladı 
     NEVSAL ELEVLİ Londra 

     Iraklı rejim muhaliflerinin 4 gündür süren Londra toplantısı, Yürütme Komitesi üyelerinin seçimi ve sonuç bildirgesinin açıklanmasıyla dün sona erdi. 
     Sonuç bildirgesinde, Saddam Hüseyin rejiminin devrilmesinin ardından 2 yılı aşmayacak bir sürede demokratik bir Irak’ın kurulması, serbest seçimlerin yapılması ve Anayasa’nın hazırlanması üzerinde anlaşma sağlandığı belirtildi. Irak’ın bağımsız, özgür ve birleşik yapıda olacağı kaydedilen bildirgede, devletin dininin İslam olacağı vurgulandı. 
     Federal sistemin benimseneceğine işaret edilen bildirgede, Irak’ta Araplar ve Kürtler olmak üzere iki ana grubun bulunduğu ifade edildi, Türkmenler, Asuriler ve benzeri gruplar ise "diğerleri" diye tanımlandı. 
     
     65 üyenin 4’ü Türkmen 
     Yürütme Komitesi’nin 65 üyesi de açıklandı. Türkmenler bu komitede 4 kişiyle temsil edilirken, bunlardan 2’si Irak Türkmen Cephesi, 1’i Irak Türkmen İslami Cephesi, diğeri ise Irak Kürdistan Demokratik Partisi KDP lideri Mesud Barzani ile birlikte gelen Türkmen gruptan oldu. Türkmenler, bu sayıya ve Barzani’nin adamı olduğunu öne sürdükleri dördüncü üyeye karşı çıkarken, itirazlarını yazılı olarak toplantı divanına ilettiler. 
     Türkmenler ayrıca, sonuç bildirgesinde yer alan "Irak’ın federal yapıda olacağı" ibaresine ve "Irak halkının Arap ile Kürt ana gruptan oluştuğu" ifadesine itiraz etti. 
     
     



 GÜNCEL 



















</TEXT>
</DOC>
