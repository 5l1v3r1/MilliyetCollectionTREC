<DOC>
<DOCNO> 120535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/23/guncel/gun03.html </URL>
<DATE> 2002/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Demirbaş ERICA’ heyecan yarattı... 
</HEADLINE>
<TEXT>

Başbakanlık’a yerleşen Gül’ün özel kalem müdürü, masanın üzerinde daktiloyu görünce Ecevit’in meşhur Erica’sını unutup gittiğini sandı... 
     ELÇİN ERGÜN ANKARA 

     Başbakan Abdullah Gül’ün özel kalem makamındaki Erica marka daktilonun 57. Hükümet’in Başbakanı Bülent Ecevit’in değil "Başbakanlığın Erica"sı olduğu ortaya çıktı. 58. hükümetin kabine listesinin Cumhurbaşkanı’nca onaylanmasının ardından resmen göreve başlayan hükümet üyeleri, Başbakanlık merkez binasındaki odalarına da yerleşti. Başbakan Ecevit’in yıllardır "sadeliğiyle" dikkat çeken makam odasına da Abdullah Gül yerleşti. Görevi devreden Ecevit ise eski makamındaki eşyalarını Oran’daki çalışma ofisine gönderdi. 
     
     BURADA KALSIN İSTERİM’ 
     Gül’ün özel kalem müdürü ve sekreteryası da Başbakan’ın makam odasının etrafındaki yerlerini aldı. Ancak Gül’ün özel kalem müdürü Hüseyin Avni Karslıoğlu odasına yerleşirken Erica marka bir daktilo gördü. Aklına hemen Ecevit’in adıyla özdeşleşen ve bir an olsun yanından ayırmadığı Erica marka daktilo gelen Karslıoğlu, daktilonun neden orada bırakıldığını anlamadı. 
     Karslıoğlu, olayı gazetecilere anlatırken "Unutulmuş mu bilmiyorum. Eğer istemezlerse, benim için manevi değeri çok yüksek, burada kalmasını isterim" diyerek, Ecevit’ten bir "yadig r" kalmasından duyduğu sevinci ifade etti. 
     
     O İSTEDİ, DEVLET ALDI 
     Ancak dün daktilonun Ecevit’e değil "devlete" ait olduğu ortaya çıktı. Başbakanlık yetkililerinin verdiği bilgiye göre, göreve gelen Başbakan kullanmak istediği bilgisayar ya da daktilo markasını görevlilere bildiriyor, Devlet Malzeme Ofisi DMO tarafından bu istek karşılanıyordu. Ecevit de böyle yapmış, alışkanlığını bırakamayarak Erica marka daktilo istemişti. Kendi daktilosu ilk günden beri evindeydi. Devletin "kadrolu" Erica’sı da DMO’ya iade edilmemiş, Başbakanlık’ta bırakılmıştı. 
     



 GÜNCEL 
















</TEXT>
</DOC>
