<DOC>
<DOCNO> 112083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/09/son/sontur22.html </URL>
<DATE> 2002/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz hasta kurye, uçağa 4 kilo eroin sokarken yakalandı... 
</HEADLINE>
<TEXT>

     Valizinin gizli bölmesine yerleştirdiği 4 kilo 400 gram eroini uçakla İtalya'ya götürmek isteyen İngiliz kurye ile başka bir şebeke üyesi, ''Gezgin-4'' adı verilen operasyon kapsamında yakalandı. 
     İstanbul Narkotik Şube Müdürlüğü'nden yapılan açıklamaya göre, uçakla İtalya'ya gitmek üzere 6 Ekim 2002 tarihinde Atatürk Havalimanı'nda Dış Hatlar Terminali'ne gelen İngiltere uyruklu Vinston Chon Trewhella, hareketlerinden şüphelenen polis tarafından durdurularak valizi kontrol edildi. 
     Yapılan inceleme sonucu, Trewhella'nın valizinin astar kısmına küçük naylon poşetlere konularak gizlenmiş halde, 4 kilo 400 gram eroin ele geçirildi. 
     Yürütülen çalışmalar sonucu, şebeke üyesi olduğu öne sürülen İbrahim Çelik de gözaltına alındı. 
     Yakalanan Trewhella'nın sorgulanması sonucu, 7 yıldır Türkiye'de bulunduğu, bir süre öncesine kadar özel bir dershanede İngilizce öğretmenliği yaptığı, ancak kanser ve tüberküloz hastalığı bulunduğu, kemoterapi tedavisi gördüğü için işini sürdüremediği anlaşıldı. 
     Bu nedenle maddi sıkıntıya düşen Trewhella'nın, Afrika uyruklu bir kişinin 5 bin dolar karşılığı kuryelik teklifini kabul ettiği ve ilk girişiminde yakalandığı belirlendi. 
     Paranın bir bölümünü uyuşturucuyu İtalya'ya ulaştırdığında, bir bölümünü de Türkiye'ye döndüğünde alacak olan Trewhella'ya, ilk aşamada sadece uçak bileti verildiği saptandı. 
     Şebeke üyesi olduğu gerekçesiyle yakalanan, ancak suçunu kabullenmeyen Çelik'in de 15 yaşından küçük çocuğu alıkoymak suçundan arandığı ve gözündeki rahatsızlık nedeniyle özel bir şirketten malulen emekli olduğu bildirildi. 
     
     UYUŞTURUCU TACİRLERİNİN YENİ TAKTİĞİ 
     Bu arada, İstanbul Narkotik Şube Müdürlüğü yetkilileri, uyuşturucu tacirlerinin, Afganistan'daki durum nedeniyle büyük miktarda uyuşturucu nakilleri yerine, küçük miktarda ve sık sık uyuşturucu madde taşımayı tercih etmeye başladıklarını vurguladılar. 
     İstanbul'da, geçen yıl 1 kilogram eroinin 12-13 bin marka alıcı bulduğunu, şimdi ise değerinin yaklaşık 15-17 bin euroya yükseldiğini anlatan yetkililer, uyuşturucu tacirlerinin bu nedenle büyük miktardaki uyuşturucuyu yakalatmamak için kuryeler aracılığıyla küçük miktarlar halinde ellerinden çıkardıklarını söylediler. 
     Yetkililer, kuryelerin uyuşturucu tacirlerini doğrudan tanımamaları nedeniyle de asıl mal sahiplerine ulaşamadıklarını kaydettiler. 
     
     ÖNCEKİ ''GEZGİN'' OPERASYONLARI 
     İstanbul Narkotik Şube Müdürlüğü ekiplerince ''Gezgin'' adı verilen ve yine Atatürk Havalimanı'nda gerçekleştirilen operasyonlar kapsamında, 7 Eylül 2002 tarihinde 10 kilogram, 17 Eylül 2002 tarihinde 3 kilo 200 gram, 29 Eylül 2002 tarihinde de 7 kilo 200 gram eroin ele geçirilmişti. 
     Bu operasyonlarda, valizlerine gizledikleri uyuşturucuları yurtdışına çıkarmaya çalışan Hollandalı Wilo Htndrik Vermaaf, Fransa uyruklu Laurece Anges Falgue Baulay ile Bulgaristan uyruklu Birsen Mehmedova adlı kuryelerle birlikte 6 kişi daha yakalanmıştı. 
     





</TEXT>
</DOC>
