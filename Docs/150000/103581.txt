<DOC>
<DOCNO> 103581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/23/son/sonspo03.html </URL>
<DATE> 2002/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş ve İstanbulspor 126. kez karşılaşacaklar... 
</HEADLINE>
<TEXT>

     Beşiktaş ile İstanbulspor, yarın yapacakları lig maçıyla birlikte 126. kez karşı karşıya gelecekler. 
     30 Temmuz 1926'da, o zamanki adıyla Mithatpaşa Stadı'nda yapılan ve Beşiktaş'ın 6-2'lik galibiyetiyle başlayan rekabette, bugüne dek yapılan 125 maçın 90'ını ''Kara Kartallar'', 9'unu ise ''İstanbul Boğaları'' kazandı. 26 karşılaşmada ise taraflar birbirlerine üstünlük sağlayamadı. 
     76 yıllık rekabette, siyah-beyazlıların attığı 304 gole karşılık, sarı-siyahlılar 91 golde kaldı. 
     
     BEŞİKTAŞ LİGDE DE ÜSTÜN 
     Genel toplamda İstanbulspor'a büyük bir üstünlük kuran Beşiktaş, bu durumu lig maçlarına da yansıttı. 
     Ligde rakibiyle bugüne dek 42 kez karşı karşıya gelen siyah-beyazlılar, 31 galibiyet alırken, 4 kez sahadan yenik ayrıldı. 7 karşılaşma ise berabere sonuçlandı. 
     Ligde Beşiktaş 87, İstanbulspor ise 35 gol kaydetti. 
     Geçen sezon ligde yapılan maçlarda ilk yarıda BJK İnönü Stadı'nda yapılan maçı İstanbulspor 1-0, ikinci yarıda Güngören Belediye Stadı'ndaki maçı ise 2-1 Beşiktaş kazanmıştı. 
     
     FARKLI SKORLU GALİBİYETLER 
     Beşiktaş, İstanbulspor karşısında en farklı sonuçlu galibiyetini 12-1'lik skorla, 26 Eylül 1943 tarihinde yapılan özel maçta elde etti. 
     Siyah-beyazlılar ayrıca, 21 Ocak 1945'de 9-0, 8 Ocak 1932 tarihinde 7-1, 22 Kasım 1929, 20 Ocak 1938, 25 Şubat 1940 ve 23 Eylül 1951 tarihlerinde 6-0'lık skorlarla sahadan galip ayrılarak, İstanbulspor'a en ağır yenilgilerini tattırdı. 
     İstanbulspor ise 24 Nisan 1948'deki özel maçta sahadan 3-0 üstün ayrılarak, Beşiktaş karşısındaki en farklı skorlu galibiyetini aldı. 
     





</TEXT>
</DOC>
