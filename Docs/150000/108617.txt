<DOC>
<DOCNO> 108617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/20/spor/ysenay.html </URL>
<DATE> 2002/09/20/ </DATE>
<TIME>  </TIME>
<AUTHOR> ERDOĞAN ŞENAY  </AUTHOR>
<HEADLINE>
Fenerbahçe bu takımı eler 
</HEADLINE>
<TEXT>

     Fenerbahçe’yi, Stockholm’deki yüksek tempoda oynatabilmek için ya Türkiye liglerini bu şirin, ama buz gibi Kuzey ülkesine taşımak lazım, ya da Aziz Başkan’ın bütün Türkiye stadlarını "Frigidaire" ile döşeyip, soğutmasını sağlamak gerekiyor sanırım... 
     Öyle ya, Washington gibi bir forvet hayaletini tertipten çıkarınca, takım birden on bir adamla top alıp, vermeye başlıyor... Ortega’yı doğru yerde ve gerçekçi telkinlerle sahaya sürerseniz, takımın rakip gol bölgelerine yaptığı çıkarmalar birden gol sayıları, enfes bilek ve hareket düşünceleriyle süslenip, oynayan da, tribünde seyreden de keyiflenebiliyor... Ogün gibi bir futbol yorgunu kardeşimizi Fenerbahçe’deki "taşınmaz mallar" listesinden çeker alırsanız, işte dün olduğu gibi Sarı - Lacivertli formada ayağa top - tek top ve çabuk pas anlayışı geceyi sarıp, sarmalar ki, işte böyle oynayabilmenin adına da dünyanın her yerinde "çağdaş futbol" diyorlar günümüzde... 
     AIK Solna’nın pek de sıradan bir ekip olduğunu düşünenleriniz olabilir... Bu düşünceler doğru da olabilir... Ama Gaziantep ve Malatya seyahatlerinde kamyondan düşmüş karpuz gibi kafası gözü patlayan Fenerbahçe’yi gördükten sonra, İsveç futbolunun belki de en ciğersiz takımı AIK Solna bile gözlerimize Dünya markası bir takım gibi geliyor bizlere... Fener’de dün takımı kimlerin yaptığını bilmem... Hatta bilmek de istemem... Ama bu takım adam gibi koşup, elit bir futbol kompleliğini ortaya koyabiliyorsa, o zaman sormak gerekir teknik kulübe sorumlularına, "Hazretler, daha önceleri nerelerdeydiniz " diye... Fenerbahçe’de sağ kanatta Hakan Bayraktar diye bir futbol delikanlısı bütün top, düşünce ve bilek hünerlerini sergilerken, hem oyunun kalite unsurlarına büyük sevimlilikler getiriyor, hem de tribündeki yerli yabancı bütün futbol sevdalılarının alkışlarını alıyordu. Peki de, bu çocuk yepyeni bir transfer miydi dünkü ekipte, yoksa aylarca eşofman içinde unutulmuş bir mücevherin yeniden keşfi miydi dersiniz .. 
     Onu bunu bilmem, Fenerbahçe teknik kulübesi, dün geceki derli toplu tertip ve taktik kurgusu olarak alkışa layık olabilir... Ancak Fenerbahçe’deki radikal operasyonlar derhal harekete geçirilmeli ve geçmiş haftaların bilinçsiz puan katilleri hak ettikleri cezalara bir bir çarpılmalıdır. 
     Çünkü bu takım böyle oynayabildiğine göre, geçmiş zamanın silahlarını görmezlikten gelmek Fenerbahçe’ye yine problemler yaratmaktan başka hiçbir işe yaramaz... 
     
     



 SPOR 






























</TEXT>
</DOC>
