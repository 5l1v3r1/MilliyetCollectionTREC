<DOC>
<DOCNO> 109540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/25/son/sonspo16.html </URL>
<DATE> 2002/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol Birinci Ligi'nde fikstür belli oldu... 
</HEADLINE>
<TEXT>

     Erkekler Basketbol Birinci Ligi'nde 2002-2003 sezonu fikstür kuraları İstanbul'da çekildi. 
     Basketbol Federasyonu'nun Abdi İpekçi Spor Salonu'ndaki bürosunda federasyon yetkilileri ve kulüp temsilcilerinin katılımıyla gerçekleştirilen fikstür kura çekimine göre, lig 5 Ekim'de başlayacak. 12 Ocak 2003'te ilk yarısı sona erecek olan ligin ikinci yarısı 1 Şubat'ta start alıp, 20 Nisan'da bitecek. Play-off 1. tur maçları ise 29 Nisan'da başlayacak. 
     Bu arada lige, 10-30 Kasım tarihleri arasında milli maçlar nedeniyle ara verilecek. 
     Öte yandan Türkiye Kupası eleme grubu maçları 15-16 Mart'ta, dörtlü final ise 26-27 Nisan'da yapılacak. 
     Bu sezon 14 takımla yapılacak ligde son 2 sırayı alacak takımlar İkinci Lig'e düşecek. Normal sezonda ilk 10 sırayı alacak takımlar play-off'a kalacak. 10. ile 7. sıradaki takımlar play-off ilk tur maçları yapacak. İlk 6 sıradaki takımlar ise play-off'a 2. turdan itibaren katılacak. 
     Diğer yandan ligin devre arasında 18-19 Ocak tarihlerinde All Star maçı yapılacağı bildirildi. 
     
     İLK HAFTA MAÇLARI 

     Erkekler Birinci Ligi'nde 5-6 Ekim'de yapılacak ilk hafta maçlarının programı şöyle 
Darüşşafaka-Galatasaray 
Ülkerspor-Göztepe 
İTÜ-Tekelspor 
Büyük Kolej-Beşiktaş 
Türk Telekomspor-TED Kolejliler 
Karşıyaka-Efes Pilsen 
OYAK Renault-Fenerbahçe 
     





</TEXT>
</DOC>
