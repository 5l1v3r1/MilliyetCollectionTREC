<DOC>
<DOCNO> 102890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/20/son/sondun04.html </URL>
<DATE> 2002/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush, savaş kabinesini mi topluyor.. 
</HEADLINE>
<TEXT>

     ABD Başkanı George Bush'un yarın Texas eyaletindeki çiftliğinde en üst düzeyde yardımcılarıyla toplantı yapmaya karar vermesi, ABD medyasında heyecana ve ''savaş kabinesi toplanıyor'' söylentilerinin yayılmasına yol açtı. 
     Toplantıya Başkan Yardımcısı Dick Cheney, Savunma Bakanı Donald Rumsfeld, Genelkurmay Başkanı Hava Orgeneral Richard Myers ve Ulusal Güvenlik Danışmanı Condoleezza Rice'ın davet edildiği açıklandı. 
     Tatilde olan Bush'un çiftliğinde bu derece üst düzey toplantıları pek düzenlemediği bilindiği için haber, bazı ABD televizyonlarınca Irak'a karşı operasyonun yakınlaştığının bir işareti şeklinde değerlendirildi. 
     Ancak Beyaz Saray, toplantıda Irak savaşının şekillendirileceği yönündeki söylentileri yalanladı. 
     Bush'un sözcüsü Ari Fleischer, ''bu toplantıda, silahlı kuvvetlerimizin elindeki silahların ve askeri stratejilerin reformu ve bütçe planlaması gibi geniş kapsamlı konular görüşülecek. Irak, resmi gündemde yok. Peki Irak hakkında hiç konuşulmayacak mı Konuşulabilir, ancak toplantının gündemi daha geniş'' dedi. 
     Fleischer, amacın ''savaş kabinesi toplantısı'' düzenlemek olmadığını kanıtlamak için, Dışişleri Bakanı Colin Powell ve Irak'ın da içinde yer aldığı bölgeden sorumlu komutan Kara Orgeneral Tommy Franks'in yarınki görüşmeye katılmayacağını söyledi. 
     Sözcü Fleischer, buna karşılık ABD'nin Irak lideri Saddam Hüseyin'in görevden uzaklaştırılması hedefine bağlı olduğunu belirterek, ''bu konuda zaman bizim yanımızda değil'' dedi. 
     





</TEXT>
</DOC>
