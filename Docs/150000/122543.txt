<DOC>
<DOCNO> 122543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/03/son/sontur33.html </URL>
<DATE> 2002/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal'dan AKP'nin teklifine tam destek... 
</HEADLINE>
<TEXT>

     CHP Genel Başkanı Deniz Baykal, AKP Genel Başkanı Tayyip Erdoğan'ın siyasi yasağının kaldırılmasına yönelik AKP tarafından verilen anayasa değişikliği teklifine tam destek verirken, milletvekili dokunulmazlıklarını kastederek, "Artık hem millete sözleri, hem de bana borçları var" dedi. 
     Deniz Baykal, Dünya Özürlüler Günü nedeniyle Türkiye Sakatlar Konfederasyonu Başkanı Faruk Öztimur ve beraberindeki heyeti kabulünde, gazetecilerin AKP tarafından verilen Anayasa değişikliği teklifine ilişkin sorularını yanıtladı. Henüz teklifi görmediğini belirten Baykal, fakat siyasi engellerin kaldırılmasına yönelik tutumlarının herkes tarafından bilindiğini ve bu tutumlarında bir değişiklik olmadığını söyledi. Erdoğan'ın siyasi yasağının kaldırılması ve başbakanlık yolunun açılması konusunda yardımcı olmak istediklerini dile getiren Baykal, milletvekili dokunulmazlığının sınırlandırılmasını kastederek, "Ancak başka değişiklikleri de düşünmemiz lazım" dedi. 
     
     ARTIK BANA BORÇLARI VAR 
     Baykal, tüm bu düzenlemelerin bir paket halinde TBMM'ye gelmesini istediklerini ancak bunun gerçekleşmediğini belirtirken, "Ama biz bu konudaki sözümüzü tutacağız" dedi. 
     Baykal, dokunulmazlıkların kaldırılması konusunda AKP'nin de televizyonlarda 65 milyonun önünde söz verdiğini anımsatırken şöyle dedi 
     "Umarım onlar da sözlerini tutar. Bana soruyorlar bir hpaket halinde gelmesi koşul mu diye. Ben öyle olmadığını söylüyorum. Arkadaşların acelesi, telaşı varsa, biz onlara peşin ödeme yapıyoruz. Yani artık hem millete sözleri, hem de bana borçları var artık." 
     





</TEXT>
</DOC>
