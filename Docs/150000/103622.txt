<DOC>
<DOCNO> 103622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/23/son/sontur25.html </URL>
<DATE> 2002/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Demirel "Güncel siyasetle ilgilenirsem Çin'den duyulur" 
</HEADLINE>
<TEXT>

     9. Cumhurbaşkanı Süleyman Demirel, ''Benim güncel siyasetle alakam yoktur, güncel siyasetle alakadar olmak istesem onun sesi Çin'den duyulur'' dedi. 
     Zonguldak'ın Ereğli İlçesi'nde hayırsever işadamı Hacı Kadri Yılmaz'ın cenaze törenine katılan Demirel, Kaymakam Mustafa İngenç'i makamındaki ziyareti sırasında gazetecilerin sorularını yanıtladı. Bir gazetecinin ''Kemal Derviş'in CHP'ye katılmasını nasıl değerlendiriyorsunuz, Derviş solda birlik sağlar mı '' sorusuna karşın Demirel, bunların kendisinin ilgi alanı dışında, kişisel konular olduğunu belirtti. 
     Demirel, ''Tansu Çiller'in sağ partileri DYP çatısı altında birleştirme mesajını nasıl değerlendiriyorsunuz'' sorusunu, şöyle yanıtladı 
     ''Bunlar çok iyi de, bugünkü şartlar içinde birleşmeyi sağlamak kolay değil. İttifak yapılabilir. Ancak bunun için de zorluklar var. Birleşmede bir parti kendisini yok sayacak, aday göstereceği isimleri başka partinin listesine koyacak, onlar da istifa edecekler. Bunlar kolay işler değil. İttifak yapma imkanı olsa partiler kendi kimliğini ve bayrağını koruyacaktır. Ama oylama, kanunun tespit ettiği şekilde olacaktır. Birleşmeyi halk kendisi yapacaktır. Seçim öncesinde, bu tür gayretleri takdirle karşılıyorum. Çünkü, Türkiye'nin bölünmezlikle bir sıkıntısı var. 1999 seçimlerine baktığımız zaman en çok oy alan parti yüzde 22, en az alan yüzde 12 ve aşağı yukarı oyların yüzde 15'i kadarı değerlendirilmemiş vaziyetti. Bu durumda, bir istikrar bulmak kolay değil. Türkiye'nin en önemli sorunudur bu. Halkın seçimde bir istikrar çıkarmasını umuyorum. Türkiye daha uzun süre istikrarsız mücadelelerle bir yere varamaz.'' 
     
     AK PARTİ'NİN DURUMU 
     Süleyman Demirel, ''AK Parti seçimlerde birinci parti olursa 28 Şubat sürecinin tekrar yaşanacağı söyleniyor, bu konuda ne düşünüyorsunuz'' sorusunu da şöyle cevaplandırdı 
     ''Bunlar Türk halkının zihnindeki şüpheler ve kaygılardır. Halbuki meseleyi bunları aşarak bakmak lazım. Türkiye bir anayasa devletidir. Yapılan yarış, halkın iradesine giden yolda olacak. Yarışa başlarken herkes eşittir. Yarışa girerken de neticelerinde de eşittir. Yarışa girenleri sen makbul kişi değilsin deyip onu yarışın dışında saymak mümkün değildir. Türkiye'de bazı insanları, partileri ve fikirleri anayasanın koyduğu çizgiler hariç makbul olanlar olmayanlar gibi yargıya tabii tutmak çok yanlış. Bu yargısız infaz olur. Seçime giriliyor. Bundan kim çıkarsa herkes kabul etmek zorundadır. Eğer Cumhuriyet'in laiklik ve birlikteliği aşılacak olursu onu düzeltecek, o tip hareketler karşısında tavır koyacak Cumhuriyet adliyesi ve yargısı vardır.'' 
     
     ''GÜNCEL SİYASETLE ALAKAM YOKTUR'' 
     ''YTP'yi Demirel yönetiyor'' söylentileri hakkında görüşleri sorulan Demirel, ''Benim güncel siyasetle alakam yoktur, güncel siyasetle alakadar olmak istesem onun sesi Çin'den duyulur. Gizli kapaklı bir şey yapmam'' dedi. 
     Demirel, Necmettin Erbakan'ın bağımsız milletvekili adayı olmasını nasıl değerlendiriyorsunuz'' sorusuna ise Erbakan'ın bu ülkenin vatandaşı olduğunu belirterek, ''Kendisi, adaylığı konusunda hukuki bir mahsur yoktur, diyor. Sakınca var mıdır, yok mudur tartışması Yüksek Seçim Kurulu'na ait'' yanıtını verdi. 
     Süleyman Demirel, ''40 yıllık siyasi tecrübenize göre sandıktan ne çıkar '' sorusunu ise ''Bu sorunun tek bir cevabı olduğunu, daha yarışın koşulmadığını, kimin önde koşacağını söylemenin mümkün olamayacağını, klasik cevap olarak sandığın açılacağını, oyların sayılacağını, herkesin saçının önüne düşeceğini ve saçının rengini göreceği'' şeklinde cevaplandırdı. 
     Demirel, ölen işadamı Yılmaz'ın Türkiye'ye çok hizmetleri olduğunu belirterek, Yılmaz'ın ülkesi için çok şeyler yaptığını ve bunları gelerek kendisiyle birlikte açılışını gerçekleştirdiğini söyledi. 
     





</TEXT>
</DOC>
