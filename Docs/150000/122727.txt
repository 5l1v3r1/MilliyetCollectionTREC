<DOC>
<DOCNO> 122727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/04/son/sontur09.html </URL>
<DATE> 2002/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Fadıl, milletvekillerine tanınan hiçbir haktan yararlanamayacak 
</HEADLINE>
<TEXT>

     Yüksek Seçim Kurulu'nun, Siirt'te yapılan seçimleri iptal etmesi nedeniyle milletvekillikleri düşecek olan AK Parti milletvekili Mervan Gül, CHP milletvekili Ekrem Bilek ve bağımsız milletvekili Fadıl Akgündüz milletvekillerine tanınan hiçbir özlük hakkından yararlanamayacak. 
     TBMM yetkilileri, Siirt'teki seçimlerin iptal edildiğini ve bunun da seçimlerin yapılmadığı anlamına geldiğini belirterek, bu nedenle 3 Kasım milletvekilliği genel seçimlerinde bu ilden milletvekili seçilen 3 kişinin milletvekili özlük haklarından yararlanamayacağını belirttiler. 
     Bu arada milletvekili seçilmeleri nedeniyle 2,5 aylık maaşlarını alan Gül, Bilek ve Akgündüz'ün TBMM üyelerinin ödenek, yolluk ve emekliliklerine dair 3671 sayılı kanunun 6. maddesinin uygulanması durumunda, aldıkları maaşların 1 aylık bölümünü iade etmeleri gerekiyor. Yasanın 6. maddesi, ''herhangi bir nedenle TBMM üyeliği sıfatı kalkanların istihkakları, bu sıfatın kalktığı ayı takip eden aybaşından itibaren verilmez'' hükmünü içeriyor. YSK kararının bu günlerde resmi gazetede yayınlanması durumunda, söz konusu milletvekilleri 15 Aralık-15 Ocak dönemine ait maaşlarını geri verecekler. 
     TBMM yetkilileri, 3 Siirt milletvekiline ödenen maaşların tamamının da geri alınma olasılığının bulunduğunu da kaydederek, kesin kararın yapılacak değerlendirmelerden sonra verileceğini kaydettiler. 
     Milletvekillerine 3 kasım seçimleri sonrasında yaklaşık 14 milyar lira maaş ödemesinde bulunulmuştu. 
     





</TEXT>
</DOC>
