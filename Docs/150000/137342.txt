<DOC>
<DOCNO> 137342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/17/son/sonspo19.html </URL>
<DATE> 2003/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlispor'a Malatya'da seyirci şoku 
</HEADLINE>
<TEXT>

     Denizlispor'da, Malatyaspor deplasmanında uzatma dakikalarında yenen golün şoku sürerken, ''seyircisiz oynama'' cezasına rağmen tribünlerde Malatyasporlu taraftarların yer alması, yeşil-siyahlıları çileden çıkardı. 
     Başkan Mustafa Baysal, Malatya Stadı'nın kapalı tribünlerinde çok sayıda seyirci bulunduğunu ve maç boyunca ağır küfür işittiklerini belirterek, ''Amigoları bile tribündeydi. Bu nasıl seyircisiz maç anlayamadık'' dedi. 
     Durumu Malatyasporlu yöneticilere ilettiklerini, ancak tatmin edici bir yanıt alamadıklarını ifade eden Baysal, ''Bu konuda fazla da polemik yaratmak istemiyoruz. Çünkü Malatyaspor ile iyi olan ilişkilerimize zarar vermek niyetinde değiliz. Ama yine de seyircisiz oynanması gereken bir müsabakada bu kadar seyirci ve küfürün nasıl olduğunu bilmek isteriz'' diye konuştu. 
     Baysal, uzatma dakikalarında yedikleri golle yıkıldıklarını ve FC Porto maçı öncesi istedikleri morali bulamadıklarını kaydetti. 
     
     HEDEF PORTO'DA EN AZ GOLLÜ BERABERLİK 

     Öte yandan UEFA Kupası 4. tur ilk maçı için yarın özel uçakla Portekiz'e gidecek Denizlispor, bu zorlu 90 dakikada en az gollü beraberliği hedefliyor. 
     Rakiplerinin de son lig maçında 2-1 yenildiğini kaydeden Kulüp Başkanı Mustafa Baysal, şunları söyledi 
     ''Çok güçlü ve dinamik bir ekip ile karşılaşacağız. Eğer gol yemeden veya gollü bir beraberlikle sahadan ayrılabilirsek, Denizli'de tur için ümitleneceğiz. Avrupa'nın ilk 16 takımı arasına girdik. Şimdi gözümüzü ilk 8'e diktik. Eğer Beşiktaş ile beraber bunu başarırsak, ülke puanımız da artacak. Bu artık Denizli'nin değil, Türkiye'nin meselesi olmuştur. Bunu düşünerek mücadele vereceğiz. Yani daha doğru bir ifadeyle, milli maç oynayacağız.'' Çardak Havaalanı'ndan özel uçakla Porto şehrine gidecek yeşil-siyahlı ekipte, sakat veya cezalı oyuncu bulunmadığı bildirildi. 
     HAK-BAH-SÇ 14 26 17 02 03 
     





</TEXT>
</DOC>
