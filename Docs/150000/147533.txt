<DOC>
<DOCNO> 147533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/04/son/soneko31.html </URL>
<DATE> 2003/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Petrol Ofisi ABD silahlı kuvvetleriyle bir anlaşma yapılmadı... 
</HEADLINE>
<TEXT>

     Petrol Ofisi, Irak harekatı kapsamında ABD Silahlı Kuvvetleri ile şu ana kadar herhangi bir genel anlaşma yapılmadığını bildirdi. 
     Petrol Ofisi A.Ş'den, basında yer alan habere ilişkin olarak Borsa Başkanlığı'nca istenen açıklamaya cevaben gönderilen yazıda, Irak harekatı kapsamında ABD Silahlı Kuvvetleri'nin taşıma, üslerin modernizasyonu gibi çeşitli konularda Türkiye'deki özel ve kamu kuruluşlarından hizmet temin edebilmek amacı ile görüşmeler yaptığı kaydedildi. 
     Açıklamada, ''Bu çerçevede, ABD Silahlı Kuvvetleri akaryakıt ihtiyacının bir kısmının karşılanması için çeşitli akaryakıt dağıtım şirketlerinden teklif istemiş olup, şirketimizce de istenen teklif için kotasyon verilmiştir. Söz konusu teklifler, ABD makamları tarafından değerlendirilmekte olup, ancak ABD Silahlı Kuvvetleri ile şu ana kadar herhangi bir genel anlaşma yapılmamıştır'' denildi. 
     Açıklamada, konuyla ilgili gelişmelerin Borsa Başkanlığı ve kamuoyuna en kısa zamanda duyurulacağı bildirildi. 
     





</TEXT>
</DOC>
