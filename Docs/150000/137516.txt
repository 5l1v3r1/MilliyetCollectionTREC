<DOC>
<DOCNO> 137516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/18/son/soneko21.html </URL>
<DATE> 2003/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
TOFAŞ, 200 bininci Doblo'yu kutladı... 
</HEADLINE>
<TEXT>

     Türk otomotiv devlerinden TOFAŞ'ın üretime geçişinin 32. yıldönümü ile 200 bininci ''Fiat Doblo''nun üretim bandından çıkması, yöneticiler ve işçileri biraraya getiren törenle kutlandı. 
     Bursa'daki TOFAŞ Fabrikası'nda düzenlenen törene, ''Fiat Doblo'' bandında çalışan çok sayıda işçiyle birlikte TOFAŞ Ceo'su Antonio Bene ve Endüstriyel Grup Direktörü Giorgio Margiaria'nın da aralarında bulunduğu üst düzey yöneticiler katıldı. 
     ''Fiat Doblo'' adına düzenlenen dev boyuttaki ''Nüfus cüzdanı''nın asıldığı tören alanında, işçilerin üretim coşkusunu yansıtan pankartlar yer alırken, lacivert renkteki 200 bininci ''Fiat Doblo'' da sergilendi. 
     TOFAŞ Ceo'su Antonio Bene, yaptığı konuşmada, bugün hem fabrikanın üretime geçişinin 32. yıldönümünün hem de 200 bininci ''Fiat Doblo''nun üretim bandından çıkışının gururunu yaşadıklarını söyledi. 
     
     ''23 DEĞİŞİK MODEL ÜRETTİK'' 
     Bundan 32 yıl önce, Türk halkının otomobil sahibi olma isteğini gerçekleştirmek üzere üretime başlayan TOFAŞ'ın, bu sorumluluğunu aradan geçen süre içinde yerine getirdiğini ifade eden Bene, ilki 1972 yılında hayata geçirilen üretim bantlarında ,bugüne kadar 23 değişik model ürettiklerini bildirdi. 
     Bene, 32 yılda ürettikleri araç sayısının bugün itibariyle 1 milyon 947 bin 574'e ulaştığını belirterek, böylece Türkiye'de üretilen her üç araçtan birinin TOFAŞ'a ait olduğunu kaydetti. 
     Bu yılın ilk yarısında 2 milyonuncu aracı üreteceklerini ve Türk ekonomisine katma değer yaratmaya devam edeceklerini ifade eden Bene, teknolojiye yaptıkları yatırımlar, yetişmiş insan kaynakları ve kaliteli üretimleriyle, Avrupa ile rekabeti sürdüreceklerini vurguladı. 
     
     EMEĞİ GEÇENLERE ŞÜKRAN 
     Bene, başta Vehbi Koç olmak üzere TOFAŞ'ı yaratan ve bugünlere gelmesinde emeği geçen tüm çalışanlara şükran borçlu olduklarını ifade ederek, ''Umutlarıyken gururları olan'' Fiat Doblo'nun 200 binincisini bugün banttan indirdiklerini, TOFAŞ'taki değişimin simgesi yaptıkları bu model ile birçok ilki başardıklarını söyledi. 
     Türkiye'de, sanayi alanında ''Son 10 yılın gerçekleştirilen en başarılı projesi'' seçilen ''Fiat Doblo'' ile üretim kalitelerini ve teknolojilerini tüm dünyaya kanıtladıklarını dile getiren Bene, bu modelin üretimindeki başarı sayesinde, Fiat Auto'nun Brezilya ve Çin ile birlikte dünyadaki stratejik merkezlerinden biri olduklarına işaret etti. 
     
     ''SIRA GELDİ BAŞKA MODELLERE'' 
     Bene, ''Fiat Doblo'' ile bugün 54 ülkeye ihracat yapan küresel bir şirket konumuna geldiklerini belirterek, ''Bu başarı, 32 yıllık birikimin, planlı teknolojik gelişmenin, risk yönetebilmenin ve en önemlisi çok çalışmanın sonucudur. Sıra geldi başka modellerin üretim merkezi olmaya. Bu konuda Fiat Auto ile görüşmelerimiz sürüyor'' dedi. 
     
     MARGİARİA'NIN KONUŞMASI 
     TOFAŞ Endüstriyel Grup Direktörü Giorgio Margiaria ise 350 bin metrekaresi kapalı olmak üzere 1 milyon metrekarelik alanda kurulu fabrikanın, yıllık 250 bin adetlik üretim kapasitesiyle Türk otomotiv sektörünün lideri konumunda olduğunu söyledi. 
     ''Teknolojisi, yetişmiş insan kaynağı ve kalitesiyle TOFAŞ artık küresel pazarın da önemli bir oyuncusu oldu'' diyen Margiaria, Türk ekonomisindeki istikrarsızlığa ve art arda yaşanan krizlere rağmen, son 5 yıl içinde 352 milyon dolarlık yatırım gerçekleştirdiklerini bildirdi. 
     
     23.5 SAATTE BİR FİAT DOBLO 
     Margiaria, 32 yıl önce günde 27 aracın montajı yapılırken, bugün sadece ''Fiat Doblo'' hattında 400 aracın üretim bandından çıktığını, bu modelin 2000 yılının Eylül ayında 32 saat olan üretim sürecini 23.5 saate indirmeyi başardıklarını kaydetti. 
     İki yılda elde edilen 8.5 saatlik bu gelişmeyle, Fiat Auto yöneticilerin de dikkatleri çektiklerini vurgulayan Margiaria, TOFAŞ'ın birçok konudaki uygulamalarıyla örnek durumda bulunduğunu bildirdi. 
     Konuşmaların ardından, Antonio Bene ve Giorgio Margiaria, işçilerle birlikte 200 bininci ''Fiat Doblo''nun önünde basın mensuplarına poz verdi. Bene, daha sonra ''Fiat Doblo''yu tören alanında kısa bir süre kullandı. 
     İşçiler, yoğun sevgi gösterilerinde bulundukları Bene'yi omuzlarına aldılar. 
     





</TEXT>
</DOC>
