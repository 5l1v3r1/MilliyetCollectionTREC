<DOC>
<DOCNO> 133000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/24/son/sontur35.html </URL>
<DATE> 2003/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül "Irak sorununun çözümünde Saddam'a çok iş düşüyor" 
</HEADLINE>
<TEXT>

     Başbakan Abdullah Gül, Irak sorununun çözümünde Irak Devlet Başkanı Saddam Hüseyin'e çok iş düştüğünü bildirdi. 
     Gül, Davos'ta Victoria Oteli'ne gelişinde gazetecilerin sorularını yanıtladı. 
     Temaslarında ortaya koyduğu fikirler hakkında gazetecilere bilgi veren Gül, herkesin savaşsız bir çözümü tercih ettiğini dile getirdi. Savaş konusunda, ''Sizin hissiniz ne '' sorusuna Gül, burada Irak'a ve Devlet Başkanı Saddam Hüseyin'e büyük iş düştüğünü söyledi. 
     BM silah denetçilerinin vereceği raporun, bölgeye büyük bir gücün gelmesini engelleyebileceğini anlatan Gül, ''ABD askerleri buraya gelirken sevdiklerinden ayrıldıkları için ağlayarak geliyorlar. Yapılacak çok şey var'' dedi. Gül, Türkiye'nin AB üyeliğiyle ilgili bir soruyu yanıtlarken de, ''Türkiye Müslüman ülke olabilir, ama demokrat da olabilir. Biz bunu bütün dünyaya göstermek istiyoruz. Bu nedenle AB'yi istiyoruz'' diye konuştu. 
     Bir gazetecinin, ''AB fırsatı kaçırdı mı '' sorusunu Başbakan Gül, ''Biz çok gayret ettik. Biz ödevimizi hazırladık. İyi netice olur diye ümit ediyorduk, ama böyle oldu. Bu da aslında önemli bir dönüm noktasıdır. Sanal alemden gerçek aleme dönüştü'' diye yanıtladı. 
     AB'nin 2003 raporlarında Türkiye'nin durumunun en iyi şekilde çıkacağına inandığını kaydeden Gül, AB Genel Sekreterliği'ni daha da kuvvetlendireceklerini belirtti ve ''AB bizi değil, artık biz onları köşeye sıkıştıracağız'' dedi. 
     
     KIBRIS 
     Temaslarında Kıbrıs konusunun da gündeme geldiğini bildiren Başbakan Gül, Türkiye'nin çözümsüzlüğü çözüm olarak görmediğini kaydetti. Başbakan Gül, ''Kıbrıs konusunda kendi kendimizi kandıracak bir şeyi zafer olarak takdim etmek hükümetimizin politikası değildir'' diye konuştu. Sorunun çözümü için tarafların karşılıklı adım atması gerektiğini, Türk tarafının da buna hazır olduğunu belirten Gül, şöyle konuştu 
     ''Buradan dünyaya da çağrıda bulunmak istiyorum. Sadece Türkiye'ye seslenmemeleri gerekir. Onlara da demeleri gerekir ki bakın artık Ada'da barış olsun . Bundan sonra Ada'da Bosna gibi, Kosova gibi manzaralar ortaya çıkmamalıdır. Dolayısıyla karşılıklı tatmin edici bir çözüm yolu bulmaya biz hazırız.'' Başbakan Gül, bir gazetecinin, ABD Başkanı George W. Bush'un kendisine bir mektup gönderdiğini ifade etmesi üzerine, Irak konusunda uluslararası meşruiyetin önemini vurguladı. 
     
     ''DESTEK ARTSIN'' TALEBİ 
     Türkiye'de nihai kararın TBMM tarafından verildiğini anımsatan Gül, ''En kötü senaryolara karşı Türkiye hazırlanmak zorunda olduğu için konuşmalar, görüşmeler devam ediyor'' dedi. 
     Türkiye'nin bu çerçeve içinde herhangi bir taahhütte bulunmadığını vurgulayan Gül, bir gazetecinin, ''Bush'un mektubunda biraz daha destek artsın var mı '' sorusuna, ''Doğru. Tabii bunlar hep değerlendirilecek konulardır, değerlendiriyoruz'' yanıtını verdi. 
     2003 yılı bütçesinin ne zaman ortaya çıkacağı sorusunu yanıtlarken de Başbakan Gül, nerede kısıntı olduğu, nereden gelir geleceği konularının şeffaflık prensibi içinde yapıldığını bildirdi. 
     İsviçre Konfederasyonu Başkanı Pascal Couchepin'in, AK Parti Genel Başkanı Recep Tayyip Erdoğan ile yaptığı görüşmede Kıbrıs ile ilgili Belçika modelinin gündeme geldiğinin anımsatılması üzerine Gül, bunların hepsinin model olduğunu, bölgede iki ayrı toplum, iki ayrı millet esası olduğunu dile getirerek, ''Önemli olan bunların üzerine oturan müşterek bir devletin çıkmasıdır'' diye konuştu. 
     





</TEXT>
</DOC>
