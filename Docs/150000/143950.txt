<DOC>
<DOCNO> 143950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/20/son/soneko36.html </URL>
<DATE> 2003/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
"ABD yardımının gelmemesi Türkiye'yi zor durumda bırakacak" 
</HEADLINE>
<TEXT>

     Irak'a dönük operasyonun başlamasının ardından Türkiye'nin içinde bulunduğu ekonomik durumu değerlendiren İtalya'daki finans uzmanları, ''ABD'nin yapacağı yardım paketini geri çekmesinin, Türk hükümetini ekonomik yükümlülüklerini yerine getirmekte zor durumda bırakacağını'' savundu. 
     İtalya'nın yüksek tirajlı ekonomi gazetesi İl Sole 24 Ore, bugün verdiği bir haberde, ''savaş rüzgarlarının esmesiyle, Türkiye'de finans piyasasının fırtınaya kapılmaya doğru gittiğini'' kaydetti. 
     İç borçlanmada vadelerin kısa olması ve faizlerin yüksek seyretmesinin, Türkiye'deki ekonomik problemlerin yaratıcısı olduğunu ifade eden gazete, ''Irak savaşı karşısında 30 milyar dolarlık yardım paketi olmadan ve piyasalardan ters rüzgarlar eserken Türkiye, ekonomik yükümlülüklerini nasıl yerine getirebilecek '' sorusuna cevap aradı. 
     Türkiye'deki ekonomik sorunlarla ilgili Uni Credito finans bankasının strateji uzmanlarından Stefano Chiarlone de, ''Ankara hükümeti, bir destek almak için şimdi IMF'nin programında bulunan unsurlara karşılık vermek zorunda. Problem ise geçen aylarda Türkiye, ABD'den gelecek yardımın hesabını yaparken, IMF programının sınırlarını aştı. Şimdi hükümet, IMF'yi memnun etmek için en kısa zamanda vergi politikası programını gerçekleştirmek zorunda. Aksi halde gerçek bir finans kriziyle karşı karşıya kalma riskinde olacak'' yorumunda bulundu. 
     ''Türkiye'de bu kadar yüksek vergilerle iç borçlanma büyüyecek'' diyen İntesa Bank-Capoto ortaklığının Londra'daki strateji uzmanlarından Richard Casey ise Türk hükümetinin, problemin çözümünde ilk umut olarak ABD'den gelecek yardım paketini gördüğünü, ancak şu anda durumun değiştini söyledi. 
     İtalya'daki diğer bir finans analiz uzmanı da, Irak savaşının kısa sürmesi halinde Türkiye'nin tekrar toparlanabileceğini, diğer türlü problemin daha karışık bir hal alma riskinin bulunduğunu savundu. 
     





</TEXT>
</DOC>
