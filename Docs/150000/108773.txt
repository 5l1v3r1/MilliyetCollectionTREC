<DOC>
<DOCNO> 108773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/21/guncel/gun07.html </URL>
<DATE> 2002/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Diplomalı işsizler amele pazarında 
</HEADLINE>
<TEXT>

     Sivas’ta aralarında üniversite mezunu, emekli ve devlet memurlarının da bulunduğu yüzlerce kişi, amele pazarında iş bekliyor. Kömür ve ev eşyası taşıma, odun kırma, hamallık gibi işler için kurulan amele pazarında her gün iş bekleyen Cumhuriyet Üniversitesi Meslek Yüksekokulu Elektrik Bölümü mezunu Dursun İlter 35 , 1988’de mezun olduğunu, yıllarca iş aradığını ve bulamayınca da çareyi amele pazarına gelmekte bulduğunu söyledi. 
     İlter, 4 yıl Hafik ilçesi Tozanlı beldesinde vekil öğretmenlik yaptığını belirterek, şöyle konuştu "Okulda öğretmen açığı olmadığı için bırakmak zorunda kaldım. Geçim sıkıntısı çekiyordum ve bir arkadaşımın tavsiyesiyle utana sıkıla amele pazarına çıktım. Hamallık işinde 5 yıl geçti, bir gün iş çıkmazsa aç kalıyoruz. Üç çocuğum var. Hepsi okuyor. Benim gibi sıkıntı çeken birçok emekli, memur ve üniversite mezunu bu pazara geliyor." 
     Belediyeden emekli Kemal Öztoprak 47 da, 25 yıl temizlik işçisi olarak çalıştığını ve emekli olunca amele pazarına gelmeye başladığını söyledi. 
     



 GÜNCEL 

















</TEXT>
</DOC>
