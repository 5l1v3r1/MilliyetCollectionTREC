<DOC>
<DOCNO> 109314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/24/son/soneko07.html </URL>
<DATE> 2002/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İTO Başkanı, seçimi erteletmek isteyenleri Eminönü'ne çağırdı... 
</HEADLINE>
<TEXT>

     İstanbul Ticaret Odası İTO Başkanı Mehmet Yıldırım, seçimi ertelemek isteyenlerin hem kendi itibarlarını ve hem de parlamentonun itibarını zedelediklerini belirterek, ''Herkes bilsin ki bunlara kimse bundan sonra oy vermeyecektir'' dedi. 
     Yıldırım, yaptığı yazılı açıklamada, barajı aşamayacaklarını anlayan partilerin veya aday listelerine giremeyen küskünler ya da aday olamayanların her türlü entrika ile seçimi erteleme ve barajı düşürme çabası içine girdiklerini kaydederek, bu çabaları kınadıklarını vurguladı. 
     Yıldırım, seçimin ertelenmesi halinde ekonominin ve ülkenin bir kaosa sürükleneceğini, yürütülen anti-enflasyonist programın zedeleneceğini, halkın bugüne kadar katlandığı fedakarlıkların boşa gideceğini ifade ederek, ülkenin yeni bir krize girmemesi için kendi çıkarlarını ülke menfaatlerinin üstünde tutanlara milletçe dur deme zamanının geldiğini bildirdi. 
     Barajın düşürülmesi halinde artık en az 6-7 partinin katıldığı koalisyonların yaşanacağını, bunun ise kaos ve iş yapamamazlık, siyasi ve ekonomik istikrarsızlık anlamına geldiğine işaret eden Yıldırım, Türkiye'yi böyle bir duruma düşürmeye kimsenin hakkı olmadığını kaydetti. 
     Türkiye'nin içte ve dışta itibarını düşürecek böyle bir girişimde bulunanların ülkeye ihanet etmiş olacaklarını hatırlatan Yıldırım, ''Siyasetçilerin halkın gözünde prestij ve itibar yitirdiği bir dönemde seçimin ertelenmesi ve barajın düşürülmesi kararının alınması durumunda, TBMM'ye olan güvenin de sarsılacağını, böylelikle seçimlere olan ilgi ve katılımın azalacağını'' savundu. 
     Yıldırım, seçim erteleme ve baraj düşürme çabasına girenleri Eminönü meydanına davet ederek, ''Gelsinler halkın huzurunda hesap versinler'' dedi. Yıldırım, şahsi çıkar peşinde olanları tutumlarını değiştirmezlerse kara listeye alacaklarını ve bunlara oy vermeyeceklerini bildirdi. 
     





</TEXT>
</DOC>
