<DOC>
<DOCNO> 122996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/06/son/soneko03.html </URL>
<DATE> 2002/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
OECD ülkeleri içinde istihdamın en maliyetli olduğu ülke Türkiye 
</HEADLINE>
<TEXT>

     OECD ülkeleri arasında istihdam edilen bir işçinin vergi yükü açısından işverene maliyeti en yüksek olan ülke yüzde 43.2 ile Türkiye. 
     OECD ülkelerinde ücretten alınan vergiler ile işçi ve işveren sosyal güvenlik primlerinin toplamının işgücü maliyetine oranını inceleyen araştırmaya göre, istihdam vergi yükü açısından yüzde 43.2 ile Türkiye ilk sırada yer alırken, yüzde 41.4 ile İsveç ikinci, yüzde 40.2 ile Belçika 3. sırada yer alıyor. İstihdam vergi yükünün en düşük olduğu ülke ise yüzde 2.8 ile İzlanda. 
     OECD verilerine ilişkin değerlendirme yapan Türk-İş Sosyal Güvenlik danışmanı Celal Tozan, Türkiye'deki vergi ve prim oranının çok yüksek olduğunu belirterek, şunları söyledi 
     ''İstihdamın önündeki en büyük engellerden biri bu. Vergi yükü ve mevzuat engelleri nedeniyle Türkiye yabancı sermaye bakımından tercih edilen bir ülke olmadığı gibi ülkedeki sermaye sahipleri de artık daha ucuz maliyeti olan yerlere kaçmaya çalışıyor. Türkiye'de istihdamın önü açılmak isteniyorsa, işverene yüklenen vergi ve sosyal güvenlik yükleri olanaklar ölçüsünden indirilmeli.'' Tozan, bunun sağlanması halinde hem istihdam yaratılacağını hem yabancı sermayenin Türkiye'ye gelmesinin önünün açılacağını hem de kayıt dışı çalışan işçilerin kayıt altına alınarak vergi gelirlerinin artırılacağını ve böylece sosyal güvenlik kurumlarının da açıklarının kapanacağını söyledi. 
     
     ''İŞÇİLER DE, İŞVERENİ KAYIT DIŞINA ÖZENDİRİYOR'' 
     Sendika olarak önerilerinin SSK prim oranlarının yüzde 50 oranına kadar düşürülmesi, prim tavan sınırının kalkması ve işçilerin asgari ücrete kadar olan kazançlarının vergi dışı bırakılması olduğunu ifade eden Tozan, şunları kaydetti 
     ''Asgari ücret vergi dışı kalırsa, işçilerin kendileri de kayıt dışında çalışmayı arzu etmez. Mevcut durumda vergi yükü ağır olduğu ve işçinin eline geçen para düştüğü için bizzat işçilerin işverene giderek, 'Beni kaçak çalıştır. Maaşımdan vergi kesme. Ben elime geçen parayı bileyim' önerisinde bulunduğunu duymaya başladık. Geçmişte bu olmazdı. Yük artıkça, ekonomik koşullar da geçimi zorlaştırdıkça, işçiler de sosyal güvencesini hiçe sayarak işvereni kayıt dışına çıkma noktasında özendirir duruma geldi.'' OECD verilerine göre vergiler ve işçi işveren sosyal güvenlik primleri toplamının işgücü maliyetine oranları şöyle 
     ÜLKELER VERGİ YÜKÜ Türkiye 43.2 İsveç 41.4 Belçika 40.2 Fransa 39.4 Macaristan 38.9 Finlandiya 38.8 Polonya 38.0 Yunanistan 36.1 İtalya 35.9 Almanya 32.5 Hollanda 32.4 Danimarka 31.3 İspanya 31.0 Slovakya 30.1 Avusturya 29.4 Çek Cum. 27.8 Norveç 27.2 Portekiz 24.2 Kanada 20.5 Japonya 20.4 ABD 19.4 İsviçre 17.9 İngiltere 17.8 Y. Zelanda 16.8 Kore 16.0 Meksika 15.6 Avustralya 13.1 İrlanda 12.8 Lüksemburg 11.5 İzlanda 2.8 
     





</TEXT>
</DOC>
