<DOC>
<DOCNO> 118510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/12/son/sontur24.html </URL>
<DATE> 2002/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
YSK, Ak Parti'nin Siirt seçim sonuçlarına itirazını inceliyor... 
</HEADLINE>
<TEXT>

     Yüksek Seçim Kurulu YSK , AK Parti'nin Siirt'teki seçim sonuçlarına yönelik itirazını, Siirt İl Seçim Kurulu'ndan bazı bilgi ve belgeler geldikten sonra karara bağlayacak. 
     Alınan bilgiye göre, YSK, AK Parti'nin Siirt'teki seçim sonuçlarının iptal edilerek yeniden seçim yapılmasına yönelik isteminde ara karar verdi. Siirt İl Seçim Kurulu'ndan bazı bilgi ve belgelerin istenmesine karar veren YSK, bu bilgi ve belgeler geldikten sonra, itirazı önümüzdeki günlerde karara bağlayacak. 
     AK Parti itirazında, Siirt'te 3 sandık kurulu oluşturulmadığı için seçmenlerin oy kullanamadığını ve 1 sandık kırıldığı için de burada kullanılan oyların değerlendirilmediğini ileri sürerek, Siirt'teki seçim sonuçlarının iptal edilerek yenilenmesini talep etmişti. 
     Bu arada, YSK, CHP'nin Diyarbakır ve Nevşehir'deki seçim sonuçlarına ilişkin itirazını da reddetti. 
     





</TEXT>
</DOC>
