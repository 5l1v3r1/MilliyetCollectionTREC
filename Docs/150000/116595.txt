<DOC>
<DOCNO> 116595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/02/son/sontur13.html </URL>
<DATE> 2002/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis yeni döneme hazırlanıyor 
</HEADLINE>
<TEXT>

     TBMM, 22'inci döneme hazırlanıyor. Seçim sonuçlarının kesinleşmesinden sonra, grup kurabilen partilerin temsilcilerinden oluşan Danışma Kurulu toplanacak. Burada öncelikle partilerin oy oranlarına göre Başkanlık Divanı'nın dağılımı belirlenecek. Yemin töreninden sonra TBMM Başkan seçimi için süreç başlayacak. 
     3 Kasım milletvekili seçimlerinin kesin sonuçlarının ilan edilmesinin ardından YSK, milletvekillerinin adı, soyadı ve seçim çevrelerini gösteren listeyi TBMM 
     Başkanlığı'na bildirecek. Bunun ardından Meclis'te grup kurabilen partilerin temsilcilerinden oluşan Danışma Kurulu toplanacak. Danışma Kurulu'nda, partilerin aldıkları oy oranlarına göre TBMM Başkanvekillikleri, Meclis idare amiri ve katip üye dağılımları belirlenecek. 
     TBMM Genel Kurulu ise seçim sonuçlarının YSK tarafından ilan edilmesini takip eden beşinci gün saat 15.00'de çağrısız olarak toplanacak. Bu yasama döneminin birinci bileşiminin bu ilk oturumundan başlayarak başkan seçilinceye kadar, en yaşlı milletvekili Geçici Başkanlık görevini yapacak. İkinci derecede en yaşlı üye, başkanvekilliği görevini yerine getirecek. En genç altı milletvekili de, geçici olarak katip üyelik yapacaklar. Bu bileşimde, önce milletvekillerinin andiçme töreni yapılacak. Andiçme törenin ardından Meclis Başkanı seçimi için beş gün ara verilecek. İçtüzüğe göre, siyasi parti grupları Başkanlık için aday gösteremeyecekler. 
     TBMM Başkan adayları, Meclis üyeleri içinden, Meclisin toplandığı günden itibaren beş gün içinde Başkanlık Divanına bildirecek. Başkan seçimi gizli oyla yapılacak. İlk iki oylamada üye tamsayısının üçte iki ve üçüncü oylamada üye tamsayısının salt çoğunluğu aranacak. Üçüncü oylamada salt çoğunluk sağlanamazsa, bu oylamada en çok oy alan iki aday için dördüncü oylama yapılacak. Dördüncü oylamada en fazla oy alan üye, Başkan seçilmiş olacak. Başkan seçimi aday gösterme süresinin bitiminden itibaren beş gün içinde tamamlanacak. 
     
     TBMM'DE TEMİZLİK VE BOYA 
     Meclis'te seçimler öncesi büyük çaplı bir temizlik yapılırken, bazı yerler de boyandı. Meclis'te çalışan personel de heyecanla seçim sonuçlarını beklerken, baraj altında kalan partilerin gruplarında çalışan kişilerin görev yerlerinin değişmesi, diğer kamu kurumlarından geçici olarak gelenlerin de eski görevlerine dönmeleri bekleniyor. Milletvekili danışmanlarının görev süresi de 3 Kasım'da bitecek. 
     Seçim sonucunda yeniden seçilen milletvekilleri Halkla İlişkiler binasındaki odalarında kalmaya devam edecekler. Seçilemeyen milletvekillerinin boşalttığı odalar ise kurayla yeni milletvekillerine dağıtılacak. 
     





</TEXT>
</DOC>
