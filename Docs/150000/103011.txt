<DOC>
<DOCNO> 103011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/21/dunya/dun02.html </URL>
<DATE> 2002/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Uçan inek’ intihar etti 
</HEADLINE>
<TEXT>

Düşürülen Rus helikopterine 50 kişi fazladan doldurulmuş 
     CENK BAŞLAMIŞ Moskova 

     Çeçenistan’da önceki gün düşen askeri helikopterde bazıları sivil 150’den fazla kişinin olduğunun anlaşılmasıyla facianın boyutu daha da büyümeye başladı. 
     Çeçenler’in Rus yapımı Strela roketiyle vurduğu açıklanan MI - 26 tipi dev helikopterin Çeçenistan’ın başkenti Grozni yakınlarında mayın tarlasına düşmesi can kaybını daha da artırırken, ölü sayısının 120’ye kadar çıkabileceği düşünülüyor. ORT kanalı ise, yolcular arasında bazı askerlerin ailelerinin de yer aldığını bildirdi. Çeçenlerin ağır ve hantal oluşu nedeniyle "uçan inek" adını taktığı MI - 26’nın düşürülmesi korkunç bir ihmali de gözler önüne serdi. MI 26’larda 80 koltuk bulunuyor, savaş koşullarında ise helikopter en fazla 100 kişi alabiliyor. İzvestiya gazetesi, havada hemen hemen korunmasız bir hedef olarak uçması nedeniyle "uçan ineğin" pilotlarına da "intihar komandosu" adının takıldığını bildirdi. Vremya Novostey gazetesi de, "İster roketle, ister kaza sonucu düşmüş olsun felaketin sorumlusu askerlerin ihmalkarlığı" diye yazdı ve bunun Rus askeri havacılığının en büyük faciası olduğunu belirtti. 
     



 DÜNYA 











</TEXT>
</DOC>
