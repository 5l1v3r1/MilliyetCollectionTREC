<DOC>
<DOCNO> 136437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/12/son/sondun03.html </URL>
<DATE> 2003/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyaz Saray "ABD, Türkiye'nin yanında dimdik ve güçlü duruyor" 
</HEADLINE>
<TEXT>

     ABD Başkanı George W. Bush, Türkiye'nin NATO'dan savunma talebini bloke eden Fransa, Almanya ve Belçika'nın, ''sonunda doğru kararı vereceklerine'' inandığını söyledi. 
     Amerikalı yetkililer, üç ülke dışında bütün Avrupa ülkeleri ve NATO üyelerinin Türkiye'nin yanında yer aldığı gerçeğinin gözardı edilmemesi gerektiğine dikkat çekti. 
     Beyaz Saray sözcüsü Ari Fleischer, bu konudaki soruları yanıtlarken, ''Başkan Bush, diplomasinin önemine inanıyor. Bush, sonunda bu üç ülkenin doğru şeyi yapacağına ve dostumuz Türkiye'ye yönelik yükümlülüklerini onurlandıracaklarına inanıyor'' dedi. 
     Ortaya doğru bir perspektif koymak gerektiğine dikkati çeken Fleischer, şunları kaydetti 
     ''İtirazda bulunan üç ülke, önemli bir eleştiriyi üzerine çekti. Türkiye gibi iyi ve değerli bir müttefik NATO'ya ihtiyaç duyarken bu ülkeler, Türkiye ile aralarına mesafe koymayı başardılar. Ancak kimse hataya düşmesin. NATO 19 ülkeden oluşuyor. Üç ülke dışındaki bütün NATO üyeleri, Türkiye ihtiyaç duyarsa yardıma hazır. Üç ülke, en azından geçici olarak, NATO'nun eyleme geçmesini ertelemek veya bloke etmek istiyor. Bence bu perspektif önemli.'' Fleischer'in, açıklamasında, ''Göreceli olarak bütün Avrupa, göreceli olarak bütün NATO destek veriyor. ABD de, müttefikimiz Türkiye'nin yanında, gururla, dimdik ve güçlü duruyor'' dediği dikkat çekti. 
     ABD'nin, Türkiye'nin korunmasına yönelik NATO içindeki mekanizmayı harekete geçirmek için ''ne kadar süre'' bekleyeceğine ilişkin bir soru üzerine Fleischer, bir takvim veremeyeceğini söyledi. Fleischer, ''Bir bekleme süresi söz konusu ise buna Türk halkı karar verecek. Bu üç Avrupalı ülke, Türk halkına ne mesaj veriyor Türkiye, ittifakın bir parçası. NATO'nun 4. maddesi çerçevesinde yardım istedi. Buna gereken cevabın verilmesi, sadece ABD için değil, 19 NATO ülkesi için de önemli. ABD Başkanı, uygun zaman içinde NATO'nun bunu tamir edeceğini düşünüyor'' ifadelerini kullandı. 
     





</TEXT>
</DOC>
