<DOC>
<DOCNO> 105998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/06/siyaset/siy06.html </URL>
<DATE> 2002/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İki lider, iki fark 
</HEADLINE>
<TEXT>

     İSTANBUL Milliyet 

     Milliyet, dün iki parti genel başkanını misafir etti. Biri DYP’li Tansu Çiller, diğeri ise Türkiye Komünist Partili TKP Aydemir Güler’di... Çiller, yanındaki 3 kurmayıyla CNN Türk’ün E Takımı’nın sorularını yanıtlamak üzere geldi. Son model Mercedes Vito bir minibüse binmişti. Arkasında uzun bir araç kuyruğu vardı. Milliyet’e vardığında kapılar açıldı, kulaklarında telsizler, takım elbise giymiş atletik yapılı koruma görevlileri bir anda katlara doluştu. Program boyunca pür dikkat yerlerinden ayrılmadılar. Çiller, CNN Türk’teki programdan sonra aynı heybetiyle gitti. 
     TKP lideri Güler’in gelişi ise çok mütevazıydı. Hyundai marka parti aracına binmişti. Aracın anahtarını görevliye verdikten sonra resepsiyona kim olduğunu ve kiminle görüşeceğini söyledi. 
     Yanında sadece partinin basın sorumlusu olan genç kız vardı. Güler, partisinin 10 Eylül’de Levent Kırca-Oya Başar Tiyatrosu’nda yapacağı "Paranın saltanatı varsa, halkın TKP’si var" konulu toplantının davetiyelerini elden dağıtıyordu. Önce yazı işlerine uğradı. Sonra yazarları dolaşarak davetiyeleri dağıttı. Son olarak ekonomi bölümüne de uğrayarak partisinin görüşlerini anlattı. 
     Sonra da kendi sürdüğü arabasına binerek gitti. 
     



 SİYASET 















</TEXT>
</DOC>
