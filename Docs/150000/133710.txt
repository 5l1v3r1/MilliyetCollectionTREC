<DOC>
<DOCNO> 133710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/28/son/sontur03.html </URL>
<DATE> 2003/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül "En kötü şartlara hazırlıklı olmak gerekir" 
</HEADLINE>
<TEXT>

     Başbakan Abdullah Gül, Irak konusunda en kötü şartlara karşı hazırlıklı olmak gerektiğini belirterek, ''Bunun için vardığımız mutabakat şudur Gayet elastik olacağız zararların hesaplanmasında'' dedi. Davos ve Strosbourg'a yaptığı ziyaretlerin ardından yurda dönen Gül, Esenboğa Havalimanı'nda yaptığı açıklamada, Tunceli'de meydana gelen deprem nedeniyle Türk halkına geçmiş olsun dileklerinde bulundu. 
     Gül, Tunceli valisiyle görüştüğünü, depremin şiddetinin büyük olmasına rağmen can kaybının az olmasının tek teselli kaynağı olduğunu söyledi. 
     Davos'taki temasları hakkında bilgi veren Gül, burada ikili görüşmelerde bulunduğunu, bu görüşmeler içinde en önemlilerinin, ABD Dışişleri Bakanı Colin Powell ile yaptıkları görüşme olduğunu kaydetti. 
     Powell ile 1,5 saatlik görüşmede, Irak sorununun ele alındığını ifade eden Gül, görüşmenin faydalı geçtiğini söyledi. Gül, Irak konusunda Türkiye'nin başlattığı son girişimin Davos'da ilgiyle takip edildiğini, Türkiye'nin aldığı inisiyatifin ve savaşsız bir şekilde barış arama girişiminin çok büyük bir takdir gördüğünü vurguladı. 
     Davos'un ardından Strasbourg'a geçtiğini ve burada Avrupa Konseyi Parlamenterler Meclisi'nde bir konuşma yaptığını anımsatan Gül, ''Buraya en son 1988'de Özal gitmişti. O tarihten bu yana giden olmadı. Bu ziyaret o açıdan da önemliydi'' dedi. 
     Gül, Avrupa Konseyi'nde uzun yıllar Türkiye'nin tenkit edildiğini, haksız eleştirilerle karşı karşıya kaldığını, ancak şu anda gelinen noktanın memnuniyet verici olduğunu belirtti. Gül, Türkiye'nin başarılarının, hükümetin demokratikleşme yolunda attığı adımların çok büyük takdir gördüğünü ve Türkiye'ye büyük destek verildiğini vurguladı. 
     Başbakan Gül, gezinin yararlı ve Türkiye'nin çıkarlarına olduğunu ifade etti. 
     Bir gazetecinin, ''ABD ile yapılan görüşmelerde bir paket konusunda uzlaştığınızı açıkladınız. İçeriği konusunda bilgi alabilir miyiz'' sorusuna Gül, şöyle karşılık verdi 
     ''Bir yanlış anlama olmasın. Yaptığımız şey şudur Türkiye, şu andan itibaren zaten etkilenmektedir, Irak krizinden dolayı. 1. Körfez Savaşı'nda çok büyük ekonomik kayba uğramıştır. Aynı olumsuz gerçeklerle karşı karşıya kalmamak için çeşitli görüşmeler yapılmaktadır. ABD ile yapılan görüşmelerde askeri, siyasi ve ekonomi beraber gitmektedir. Şimdiye kadar herhangi sözümüz, herhangi bir anlaşma söz konusu değildir. Varılan nihai bir şey yoktur. Metot üzerinde bir anlaşma vardır. Bu metot da bir savaş olursa zararının ne olacağı henüz bilinmemektedir. Bir savaş olursa ne kadar süreceği bilinmemektedir. Bunlar hiç arzu etmediğimiz, en kötü senaryolardır. En kötü şartlara karşı da muhakkak ki hazırlıklı olmak gerekir. Bunun için vardığımız mutabakat şudur Gayet elastik olacağız bu zararların hesaplanmasında. İkincisi buna çok çabuk bir uygulamaya geçecektir. Böyle bir metot üzerinde mutabakat söz konusudur.'' Gül, bir soru üzerine Bağdat'a planlanan bir gezinin söz konusu olmadığını bildirdi. 
     Başbakan Gül, Bush'un hafta sonuna kadar bölge ülkeleriyle yapacağı toplantı konusunda Türkiye'ye bir davet olup olmayacağına ilişkin soru üzerine, ''Şu anda buradayız. Savaşı önlemeye yönelik her türlü katkıyı yapmaya hazırız'' diye konuştu. 
     





</TEXT>
</DOC>
