<DOC>
<DOCNO> 103611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/23/son/sontur14.html </URL>
<DATE> 2002/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan "Derviş vahşi kapitalist" 
</HEADLINE>
<TEXT>

     SP Genel Başkanı Recai Kutan, bugün CHP'ye katılan eski Devlet Bakanı Kemal Derviş'in kendisini sosyal demokrat olarak takdim ettiğini belirterek, ''Halbuki geldiğinden bu yana uygulamaları, tam vahşi bir kapitalist anlayışa göre cereyan etmiştir'' dedi. 
     Atatürk Havalimanı'nda basın mensuplarının sorularını yanıtlayan Kutan, ''Kemal Derviş, bugün CHP'ye geçti. Solda birlik arayışları varken, merkez sağda herhangi bir adım atılmıyor. Bunu nasıl değerlendiriyorsunuz '' şeklindeki soru üzerine, şunları söyledi 
     ''Sayın Derviş'in CHP'ye nasıl bir uyum yapacağını bugüne kadar anlamış değilim. Sayın Derviş, kendisini sosyal demokrat olarak takdim ediyor. Halbuki geldiğinden bu yana, neredeyse 1.5 yıldır uygulamaları, tam vahşi bir kapitalist anlayışa göre cereyan etmiştir. Yani sosyal demokrat olan CHP ile özellikle ekonomik politikalar bakımından nasıl bir uyum yapacak, bunu anlamak mümkün değil. 
     Öbür tarafta nasıl bir birliktelik olur, onu bilemiyorum. Biz bu tip ittifakların tamamen dışındayız. Saadet Partisi olarak biz tek başımıza seçime gireceğiz. Böyle bir ittifak arayışı içinde değiliz. Kendilerini 'merkez sağ' diye adlandıranlar biraraya gelirler, gelemezler, o hususta bir şey söyleyemem.'' Kutan, ''Seçimin iptal edilmesi durumunda DYP Genel Başkanı Tansu Çiller'in başbakanlığında bir hükümet kurulacağı ve SP'nin dışarıdan destek vereceği söylentileri olduğunu'' ifade eden gazeteciye şu karşılığı verdi 
     ''Hiç kimse bizim adımıza bir karar vermesin. Türkiye şu anda seçim havasına girmiştir. Seçimin tehir edilmesi, ileri bir tarihe aktarılması hususunda hiçbir çalışmaya Saadet Partisi destek olmayacaktır. Bizim de kulağımıza bazı şeyler geliyor, 'Bazı partiler kendi aralarında böyle müzakerelerde bulunuyorlar' diye. Saadet Partisi, katiyen o çalışmaların içinde değil.'' 
     





</TEXT>
</DOC>
