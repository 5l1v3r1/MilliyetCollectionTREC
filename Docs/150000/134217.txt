<DOC>
<DOCNO> 134217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/31/spor/spo01.html </URL>
<DATE> 2003/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
FERNANDO ÇIKMAZI 
</HEADLINE>
<TEXT>

Beşiktaş, Brezilyalı futbolcu ile anlaştı. Ancak sambacının Vasco De Gama’ya imza attığının ortaya çıkmasıyla şok yaşandı. Sorun çözülürse 22 yaşındaki oyuncuyla faksla sözleşme yapılacak 
     ORHAN YILDIRIM 

     TRANSFERDE son dakika bombasını patlatmaya hazırlanan Siyah - Beyazlılar Zago’nun tavsiyesi üzerine Gremio’nun orta saha oyuncusu Julinio Fernando ile anlaştı. Ancak 22 yaşındaki sambacının daha önce Vasco de Gama’ya imza attığının ortaya çıkması üzerine transfer arap saçına döndü. Teknik Direktör Lucescu’nun ısrarla istediği Fernando ile 450 bin dolara el sıkışan ve Brezilyalı oyuncunun uçak biletlerini alan Beşiktaş’ta bu gelişmeler üzerine tam bir şok yaşandı. 
     LUCESCU’NUN beklenmedik şekilde ortaya çıkan bonservis belirsizliği yüzünden olaya büyük tepki gösterdiği öğrenildi. İki ülke arasındaki saat farkı yüzünden kulüplerle olan resmi yazışmaların sağlıklı yapılamadığı belirtilirken sorunun çözülmesi halinde Fernando’nun bugün faks yoluyla sözleşme imzalayacağı belirtildi. Bu arada İspanyol basınının Kartal’ın Guidoni ve Conceicao ile ilgilendiği şeklindeki haberlerini yöneticiler doğrulamadı. 
     
Kapılar kapanıyor      BEŞİKTAŞ derbi maçının hazırlıklarını dün yaptığı tek idmanla sürdürdü. Siyah - Beyazlı takım, kondisyon çalışmasının ardından çift kale maçla idmanı tamamladı. Teknik Direktör Mircea Lucescu, özellikle savunma oyuncularını sık sık uyardı. Sarı kart cezalısı Ronaldo’nun yerine liberoda forma giymesi beklenen Zago ise performansıyla beğeni topladı. 
     
Beşiktaş’a müjde      Kartal’da sakatlıkları bulunan Sergen, Pancu, Ahmet Yıldırım, Tayfun ve Nouma’nın derbi maçında forma giyebileceği açıklandı. Doktorlardan gelen olumlu rapor Luce’nin yüzünü güldürdü 
     Kontrolden geçtiler 
     BEŞİKTAŞ’TA sakat futbolcular Sergen, Pancu, Ahmet Yıldırım, Tayfun ve Nouma, dün kulüp doktoru Ayhan Optur tarafından muayene edildi. Sürekli gözetim altında tutulan Kartal’ın beş yıldız isminin tıbben iyileştiği ve Fenerbahçe karşısında forma giyebileceği açıklandı. Dinamo Bükreş maçında sakatlanan Pancu’nun da adalesindeki ödemin dağıldığı bildirildi. 
     
     Pascal da iyileşti 
     SAĞ ayak aşil tendonundaki sakatlık nedeniyle kamp döneminde çalışamayan Sergen’in bir devre oynayabilecek düzeyde olduğu bildirildi. Arka adalesinde sertleşme meydana gelen Nouma’nın görev alabileceği ifade edildi. Ayak bileğinden sakatlanan Ahmet Yıldırım ile grip nedeniyle yatağa düşen Tayfur’un da forma giyebilecek düzeye geldiği öğrenildi. 
     
Kasetkolikler      Günlerdir televizyon başından ayrılmayan Beşiktaşlı futbolcular, Fenerbahçe’nin bu sezonki tüm karşılaşmalarını kasetten izledi 
     Taktik çözdüler 
     BEŞİKTAŞ, Fenerbahçe’yi çözmek için saha dışında da bir dizi hazırlıklar yapıyor. Günlerdir televizyon başında ezeli rakibi Fenerbahçe’nin bu sezonki maç kasetlerini izleyen Siyah - Beyazlılar, rakibin eksik ve artı yönlerini masaya yatırıyor. Lucescu, Sarı - Lacivertliler hakkında elde ettiği bilgileri görüntüler eşliğinde oyuncularına anlatırken, taktik de belirliyor. 
     
     Kamp başlıyor 
     ZİRVE yarışındaki rahatlığını sürdürmesi açısından Fenerbahçe sınavına apayrı bir gözle bakan Beşiktaş, zorlu 90 dakika için bugünden itibaren Nevzat Demir Tesisleri’nde kampa girecek. Siyah - Beyazlı futbolcuların motivasyonunun bozulmaması için tesislere dışarından kimsenin kabul edilmeyeceği açıklandı. Cep telefonlarının da kapatılması istendi. 
     
Bilgili rapor aldı      FENERBAHÇE derbisi öncesinde adeta sıkı yönetim ilan eden Başkan Serdar Bilgili, vaktinin büyük bir bölümünü takımla birlikte geçiriyor. Önceki gün Dinamo Bükreş ile oynanan hazırlık maçının devre arasında Başkan’ın soluğu soyunma odasında aldığı öğrenildi. Bilgili’nin menajer Sinan Engin ile görüştüğü ve takımın son durumu ile ilgili rapor aldığı vurgulandı. 
     
Liselilerden şampiyonluk      BEŞİKTAŞ’A ilk şampiyonluğu Beşiktaş Lisesi getirdi. Namık Sevik Stadı’nda dün Florya Tevfik Ercan Lisesi ile karşılaşan genç Kartallar, 27’de Eray ile öne geçti. Rakip, Caner ile eşitliği sağladı ve normal süre ile uzatmalar 1-1 tamamlandı. Penaltılarda 5’te 5 yapan Beşiktaş Lisesi, İstanbul şampiyonu olmayı başardı. 
     



 SPOR 


























</TEXT>
</DOC>
