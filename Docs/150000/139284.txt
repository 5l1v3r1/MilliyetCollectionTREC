<DOC>
<DOCNO> 139284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/27/dunya/dun01.html </URL>
<DATE> 2003/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehmetçik’e Irak ziyafeti 
</HEADLINE>
<TEXT>

TÜBİTAK’ın savaş için hazırladığı 2 yıl dayanıklı mönüde İnegöl köftesinden kuru fasulyeye, limonatadan tablet çaya kadar 14 çeşit yiyecek ve içecek var. Kolonyalı mendil, peçete ve kürdan da düşünülmüş 
     ÖNAY YILMAZ İstanbul 

     TÜBİTAK Marmara Araştırma Merkezi MAM Gıda Bilimi ve Teknolojisi Araştırma Enstitüsü, Türk Silahlı Kuvvetleri’nin talebi üzerine, olası bir Irak savaşında Mehmetçik’in tüketimi için 2 yıl dayanıklı gıda paketleri hazırladı. 
     İnegöl köftesinden, tahin pekmezine kadar tamamen Türk damak tadına uygun geleneksel yemeklerden oluşturulan savaş mönüsü, 14 çeşit yiyecek ve 2 yıl dayanabilen, vitamin takviyeli ekmeği kapsıyor. 
     Mehmetçik için ayrıca öğün yemekleri arasında atıştıracağı ve bir kişinin bir günlük enerji ihtiyacını karşılayabilen 1.155 kilokalorili 250 gramlık "Enerji paketi" de hazırlandı. Enerji paketinde, "bisküvi, fındık, kuru kayısı, kuru üzüm, tahin, fındık yağı" gibi gıdalar yer alıyor. Merkez Başkanı Prof. Dr. Naci Görür, bu gıdalarla ilgili her türlü teknolojik alt yapının hazır olduğunu söyledi. Görür, "Rasyon ve acil rasyon adını verdiğimiz gıda paketlerini merkezimizde istenildiği kadar hazırlayabilecek altyapıya sahibiz" dedi. 
     
     Türk damak tadına uygun 
     Enstitü Müdürü Doç. Dr. Güner Özay da, tüketime hazır, pişmiş yemeklerden oluşan yemek paketlerinin sıcak ve soğuk yenebileceğini belirtti. Dr. Özay bir gıda paketinin 15 - 20, enerji paketinin de 3 dolara mal olduğunu söyledi. Dr. Özay, "Bu gıda paketleri rahatça taşınabilen, kamuflaja uygun haki renkte ve 250 gram ağırlıkta. En az 1000 kilokalori enerji sağlıyor, gerekli vitamin ve mineralleri de içeriyor" dedi. 
     
     Tablet çay ve İnegöl köfte 
     Gıda paketlerinde İnegöl köfte, kuru fasulye, mercimek çorba, taze fasulye, pilav, tahin helvası, pekmez, kavurma, limonata, kremalı tavuk çorba gibi Türk geleneksel yemeklerinin yanı sıra dünyada ilk defa hazırlanan tablet çaylar yer alıyor. Her paketin içinde, plastik çatal - kaşık, kolonyalı mendil, peçete, tuz ve kürdan bulunuyor. 
     
Türk askeri ne yiyecek      SAVAŞ MÖNÜSÜ 1 Toplam kalori 4 bin 384 
     Kahvaltı Toz şeker, tablet çay, işlem görmüş eritme peyniri, bal, dayanıklı ekmek. 
     Öğle yemeği Hazır mercimek çorba, sebzeli et, bitkisel sıvı yağlı kuru fasulye pilaki, çikolata, vişne aromalı toz içecek, dayanıklı ekmek. 
     Akşam yemeği Hazır sebze çorba, kavurma, bitkisel sıvı yağlı taze fasulye, tahin helvası, portakal aromalı toz içecek, dayanıklı ekmek. 
     
     SAVAŞ MÖNÜSÜ 2 Toplam kalori 4 bin 389 
     Kahvaltı Toz şeker, tablet çay, tahin, pekmez, zeytin ezmesi, dayanıklı ekmek. 
     Öğle yemeği Hazır mantar çorba, sebzeli tavuk, pirinç pilavı sade, tahin helvası, limon aromalı toz içecek, dayanıklı ekmek. 
     Akşam yemeği Hazır kremalı tavuk çorba, İnegöl köfte, bitkisel sıvı yağlı bezelye, çikolata, vişne aromalı toz içecek, dayanıklı ekmek. 
     
İngiliz’e hamburger      Toplam kalori 4 bin 300 
     Kahvaltı Hamburger ve fasulye 
     Atıştırma Yulaf unu gevreği, meyveli bisküvi, kakaolu servis bisküvi, eritme çedar peynir, çikolata, bisküvili ve meyveli çikolata, şekerleme, çiklet 
     Ana yemek Poşette hazır çorba, tavuk, mantar ve makarnalı şeker pekmezi pudingi 
     

</TEXT>
</DOC>
