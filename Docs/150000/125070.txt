<DOC>
<DOCNO> 125070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/17/ekonomi/eko01.html </URL>
<DATE> 2002/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
20 milyar euroluk düğün 
</HEADLINE>
<TEXT>

Rakibi Credit Lyonnais’i 19.5 milyar euroya satın alacak olan Credit Agricole 32.4 milyar euroyu bulacak piyasa değeriyle Fransa’nın en büyük ikinci bankası durumuna gelecek 
     EKONOMİ SERVİSİ 

     Credit Agricole, rakibi Credit Lyonnais’i satın almak için dün 19.53 milyar euroluk teklif verdi. Yaklaşık üç haftadan bu yana BNP Paribas ile flört halinde olan Credit Lyonnais bu teklifi kabul etti. İki bankanın toplam piyasa değeri 32.4 milyar euroyu bulacak ve Fransa’da BNP Paribas’ın hemen ardından ikinci sırayı alacak. İstihdam ettiği çalışan sayısı da 145 bini bulacak 
     Teklif piyasa değeri üzerinden hisse başına 56 euro olarak belirlendi. Ödemenin üçte ikilik kısımı peşin, kalan kısmı Agricole hissesi devri ile yapılacak. Halen Credit Lyonnais’in hisselerinin yüzde 17.79’u ve oy kullanma hakkının da yüzde 18.62’si Credit Agricole’un elinde bulunuyor. Agricole’un iştiraklerinin elinde de yüzde 21 civarında Lyonnais hissesi bulunuyor. İştirakler tarafından yapılan açıklamada da Credit Agricole’un teklifinin arkasında oldukları kaydedildi. Böylece Agricole’un elindeki hisse miktarı yüzde 39 düzeyini buluyor. Satın almadan sonra ise hisse miktarı yüzde 82’ye çıkacak. 
     
     Asırlık bankalar 
     Lyonnais’in yüzde 5 ortağı olan BNP Paribas tarafından yapılan açıklamada da Credit Agricole’un teklifinin son derece makul olduğu ve bunun karşısında bir teklif vermeyi düşünmedikleri ifade edildi. Agricole’un teklifi bu yıl içerisinde Avrupa bankacılık sektöründeki en büyük anlaşma olma özelliğini taşıyor ve dünya çapında da önemli birleşmelerden birisi olacak. 
     1863’te kurulan Credit Lyonnais’in Fransa’da toplam 6 milyon müşterisi ve bin 800 şubesi bulunuyor. Piyasa değeri 18.4 milyar euro olan Credit Lyonnais 1990’lı yıllarda devlet yardımı alarak iflas etmekten kurtuldu. Geçtiğimiz yıl 65.73 milyar euro gelir eden bankanın net geliri ise 812 milyon euro olarak gerçekleşti. 
     
     ABank’a da talip olmuştu 
     ABank’ı satın almak için girişimlerde bulunan ancak sonra vazgeçen Credit Agricole 1894 yılında kuruldu, halen Fransa’daki mevduat hesabı piyasasının yüzde 20’sini elinde bulundurarak bu bakımdan en önde bulunuyor. Lyonnais’i satın alarak kırsal alandaki hakimiyetini iyice belirginleştirmek istiyor. 
     



 EKONOMİ 















</TEXT>
</DOC>
