<DOC>
<DOCNO> 101960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/15/siyaset/siy04.html </URL>
<DATE> 2002/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Anayol’da 3. hüsran 
</HEADLINE>
<TEXT>
DYP - ANAP ittifak görüşmeleri kesildi 
     AYDIN HASAN Ankara 

     DYP ile ANAP arasında seçim ittifakı oluşturabilmek için kapalı kapılar ardında başlatılan temaslar, yeni hükümet konusunda mutabakat sağlanamaması üzerine kesildi. DYP ile ANAP kurmayları arasında, yaklaşık 15 gündür, iki partinin seçime ittifak kurarak girmelerine yönelik görüşmeler yürütülüyordu. Bu çerçevede, ANAP’lı Yaşar Topçu, DYP Genel Başkanı Tansu Çiller’in eşi Özer Çiller ile görüştü. AB yasalarının çıkması sürecinde Meclis’te oluşan irade çerçevesinde, önce yeni bir hükümet formülü üzerinde uzlaşmaya varılması planlanıyordu. Buna göre, DYP ve ANAP’ın girişimiyle 276 milletvekili desteği sağlanarak, mevcut hükümet düşürülecekti. Böylece, DYP ve ANAP’ın blok güç oluşturması yoluyla MHP’siz yeni hükümet kurulacaktı. İki parti bu aşamadan sonra ittifak oluşturmak için masaya oturacaktı. Ancak, kapalı kapılar ardında yürütülen görüşmelerde mutabakat sağlanamayınca, müzakerelerin genel başkanlar düzeyinde ele alınmadan kesilmesine karar verildi. Görüşmelerin sona erdirilmesinde, ANAP tarafının mevcut hükümeti sona erdirme konusunda isteksiz davranmasının etken olduğu belirtildi. 
     
6 yıllık uyumsuzluk      1995 seçimlerinin ardından 1996 başında, Mesut Yılmaz’ın başkanlığında, Anayol hükümeti kuruldu. Ancak, Yılmaz ve Çiller arasındaki kavga nedeniyle bu hükümet 5 ay sürdü. Refahyol’un yıkılmasının ardından da, iki parti yetkilileri arasında, Anayol için gizli görüşmeler yapıldı. Ancak, hükümet kurma görevi Yılmaz’da olmasına rağmen Çiller başbakanlığı isteyince mutabak sağlanamadı. Böylece, başarısız olan son girişimle birlikte üçüncü Anayol hüsranı yaşandı. 
     



 SİYASET 





















</TEXT>
</DOC>
