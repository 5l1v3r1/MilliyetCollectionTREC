<DOC>
<DOCNO> 111802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/08/son/sondun23.html </URL>
<DATE> 2002/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC bestecilerinin eserleri Türkiye'de tanıtılacak 
</HEADLINE>
<TEXT>

     KKTC'nin Türk Sanat, Türk Halk ve Türk Hafif Müzik bestecilerinin eserleri, Müzik Üretenler Derneği MÜDER ile Türkiye Radyo Televizyon Kurumu'nun TRT işbirliğiyle Türkiye'de düzenlenecek konserlerle tanıtılacak. 
     Türkiye'nin çeşitli yerlerinde Aralık ayında düzenlenecek konserlerde, TRT denetiminden geçen eserler, TRT orkestra ve solistleri tarafından seslendirilecek. Konserler, ayrıca TRT'den de yayınlanacak. 
     Çalışmaları 5 aydır devam eden konserlerle ilgili son düzenlemelerin yapılması amacıyla, MÜDER Yönetim Kurulu Başkan Yardımcısı Özkan Pastırmacıoğlu başkanlığındaki bir grup, 13 Ekim Pazar günü Ankara'ya gidecek. 
     MÜDER Başkanı Ekrem Yeşilada, düzenlediği basın toplantısında, yapılan çalışmalar hakkında bilgi verdi. Yeşilada, Türk Sanat, Türk Halk ve Türk Hafif Müziği bestelerinin büyük bir organizasyonla TRT orkestrası ve sanatçıları tarafından seslendirilecek olmasından sevinç ve gurur duyduğunu söyledi. Bugüne kadar sadece anonim eserlerin değerlendirildiğini, ilk kez besteci eserlerinin kullanılacağını ifade eden Yeşilada, bu çalışmanın bestecilere ve ülke kültürüne yepyeni ufuklar açacağını belirtti. 
     Kıbrıslı Türk bestecilerin, mümkün olmasına rağmen bugüne kadar dışarıya açılamamasından duyduğu rahatsızlığı da dile getiren Yeşilada, MÜDER olarak TRT'yle işbirliği içinde böylesi bir program düzenleyerek, bu eksikliği gidermeye çalıştıklarını kaydetti. 
     Besteci Türkay Altay da KKTC'nin tanıtımına büyük faydalar sağlayacak projenin hayata geçirilmesi için 5 aydır çalışmalar yaptıklarını belirterek, Aralık ayında Ankara'da verilecek konserlerin önce üst düzey protokole ve müzikle ilgilenenlere, daha sonra da halka yönelik olacağını söyledi. 
     Konserin, bir buçuk ay sonra İstanbul'da, bir süre sonra da İzmir'de verileceğini belirten Altay, konserlerin TRT, TRT-İnt, TRT-Avrasya aracılığıyla tüm dünyaya duyurulacağını kaydetti. 
     Türkay Altay, bir soru üzerine, TRT tarafından yapılacak denetimin ''Türk Sanat, Halk ve Hafif Müziği kurallarına uygunluğu aramak'' amacıyla yapılacağını ifade etti. Denetimin şart olduğunu vurgulayan Altay, ''Denetimsiz hiçbir zaman müzik olmamalı'' dedi. 
     





</TEXT>
</DOC>
