<DOC>
<DOCNO> 126857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/25/son/sontur07.html </URL>
<DATE> 2002/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Anayasa Mahkemesi, AB yasalarının iptali istemini görüşecek 
</HEADLINE>
<TEXT>

     Anayasa Mahkemesi, MHP'nin, Avrupa Birliği'ne uyum çerçevesinde çıkarılan 4771 sayılı Çeşitli Kanunlarda Değişiklik Yapılmasına İlişkin Yasa'nın bazı maddelerinin iptali istemiyle açtığı davayı, yarın esastan görüşecek. 
     Alınan bilgiye göre, Anayasa Mahkemesi, yarın yapacağı toplantının gündemine, eski Devlet Bakanı Faruk Bal ile 122 eski MHP'li milletvekilinin, 4771 sayılı Yasa'nın 9 maddesinin bazı hükümlerinin iptali istemiyle açtığı davayı aldı. 
     Yüksek Mahkeme, toplantıda, davayı esastan görüşmeye başlayacak. 
     Savaş ve çok yakın savaş tehdidi halleri dışında idam cezalarının müebbet ağır hapis cezasına dönüştürülmesini içeren hükmün iptali talep ediliyor. 
     Cemaat vakıflarının, vakfiyeleri olup olmadığına bakılmaksızın, Bakanlar Kurulu'nun izniyle dini, hayri, sosyal, eğitsel, sıhhi ve kültürel alanlardaki ihtiyaçlarını karşılamak üzere taşınmaz mal edinebilmelerini ve taşınmaz malları üzerinde tasarrufta bulunabilmelerini içeren hüküm ile AİHM kararları doğrultusunda bazı şartlarla yargılamanın yenilenmesini düzenleyen maddelerin iptal edilmesi isteniyor. 
     Türk vatandaşlarının günlük yaşamlarında geleneksel olarak kullandıkları farklı dil ve lehçelerde yayın yapılabilmesini düzenleyen hüküm ile Türk vatandaşlarının günlük yaşamlarında geleneksel olarak kullandıkları farklı dil ve lehçelerin öğrenilmesi amacıyla özel kurslar açılabilmesini içeren hükmün de iptali talep ediliyor. 
     Yasanın, yürürlük süreleriyle ilgili ve yeniden yargılamaya sınırlama getiren geçici 1, 2 ve 3. maddelerinin de iptali isteniyor. 
     Anayasa Mahkemesi, daha önce, iptali talep edilen söz konusu maddelerin yürürlüğünün durdurulması istemini reddetmişti. 
     





</TEXT>
</DOC>
