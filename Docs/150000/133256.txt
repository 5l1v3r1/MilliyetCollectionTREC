<DOC>
<DOCNO> 133256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/26/son/sondun11.html </URL>
<DATE> 2003/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
"Irak, silah programlarıyla ilgili önemli soruları cevaplamadı" 
</HEADLINE>
<TEXT>

     ABD'de yayımlanan Washington Post gazetesi, Irak'taki BM silah denetçilerinin başkanı Hans Blix'in, yarın BM Güvenlik Konseyi'ne sunacağı raporda, yasaklanan silah programlarıyla ilgili olarak önemli soruların Irak tarafından cevaplanmadığını belirteceğini yazdı. 
     Gazetenin, adını açıklamadığı BM kaynaklarına dayanarak verdiği haberde, Bağdat'ın geçen hafta Blix ile görüşmelerde, kitle imha silahları konusunda tam bilgi verme yönünde ''büyük bir adımın işaretini'' vermediği belirtildi. 
     Haberde, Iraklı yetkililerin açıklanacak bir kimyasal, biyolojik ya da nükleer silah programları bulunmadığı şeklindeki tutumlarını pek değiştirmedikleri için, Blix'in Güvenlik Konseyi'ne, denetçilerin gerekli bilgiye ulaşmaları konusunda Bağdat'ın aktif işbirliği yapmadığını söyleyeceği belirtildi. 
     Blix'in yarın sunacağı rapor, ABD yönetimiyle Irak lideri Saddam Hüseyin arasındaki çatışma açısından dönüm noktası olacak. Ancak raporun, Irak'ın silahsızlanma konusundaki yükümlülüklerini sürekli ihlal ettiği yönünde sert bir görüş bildirmesini isteyen Amerikan yönetiminin isteklerini tatmin etmeyeceği de haberde belirtildi. 
     Hans Blix ile Uluslararası Atom Enerjisi Kurumu Başkanı Muhammed El Baredei'nin yarın sunacakları raporda, ''siyah ya da beyaz'' gibi kesin sonuçlara yer vermeyecekleri ya da ''maddi bir ihlal''den söz etmeyecekleri belirtiliyor. 
     Böylece raporun, silah uzmanlarının bir süre daha denetimlere devam etmelerini isteyen Güvenlik Konseyi üyelerine koz verebileceği de gazete haberinde kaydedildi. 
     El Baradei'nin, Irak konusunda Blix'ten daha az eleştirel olacağı bildiriliyor. Çok az sayıda uzman, Irak'ın nükleer silahlara sahip olduğuna inanıyor. 
     Muhammed El Baradei'nin, yanıtlanmamış sorular olduğunu ve Irak'ın nükleer silah kapasitesini yeniden oluşturmaya çalışmadığını kanıtlamak için daha çok zamana ihtiyaç olduğunu söyleyeceği öne sürülüyor. 
     





</TEXT>
</DOC>
