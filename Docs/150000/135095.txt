<DOC>
<DOCNO> 135095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/04/son/sontur18.html </URL>
<DATE> 2003/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Dinç Bilgin, "Hisse devri"nden yargılanıyor... 
</HEADLINE>
<TEXT>

     Etibank'ın eski sahibi Dinç Bilgin ile Cavit Çağlar'ın da aralarında bulunduğu 9 sanığın, Çağlar'a ait hisselerin Bilgin Grubu'na devri sırasında ''Bankalar Kanunu'na aykırı davrandıkları'' gerekçesiyle yargılanmasına devam edildi. 
     İstanbul 7. Asliye Ceza Mahkemesi'ndeki duruşmaya, tutuksuz sanıklardan ABD uyruklu Clifford Holmes Polley katıldı. Davanın diğer tutuksuz sanıkları Dinç Bilgin, Önay Şevket Bilgin, Şükrü Karahasanoğlu, Mustafa Çağlar, Osman Oy, Zafer Mutlu, Şenol Şankaya ve Kamil Atilla Köksal ise duruşmaya gelmedi. 
     Kimlik tesbitinin ardından duruşmada sorgusu yapılan Clifford Holmes Polley, tercüman istemediğini belirterek, ifade verebilecek kadar Türkçe bildiğini söyledi. 
     Etibank'ta 4 Mayıs 1998 ile 5 Mart 1999 tarihleri arasında yönetim kurulu üyesi olarak görev yaptığını belirten Polley, hakkındaki suçlamaları kabul etmediğini söyleyerek, 1 sayfalık yazılı savunmasını mahkeme verdi. 
     Hakim, avukat Önder Öztürel'in, Dinç Bilgin ve Önay Şevket Bilgin'in avukatlığından istifa ettiğini tutanağa geçirdi. 
     Dosyanın bilirkişi tarafından incelenmesine karar veren hakim, bu nedenle İstanbul Üniversitesi Hukuk Fakültesi Ceza Kürsüsü'nün bankacılık suçlarıyla ilgili birimine bilirkişi olarak görev almak üzere öğretim üyelerinin adlarının mahkemeye bildirilmesi için yazı gönderilmesine karar verdi. 
     Heyetin oluşmasından sonra dosyanın bilirkişiye verilmesine, bu süre içinde sanık avukatlarının da bilirkişi incelemesine ilişkin istemlerini mahkemeye bildirmelerine karar veren hakim, duruşmayı erteledi. 
     
     İDDİANAMEDEN 
     İstanbul Cumhuriyet Savcısı Emin Ateşağaoğlu'nun hazırladığı iddianamede, Cavit Çağlar'ın, suç tarihinde sahibi olduğu İnterbank'ın mali durumunun zayıflaması üzerine Medya İpek Holding'teki bin lira nominal değerli 100 milyon adet hissesinin, aynı şirketin ortağı durumundaki Bilgin Grubu'na devrine karar verildiği anlatılıyor. 
     Etibank Yönetim Kurulu'nun, 6 Temmuz 1998 tarihinde bu devir işlemi için karar almasına rağmen, kararın bankanın kayıt defterine 1 yıl 6 ay sonra işlendiği belirtilen iddianamede, ''bu şekilde 4389 sayılı Bankalar Kanunu'na aykırı hareket edildiği'' kaydediliyor. 
     Bundan dolayı bankanın eski sahibi Dinç Bilgin, eski yönetim kurulu üyeleri olan Önay Şevket Bilgin, Clifford Holmes Polley, Mustafa Çağlar, Şenol Şankaya, Şükrü Karahasanoğlu, Zafer Mutlu, Osman Oy ve Kamil Atilla Köksal'ın, ''Hisselerin devrinde geriye dönük usulsüz işlem yapmak'' suçunu işledikleri anlatılan iddianamede, tüm sanıkların 1 ile 3'er yıl arasında hapis cezasına çarptırılması isteniyor. 
     





</TEXT>
</DOC>
