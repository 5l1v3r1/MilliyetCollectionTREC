<DOC>
<DOCNO> 138416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/22/son/soneko05.html </URL>
<DATE> 2003/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Rus işadamları Türkiye'ye geliyor... 
</HEADLINE>
<TEXT>

     Rusya Federasyonu'nun ev tekstili, hazır giyim, ayakkabı, iç giyim ve çorap ithalatında büyük potansiyele sahip 26 şirket yöneticisi, ihracat bağlantılarında bulunmak üzere Türkiye'ye gelecek. 
     İleri Organizasyon ve Yayın Ticaret A.Ş.'den İLOR yapılan açıklamada, uçak biletleri, konaklama, ağırlama, tercümanlık ve organizasyon hizmetleri şirket tarafından karşılanacak olan Rus alım heyeti üyelerinin 27-28 Şubat tarihlerinde ilgilendikleri ürün gruplarında Türkiye'nin önde gelen kuruluş temsilcileriyle karşılıklı ihracat bağlantıları görüşmeleri yapacağı bildirildi. 
     Açıklamaya göre, toplam yıllık 68 milyon dolar ithalat gücüne sahip Rus işadamları heyetine Rusya Federasyonu Dış ve İç Ticaret Bakanlığı Müsteşarı ve Türkiye Masası Sorumlusu Valeri Ivanoviç Kononov başkanlık edecek. 
     İLOR A.Ş.'nin 2003 ihracat bağlantıları toplantısı organizasyonu kapsamında Mart ayından itibaren her ay İstanbul'a davet edeceği alım heyetlerinde Cezayir, Suudi Arabistan, Ürdün, Birleşik Arap Emirlikleri, Kuveyt ve Bağımsız Devletler Topluluğu ülkelerinin önemli ihracatçı ve toptancıları yer alacak. 
     





</TEXT>
</DOC>
