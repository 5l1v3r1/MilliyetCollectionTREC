<DOC>
<DOCNO> 128781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/04/son/sontur07.html </URL>
<DATE> 2003/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Gül, Suriye yolunda önemli açıklamalar yaptı 
</HEADLINE>
<TEXT>

     Başbakan Abdullah Gül, Irak sorunun savaşsız bir şekilde halledilebilmesi için, bu ülkeye de büyük görev düştüğünü bildirerek, ''bölge ülkeleriyle hep beraber son defa herşeyi gözden geçirip, savaşsız bir şekilde bu sorunun halledilmesi için bir eşgüdümü sağlamaya gayret edeceğiz'' dedi. 
     Başbakan Abdullah Gül Suriye'ye yapacağı günübirlik ziyaret öncesi Esenboğa Havalimanında açıklamalarda bulundu. 
     Irak sorunun savaşa varmadan neticelenmesi için bölge ülkelerine bir ziyaret planladığını belirten Gül, bunların ilk ayağı olan Suriye, Ürdün, Mısır ve Suudi Arabistan gezilerini bu hafta içinde gerçekleştireceğini, bugün Suriye'ye, yarın Mısır, Pazartesi günü de Ürdün'e gideceğini kaydetti. 
     Gül, Suudi Arabistan'a yapacağı ziyaretin tarihinin henüz kesinleşmediğini, tarihin kesinleşmesinin ardından bu ülkeye, daha sonra da İran'a bir ziyaret yapmayı planladığını söyledi. 
     Tüm bu ziyaretleri bu bölgedeki gerginliğin savaşsız bir şekilde neticelenmesi için yaptığını vurgulayan Gül, şunları söyledi 
     ''Türkiye bu bölgenin asli unsurudur. En önemli ülkelerinden birisidir. Tabiki olup bitenlere de kayıtsız kalması da mümkün değildir. O bakımdan askeri bir müdahaleye yol açılmadan barışçı çözüm imkanlarının sonuna kadar değerlendirilmesi, diplomatik yolların tüketilmesi bunlar şarttır. İşte bu çerçeve içerisinde bu ziyaretleri düşündük. Aslında BM Genel Sekreteri Kofi Annan'ın yaptığı son açıklamalar, ABD Başkanı Bush ile Dışişleri Bakanı Powell'ın zaman zaman yaptığı açıklamalar hala savaşsız bir şekilde bu krizin halledilebileceğini bize göstermektedir. Bunun muhakkak ki denenmesi gerekmektedir. Bunun için gayret edilmesi gerekmektedir. Şüphesiz savaşsız bir şekilde bu sorunun halledilebilmesi için Irak'a çok büyük görev düşmektedir. BM Güvenlik Konseyi kararlarını hiç tereddütsüz bir şekilde, şeffaf bir şekilde bütün dünyaya göstermesi gerekir. O bakımdan sorunun savaşsız bir şekilde çözümü için Irak'ın yapacağı katkı, herkesin yapacağı katkıdan çok daha büyüktür.'' 
     
     İKİLİ İLİŞKİLER 
     Gezilerinde bölge ülkelerinin liderleri ile yapacağı görüşmelerde barışçı çözüm imkanlarını araştıracaklarını bildiren Başbakan Gül, bu konuda görüş alış verişleri yapılacağını, yeni fikirler üzerinde çalışılacağını barış çabalarına bir eşgüdüm içinde devam edilmesine temin edeceklerini söyledi. 
     Gül şöyle devam etti 
     ''Hepimiz bu bölgenin ülkesi olduğumuza göre, her ülke kendi çapında bir gayret içerisindedir. Bu gayretlerin eşgüdüm içerisinde götürülmesinin muhakak ki çok büyük bir etkisi olacaktır. Bu ziyarete Suriye'den başlamamız da önemlidir. Bu vesileyle Türkiye ile Suriye ikili ilişkilerini muhakkak ki gözden geçirecektir. Son günlerde Türkiye ile Suriye'nin ilişkileri çok iyi düzeylere gelmiştir. Bu kadar uzun sınırı olan ve komşu olan iki ülkenin ilişkilerini daha iyi bir düzeylere götürmelerinden tabi birşey olamaz. Geçmişi unutup, tamamen geleceği bakmamız gerekir.'' 
     
     SORULAR-YANITLAR 
     Başbakan Gül, bir gazetecinin, ''ABD bölgeye bir tümen asker gönderdi. Bu sevkıyat sırasında yapacağınız gezilerden umutlu musunuz '' şeklindeki sorusu üzerine, bölgedeki krizin yeni başlamadığını söyledi. Bölgede önemli gelişmeler olduğunu ifade eden Gül, ABD'nin özellikle Irak'ın güneyinde çok büyük yığınakları olduğunu kaydetti. 
     Gül, şöyle devam etti 
     ''Bunlar artık gizli değildir. Şüphesiz ki, süreç hızlı bir şekilde gelişmektedir. Birleşmiş Milletler Güvenlik Konseyi'nin Irak'taki uzmanları, imha silahlarını denetleyen uzmanlar, son raporlarını 26 Ocak tarihinde vereceklerdir. Dolayısıyla bunlar kritik günlerdir. İşte bu kritik günler daha da yaklaşmadan yapacağımız bu gezinin önemli olduğu kanaatindeyim. Bölge ülkeleriyle hep beraber son defa herşeyi gözden geçirip, çeşitli fikirler üzerinde çalışıp, savaşsız bir şekilde bu sorunun halledilmesi için bir eşgüdümü sağlamaya gayret edeceğiz.'' Başbakan Gül, AK Parti Genel Başkanı Recep Tayyip Erdoğan'ın, ''Sorunun savaşsız bir şekilde çözümü için Müslüman ülkelerden oluşacak bir koalisyondan söz ettiği'' hatırlatılarak ziyaretlerinde bu görüşün de ele alınıp alınmayacağının sorulması üzerine, Erdoğan'ın böyle bir açıklamasını bilmediğini söyledi. 
     Bu görüşlerin farklı farklı şekillerde yansıtıldığını da dile getiren Gül, Türkiye'nin her türlü senaryoya karşı kendisini hazırlaması gerektiğini kaydetti. 
     Öncelikle bu sorunun savaşsız bir şekilde halledilmesi gerektiğini belirten Gül, ''Savaş bu bölgeyi çok etkileyecektir. Bölgedeki bütün ülkeleri etkileyecektir. Savaşın neticeleri Türkiye'yi yakından etkilemektedir'' diye konuştu. 
     Olası bir savaşın Türkiye'yi de bölgenin önemli ülkelerinden biri olduğu için etkileyeceğini dile getiren Gül, ''Onun için bu bölgedeki ülkelerin hepsinden, başka ülkelerden daha çok gayretli olmalıyız. Hiç kimse oturup, ne olacaksa olsun diye bekleme içerisinde olamaz'' dedi. 
     Başbakan Gül, bütün diplomatik yolların tüketilmesi, herşeyin denenmesi gerektiğini ifade ederek, ''Şu anda o safhadayız'' şeklinde konuştu. 
     





</TEXT>
</DOC>
