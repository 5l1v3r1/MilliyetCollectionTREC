<DOC>
<DOCNO> 141787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/10/son/sondun10.html </URL>
<DATE> 2003/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Siirt seçimleri dünya basınında... 
</HEADLINE>
<TEXT>

     İngiliz basını, AK Parti Genel Başkanı Recep Tayyip Erdoğan'a başbakanlık yolunu açan Siirt ara seçimlerinin sonuçlarına geniş yer verdi. 
     The Independent gazetesi, Erdoğan'ın, ''oyları silip-süpürdüğü seçimin sonucunda nihayet parlamentoya girdiğini'' belirttiği haberinde, ''Erdoğan'ın, 62 bin ABD askerinin ülke topraklarına kabul edilmesiyle ilgili yenilginin getirdiği sarsıntıyı giderecek yeni oylama için buna şiddetle ihtiyacı vardı'' yorumunu yaptı. 
     Erdoğan'ın başbakan olamaması yüzünden karşılaşılan güçlükler arasında, KKTC Cumhurbaşkanı Rauf Denktaş'ı bugün Lahey'de vereceği yanıtla ilgili olarak ikna etmenin de bulunduğu öne sürülen haberde, aynı güçlüğün Irak konusunda da bulunduğu kaydedildi. 
     Haberde, ''Aslında seçmen de inanıyor ki Erdoğan'ın kendisi de savaş istemiyor, ama kendisinin ABD'nin talebi konusunda da gerçekçi olmaya çalıştığı görülüyor'' denildi. 
     
     THE GUARDİAN İKİ BAŞLILIK DURUMUNA SON VERİLDİ 

     İngiliz The Guardian gazetesi ise, Siirt seçiminde kazandığı zaferin Erdoğan'a başbakanlık, ABD askerlerine izin verecek tezkereye yol açtığını öne sürdü. Erdoğan'ın seçilmesinin iki başlılık durumuna son verdiğini kaydeden gazete, "ABD kuvvetlerinin konuşlandırılmasına ilişkin ikinci bir oylama, Sayın Erdoğan için en acil konuyu oluşturacak" yorumunu yaptı. Tezkerenin reddedilmesinin ardından baskıların arttığını, borsanın düştüğünü, Genelkurmay Başkanı Orgeneral Hilmi Özkök'ün konuşlanmayı destekleyen bir açıklama yaptığını belirten gazete, ancak gözlemcilerin oylamanın birkaç gün veya birkaç hafta alabileceğini söylediklerini de kaydetti. The Guardian, oylamadan önce bir hükümet değişikliği ve güvenoyunun yapılacağının sanıldığını da bildirdi. 
     The Times gazetesinin ''Eski mahkum, başbakan olmaya hazırlanıyor'' başlıklı haberinde ise Erdoğan'ın, ABD askerinin Türkiye topraklarına kabul edilmediği bir ortamdaki rahatsızlık ve tartışmalar arasında göreve gelmekte olduğuna işaret edildi. 
     Erdoğan'ın bu yüzden yurtiçinde bazı eleştirilerin hedefi olabileceği belirtilen haberde, şimdi bütün gözlerin, Erdoğan'ın kabinede yapacağı değişikliğe çevrildiği ifade edildi. 
     ABD Büyükelçisi'nin dün daha seçim sonucu bile alınmadan Erdoğan ile üç saat süren bir toplantı yaptığına dikkat çekilen haberde, gelecek günlerin Irak konusundaki gelişmeler açısından önem taşıdığı belirtildi. 
     The Daily Telegraph'ın haberinde de ''ABD askerinin Türkiye topraklarına kabulüyle ilgili umutların arttığı'' kaydedilerek, Erdoğan'ın TBMM'de yemin edeceği Perşembe günü, ABD askerlerinin Türk topraklarına kabulüyle ilgili tezkerenin yeniden Meclis'e getirilebileceği iddia edildi. 
     Financial Times'ın haberinde de tezkerenin TBMM gündemine yeniden getirilmesinin beklendiği belirtildi. Haberde, ''Türkiye'nin, bütün çekincelerine rağmen Washington'ı desteklemek için iyi gerekçeleri bulunduğu, bu desteğin karşılığında savaş sonrası Irak'taki yapılanmada söz sahibi olabileceği'' öne sürüldü. 
     İsviçre'deki Tagesanzeiger' gazetesi, TBMM'ye seçilen Erdoğan'ın büyük olasılıkla tezkere kararını değiştirmeye çalışacağını kaydederken, Washington'un mali teşvikleri Erdoğan'ı cezbedecek. Ancak, tezkere konusunda yeniden yapılacak bir tartışma Erdoğan için bile riskli olacaktır'' diye ekledi. 
     Diğer İsviçre gazetesi Le Temps' ise, Kaderin cilvesine bakın ki hem modern ve bağımsız, hem de Müslüman dünyası ile sıkı bağları olan bir Türkiye'nin simgesi olarak büyük bir çoğunluğun desteği ile iktidara gelen adam, ülkesine verilen mali yardımı ve ülkesinin NATO'nun kilit ülkelerinden biri olma konumunu korumak için görevine ABD bayrağının gölgesinde başlıyor'' diye yazdı. 
     
     FRANSIZ BASINI 

     Siirt'te dün yapılan yenileme seçimi, Fransa'da bugün çıkan gazetelerde geniş yer aldı. 
     Liberation gazetesi, ''Erdoğan Başbakan Olma Yolunda'' başlığıyla verdiği haberde, seçim sonuçlarından sonra AK Parti Genel Başkanı Recep Tayyip Erdoğan'ın başbakan olmasının önündeki engellerin kalktığı yorumunda bulundu. 
     Haberde, TBMM'ye Irak ile ilgili bu hafta sonu yeni bir tezkerenin sunulmasının beklendiği ve bu defa olumlu karar çıkmasına mutlak güzüyle bakıldığı ifade edildi. 
     Le Figaro gazetesi ise ''Erdoğan Başbakan Olmak Üzere'' başlığıyla verdiği haberde, AK Parti'nin dün yapılan seçimde oyların yüzde 85'ini aldığını yazdı. 
     Gazetenin haberinde, yenileme seçimi sonucunun, ''TBMM'nin ABD'ye yeşil ışık yakmasına da yol açacağı'' öne sürüldü. 
     





</TEXT>
</DOC>
