<DOC>
<DOCNO> 141034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/06/son/sonspo10.html </URL>
<DATE> 2003/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta Nouma'nın hırçın günlerine dönmesinin sıkıntısı var... 
</HEADLINE>
<TEXT>

p    Türkiye Kupası çeyrek finalinde Gençlerbirliği'ne ''altın gol''le 4-3 yenilerek elenen Beşiktaş, bir yandan elenmenin üzüntüsünü yaşarken, diğer yandan da Fransız futbolcusu Pascal Olivier Nouma'nın yeniden eski hırçın günlerine dönmesinin sıkıntısını yaşıyor. 
     Siyah-beyazlı takımda, ilk sezonunda gördüğü kartlarla birçok maçta takımını eksik bırakan Nouma, bu sezon da yine gördüğü kartlarla takımına zarar vermeye başladı. 
     
     İLK SEZONU 

     Beşiktaş'a ilk transfer olduğu 2000-2001 sezonunda ligde 10 sarı kart gören Nouma, ligde 26. haftasında Galatasaray maçında gördüğü kırmızı kartla takımını zor durumda bıraktı. Nouma, siyah-beyazlı takımdaki ilk sezonunda takımını kart cezaları nedeniyle toplam 8 maç yalnız bırakmıştı. 
     Siyah-beyazlı takımın Avrupa Şampiyonlar Ligi'nde mücadele ettiği sezonda forma giyen Nouma, Avrupa'da da 3 sarı kart sonunda 1 maç ceza almanın yanısıra, AFC Leeds United maçında da rakibine yaptığı hareket sonrası, kart görmediği halde, UEFA Disiplin Kurulu tarafından 4 maçla cezalandırıldı. Fransız oyuncu, Avrupa Şampiyonlar Ligi'nde takımından 3 maç ayrı kalırken, 1 maçlık cezasını da bu sezon yine Beşiktaş forması altında UEFA Kupası'nda tamamladı. 
     
     UYARILARA KARŞIN DEĞİŞMEDİ 

     Sezon başında Beşiktaş ile anlaştığı dönemde ''maçlarda daha sakin olacağı'' yönünde sözleşmesine konulan koşulu kabul eden Nouma, buna karşın bu sezon da gördüğü kartlarla değişmediğini ortaya koydu. 
     Nouma, bu sezon ligin 3. haftasında İstanbulspor karşısında 2. yarıda oyuna girdi ve 5 dakika içinde önce sarı, sonra da kırmızı kart görerek, değişmediğinin ilk sinyallerini verdi. 
     Fransız oyuncu ayrıca, ligde 6. haftada Trabzonspor, 20. haftada İstanbulspor ve 22. haftada da Göztepe karşısında 1'er sarı kart daha gördü. 
     
     GÖZDEN DÜŞÜYOR 

     Türkiye Kupası'nda Beşiktaş'ın çeyrek finalde Gençlerbirliği ile dün gece yaptığı maçın ikinci yarısında oyuna giren Nouma, 86. dakikada rakibine yaptığı sert hareket sonrası yine kırmızı kart gördü. 
     Siyah-beyazlı takımın kendisine çok ihtiyaç duyduğu bir dönemde yine takımını yalnız bırakan Fransız futbolcuya, bu kez çok sevildiği taraftarlar ve kulüp yönetim kurulundan da tepki gelirken, Nouma'ya, teknik heyetin raporu doğrultusunda ceza verileceği öğrenildi. 

     
</TEXT>
</DOC>
