<DOC>
<DOCNO> 108525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/19/son/sonspo14.html </URL>
<DATE> 2002/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray, Barcelona maçının hazırlıklarına başladı 
</HEADLINE>
<TEXT>

     Galatasaray, Avrupa Şampiyonlar Ligi'ndeki ilk maçında Lokomotiv Moskova karşısında aldığı 2-0'lık galibiyetin ardından, Barcelona maçının hazırlıklarına ara vermeden başladı. 
     Birinci Süper Lig'in 6. haftasında Fenerbahçe ile yapacağı maç ertelenen sarı-kırmızılılar, teknik direktör Fatih Terim yönetiminde, Florya Metin Oktay Tesisleri'nde yaklaşık bir saat süren bir antrenman yaptı. Lokomotiv Moskova maçında ilk 11'de sahaya çıkan futbolcular düz koşunun ardından ayak tenisi oynamakla yetinirken, öteki futbolcular yarı sahada çift kale maç yaptı ve depar çalıştı. 
     Sakatlıkları süren Berkant ve Mehmet Polat antrenmana katılmazken, Lokomotiv Moskova maçında sakatlanarak oyundan çıkan Ayhan ve Hasan Şaş ise çalışmada yer aldı. 
     Galatasaray, Barcelona maçının hazırlıklarını yarın çift antrenmanla sürdürecek. 
     





</TEXT>
</DOC>
