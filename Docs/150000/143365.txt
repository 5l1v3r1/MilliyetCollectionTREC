<DOC>
<DOCNO> 143365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/18/son/sondun01.html </URL>
<DATE> 2003/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'un son 48 saat ültimatomuna dünyadan tepkiler... 
</HEADLINE>
<TEXT>

     ABD Başkanı George Bush'un Irak Devlet Başkanı Saddam Hüseyin ve oğullarına ülkeyi terk etmeleri için 48 saat süre vermesine yönelik değişik tepkiler devam ediyor. 
     Venezuella Devlet Başkanı Yardımcısı Jose Nicente Rangel, ''Irak'a savaş BM'ye ve barışa vurulmuş bir darbedir'' dedi. 
     Rangel, devlet televizyonundan yayınlanan açıklamasında barış güçlerinin endişesini paylaştıklarını belirterek, ''savaş BM ve barışa bir darbe olacağı gibi, dünyanın geleceğini de tehlikeye atacaktır'' diye konuştu. 
     Hindistan Dışişleri Bakanlığı sözcüsü ise ABD'nin tek taraflı kararını üstü örtü biçimde eleştirerek, ''bizim tutumumuz çok taraflılığın üstünlüğü idi'' dedi. 
     Tayland Başbakanı Thaksin Shinawatra ise herhangi bir tutum almak için 48 saatlik ültimatom süresinin bitmesini bekleyeceklerini belirtti, ''ancak savaş kaçınılmaz görünüyor'' dedi. 
     Bu arada, Tayland Havayolları Şirketi TAI'nin ABD'nin Irak'a karşı savaş başlatması durumunda, Ortadoğu seferlerini askıya alacağı bildirildi. Şirket, Avrupa seferlerinde de Irak ve komşu ülkelerinin hava sahalarını kullanmamak için güzergah değişikliği yapacak. 
     Pakistan'ın ise yarın Irak krizini görüşmek üzere meclisi olağanüstü toplantıya çağırdığı bildirildi. 
     Bu arada, İsrail Başbakanı Ariel Şaron, Bush'un konuşmasının ardından, Irak'a olası Amerikan saldırısı bağlamında ortaya çıkan durumun ele alınması için İsrail güvenlik kabinesini yarın olağanüstü toplantıya çağırdı. 
     İsrail Güvenlik Kabinesi'nin ülkenin güvenliği ile ilgili her türlü kararın alındığı organ olduğu belirtildi. 
     Tayvan, Bush'un ültimatomuna destek verdi ve Irak'a yönelik olası bir savaş durumunda Amerikan savaş uçaklarına hava sahasını açtığını bildirdi. Dışişleri Bakanlığı sözcüsü, Tayvan'ın Irak'ın kitle imha silahlarını imha edeceğini umduğunu belirterek, ''Saddam savaşı engellemek istiyorsa 48 saat içinde ülkesinden ayrılır'' dedi. 
     





</TEXT>
</DOC>
