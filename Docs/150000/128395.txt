<DOC>
<DOCNO> 128395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/02/son/sontur36.html </URL>
<DATE> 2003/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Fadıl Akgündüz'e dolandırıcılık davası açıldı... 
</HEADLINE>
<TEXT>

     Bakırköy Cumhuriyet Başsavcılığı, Siirt'teki seçimin iptaliyle milletvekilliği düştükten sonra gıyabi tutuklama kararı vicahiye çevrilerek cezaevine konulan Fadıl Akgündüz hakkında ''nitelikli dolandırıcılık'' suçundan toplam 494 yıl ile 1235 yıl arasında ağır hapis cezası istemiyle dava açtı. 
     Bakırköy Cumhuriyet Başsavcılığı, Almanya'daki bazı Türk vatandaşlarının kar payı vaadiyle dolandırıldıkları iddiasında bulunmalarından sonra Akgündüz hakkında soruşturma yürüten Bağcılar Cumhuriyet Başsavcılığı'nın ''ağır ceza mahkemesinde dava açılması'' istemiyle 26 Aralık 2002 tarihinde gönderdiği fezleke üzerindeki incelemelerini tamamladı. 
     Fezlekeyle gönderilen dosyada herhangi bir eksiklik bulmayan başsavcılık, Fadıl Akgündüz hakkında iddianame düzenleyerek Bakırköy Ağır Ceza Mahkemesi'nde kamu davası açtı. 
     Dava iddianamesinde, olayın 247 mağduru olduğu dikkate alınarak Akgündüz'ün, TCK'nın ''nitelikli dolandırıcılık'' suçunu düzenleyen 504. maddesinin 8. fıkrası uyarınca toplam 494 ile 1235 yıl arasında ağır hapis cezasına çarptırılması istendi. 
     Buna rağmen TCK'nın 77. maddesi, ''aynı türden şahsi hürriyeti bağlayıcı cezaların birleştirilmesi halinde tatbik edilecek cezanın ağır hapiste 36 yılı geçemeyeceği'' belirtiliyor. 
     Halen bu suçtan dolayı Kartal Özel Tip Cezaevi'nde tutuklu olan Akgündüz'ün yargılanmasına, önümüzdeki günlerde Bakırköy Ağır Ceza Mahkemesi'nde başlanacak. 
     





</TEXT>
</DOC>
