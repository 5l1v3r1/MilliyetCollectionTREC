<DOC>
<DOCNO> 112033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/09/son/soneko22.html </URL>
<DATE> 2002/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan ''İkitelli, Türkiye'nin Dubai'si olabilir'' 
</HEADLINE>
<TEXT>

     Türkiye İhracatçılar Meclisi'nin TİM ''İhracatçılar Soruyor, Liderler cevaplıyor'' dizi toplantılarının dördüncüsüne, AK Parti Genel Başkanı Erdoğan katıldı. 
     Erdoğan, toplantıda yaptığı konuşmada, dünyada köklü dönüşümler yaşanırken, Türkiye'nin zamanını ve enerjisini iç meselelerle uğraşarak tükettiğini söyledi. 
     Devletin ekonomideki rolünün azaltılamadığını, servetin toplum kesimleri arasında adaletli dağıtılamadığını belirten Erdoğan, şunları kaydetti ''Kamu yönetiminde yolsuzluk ve siyasal çürüme bakımından da ülkemiz ne yazık ki ön sıralarda yer alıyor. Koalisyon hükümetinin uyguladığı halkı canından bezdiren ekonomik istikrar programları ve acı reçeteler enflasyonu kontrol altına almaya yetmemiştir. Ağır vergi yükü ve yoğun bürokrasi üretim gücünü zayıflatmış, istihdamı azaltmış ve kaynakların rant kesimine yönelmesine yol açmıştır. Ülke yerli ve yabancı yatırımcılar için cazibesini kaybetmiş, işsizlik had safhaya ulaşmıştır.'' Erdoğan, Şubat 2001'de yaşanan ekonomik krizle can çekişir hale gelindiğini savundu. 
     
     ''İHRACATÇIMIZLA DÜNYAYI DOLAŞACAĞIZ'' 

     Ekonomik krizin sorumlusunun halk, işadamları ve ihracatçı olmadığını belirten Erdoğan, ''Krizin sorumlusu aciz, beceriksiz yönetimlerdir. Milletimizin bu kötü gidişe dur demesi için 3 Kasım'da bir değişim ve dönüşümün yaşanması şarttır. Ülkeyi düze çıkaracak bir siyasi iradeye, bir siyasi duruşa ihtiyacımız var. AK Parti bu iradeyi temsil etmektedir'' diye konuştu. 
     Turgut Özal ile birlikte işadamları ve ihracatçıların dünya piyasalarına taşındığını, ancak bundan sonraki yönetimlerin ihracatçıya yeterince destek olmadığını kaydeden Erdoğan, ihracatçının kendi mücadelesini kendisinin verdiğini, pazarını kendisinin yarattığını söyledi. 
     Erdoğan, ''Devletinin arkasında olduğu bir ihracatçımızın dünyada neler yapabileceğini düşünün. Biz bunu yapmaya hazırız. Dürüst, güvenilir bir yönetim olarak ihracatçımızı yanımıza alacağız. Onlarla beraber dünyayı dolaşacağız'' şeklinde konuştu. 
     
     ''İKİTELLİ TÜRKİYE'NİN DUBAİ'Sİ OLABİLİR'' 

     Recep Tayyip Erdoğan, İstanbul'u bir ticaret şehri haline getirmek istediklerini vurgularken de, ''İkitelli'ye bakın, orada yatan paranın haddi hesabı var mı Burada çok farklı imkanlar var. İkitelli Türkiye'nin bir Dubai'si olabilir. Bunun altyapısını yerel ve merkezi yönetimler elele vererek gerçekleştirebilir'' diye konuştu. 
     Konuşmasında batık banka sahipleriyle yaptığı toplantıya da değinen Erdoğan, şöyle devam etti 
     ''Burada yapılan nedir Daha önce ziyaretime gelen, benim de daha sonra Bilecik mitingi sebebiyle davet edildiğim kendi tesislerini gezmem ve olay 45 dakikalık yemek durumu... Orada iki işadamı da bulundu. Kendileri, uğradıkları haksızlıkları bize anlattılar. 
     Ben siyaset adamı olarak nasıl sizlerle buluşuyorsam, her ticaret adamıyla ve sanayiciyle de buluşurum, her birini de dinlerim. Oraya gidiyorsun olmuyor, buraya gidiyorsun olmuyor. Sanki bunlara rantı ben sağladım, onların bankalarını Fon'a ben devrettim. Bunun hesabını, 3 Kasım'dan sonra bize sorabilirsiniz.'' 
     
     ''HAZİNE, BANKALARIN GARANTÖRÜ OLMAKTAN ÇIKMALI'' 

     İşsizlik konusuna da değinen Erdoğan, Romanya ve Bulgaristan gibi ülkelerden gelerek kaçak olarak çalışan 1 milyon 300 bin kişinin bulunduğuna işaret etti. 
     Bankaların Hazine garantisinde olmasına kesinlikle karşı olduğunu belirten Erdoğan, ''Belli bir takvim içerisinde Hazine, bankaların garantörü olmaktan çıkmalıdır. Hepinizin şirketleri var, battığınız zaman Hazine garantörünüz mü Değil. Adil olmaya mecburuz'' dedi. 
     AK Parti Genel Başkanı Erdoğan, sözlerini şöyle tamamladı 
     ''3 Kasım'dan sonraki dönemde inşallah iktidar olacak olan partimizin tüm sorumluluğu yüklenmeye hazır olduğunu, her tür yanlışlıklara kapalı olduğunu, adil bir uygulama sergileyeceğini görmek mümkün olacak.'' Erdoğan, daha sonra ihracatçıların sorularını yanıtladı. 
     





</TEXT>
</DOC>
