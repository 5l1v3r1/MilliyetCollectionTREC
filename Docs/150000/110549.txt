<DOC>
<DOCNO> 110549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/01/son/sondun20.html </URL>
<DATE> 2002/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush, Kudüs'ün İsrail'in başkenti olmasını imzaladı... 
</HEADLINE>
<TEXT>

     ABD Başkanı George Bush'un, Kudüs'ün İsrail'in başkenti olarak tanınmasının istendiği yasa tasarısını imzalaması Filistinlileri kızdırdı. 
     Yetkililer, yasa tasarısının imzalanmasının barış çabalarını güçleştireceği ve yaşamlara mal olacağı uyarısında bulundular. 
     Filistinli Bakan Saeb Erekat, ''Bush'un yasa tasarısını imzalamasının barış sürecini canlandırmak ve yeniden raya oturtmak için gösterilen tüm çabaları mahvedeceğini'' söyledi. 
     Erekat, bu imzanın, Kudüs'ün daimi statüsünün görüşülmesi için ABD ve İsrail tarafından imzalanan anlaşmaların açıkça ihlali olduğunu da belirtti. 
     Bunun ayrıca Filistinli ve İsraillilerin yaşamlarına mal olacağını belirten Erekat, Filistinlilerin bu konuyu, BM Güvenlik Konseyi, Arap Birliği ve İslam Konferansı Örgütü'nde İKÖ gündeme getireceklerini kaydetti. 
     Bu arada, Filistin kabinesi, Filistin lideri Yaser Arafat'ın Batı Şeria'nın Ramallah kentindeki karargahının yıkıntıları arasında toplandı. 
     Filistinli Bakan Erekat, bu toplantıyla ilgili olarak, Arafat'ın idari ve iktidar paylaşımı reformları için istifa eden kabineyi yeniden kurmak için süre isteyeceğini bildirdi. 
     Erekat, bu gecikmeye rağmen reformları yapmaya devam edeceklerini söyledi. 
     
     BATI ŞERİA OPERASYONU 
     İsrail ordusunun Batı Şeria'da dün gece düzenlediği operasyonda 32 Filistinli'nin tutuklandığı bildirildi. 
     Ordudan yapılan açıklamada, Batı Şeria'nın kuzeyindeki uzak noktalara düzenlenen operasyonda yakalananların 23'ünün saldırılarla ilgili arananlar olduğu kaydedildi. 
     Açıklamada, bu kişilerin çoğunun Cenin'de yakalandığı belirtildi. 
     İsrail güçlerinin Batı Şeria'nın çeşitli noktalarında düzenlediği operasyonlarda 25 Filistinli'nin yakalandığı bildirilmişti. 
     





</TEXT>
</DOC>
