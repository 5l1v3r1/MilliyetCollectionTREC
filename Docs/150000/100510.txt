<DOC>
<DOCNO> 100510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/07/son/sondun21.html </URL>
<DATE> 2002/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya Başbakanı Schröder "Almanya'nın göçe ihtiyacı var" 
</HEADLINE>
<TEXT>

     Almanya Başbakanı Gerhard Schröder, Almanya'nın göçe ihtiyacı olduğunu, göçün ülkenin çıkarları doğrultusunda ve uluslararası sorumluluklar kapsamında yönlendirilmesi gerektiğini söyledi. 
     Başbakan Schröder, Birlik partilerinin CDU CSU başbakan adayı Edmund Stoiber ile birlikte, Bild gazetesinde yayınlanmak üzere vatandaşların sorularını cevaplandırdı. 
     Schröder, göç konusunda sorulan bir soruya karşılık, ''Göçün Almanlar tarafından kabul görmesi benim için çok önemli. Almanya'ya gelen yabancılar da uyum göstermeye hazır olmalılar. Bu amaçla bağlayıcı ve devlet destekli uyum kursları sunmak istiyoruz'' dedi. 
     Yeni Göç Yasası'yla göçü etkili bir şekilde yönlendireceklerini de savunan Schröder, ''Yabancılar, sadece Alman işgücünün bulunamadığı işlerde çalışacaklar. Sosyal Demokratlar olarak iltica hakkının da korunmasını istiyoruz. Hayatları tehlikede olanlar bize sığınabilirler. Bu hakkı suiistismal edenlere karşı da kararlı şekilde mücadele edeceğiz'' diye konuştu. 
     Schröder, uluslararası terörizmle mücadele konusunda da, 11 Eylül'de terörün kurbanı olan ABD'ye her türlü desteğin sağlanmasının kendisi için doğal olduğunu vurgulayarak, ''Teröre karşı mücadele henüz sona ermemiştir, ancak Irak'a yönelik bir harekat konusunda uyarıda bulunmak isterim. Bu saldırgan bir tutum olarak algılanabilir ve teröre karşı oluşturulan uluslararası koalisyonu bozabilir'' şeklinde görüş belirtti. 
     Birlik partilerinin başbakan adayı Stoiber de göç konusunda, ''Daha fazla göçe değil, daha fazla uyuma ihtiyacımız var. Uyumun daha iyi hale getirilmesi sadece Almanlara değil, yabancıların tutumuna da bağlı. Uyum için Almanca'nın öğrenilmesi şart. Bu nedenle yabancı çocuklar ve ülkemizde yaşayan yabancılar için Almanca kursları düzenlenmeli'' dedi. 
     Stoiber, Federal hükümet tarafından hazırlanan Göç Yasası'nın da göçü artıracağını yineleyerek, seçimleri kazanmaları durumunda bu yasayı değiştireceklerini söyledi. 
     Stoiber, Alman askerlerinin yurtdışındaki misyonlara katılmalarını da desteklediklerini, ancak yaklaşık 10 bin Alman askerinin yurtdışında görev yapıyor olmasının silahlı kuvvetlerin sınırlarını zorladığını ifade etti. 
     





</TEXT>
</DOC>
