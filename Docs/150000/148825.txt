<DOC>
<DOCNO> 148825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/10/son/sondun56.html </URL>
<DATE> 2003/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Iraklı diplomatlar belirsizlik içinde bekliyor... 
</HEADLINE>
<TEXT>

     Irak'ta başkent Bağdat'ın düşmesinin ardından Iraklı diplomatların belirsizlik içinde beklediği belirtildi. 
     Irak'ın Kahire Büyükelçiliği'nde güvenlik artırılırken, elçilik önüne polis kamyonu çekildi. İsveç'in başkenti Stockholm'de elçilik önünde toplanan 20 Iraklı Kürt, 3 diplomatın İsveç'ten siyasi sığınma istemesi çağrısında bulundu. 
     Irak'ın Viyana Büyükelçiliği çalışanları, Irak'ta yönetime kimin geleceğini bilmediklerini belirtirken, sükunetlerini korudukları gözlendi. 
     Kenya'nın başkenti Nairobi'de Iraklı diplomatlar, gelişmeleri televizyondan izlediklerini ifade etti. 
     Fas'ta endişeli görünen büyükelçilik görevlisi Ömer Ahmed, ''Birkaç aydır buradayım. Evet, burayı çok seviyorum. Şimdi ne yapacağım Burada, elçilik için çalışıyorum. Lütfen daha fazla soru sormayın'' dedi. 
     Asya'daki Irak büyükelçiliklerinde çalışanlar, geride bıraktıkları aileleri için endişelenirken, bazıları gelecekleri hakkında konuşmayı reddetti, bir kısmı da Saddam'ın tarihe karıştığını kabullendi. 
     Irak'ın Bangkok büyükelçiliği üst düzey görevlisi Talal Velid, ''Net birşey yok. Yıkım çok çabuk oldu'' derken, Vietnam'daki Büyükelçi Salih El Muhtar, Irak'ın, ''Hollywood yalanları üreten bir düşmanla çarpıştığını'' söyledi. 
     Brezilya'daki Iraklı diplomatlar, belgelerin yakıldığı yönündeki haberleri yalanlarken, Irak'ın Tokyo Büyükelçiliği'nde diplomatların belgelerle dolu paketleri çöpe attığı görüldü. 
     





</TEXT>
</DOC>
