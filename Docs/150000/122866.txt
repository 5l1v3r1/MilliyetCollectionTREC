<DOC>
<DOCNO> 122866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/05/son/sonspo06.html </URL>
<DATE> 2002/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Derbi maça doğru... Cimbom bayram mesaisinde... 
</HEADLINE>
<TEXT>

     Türkiye Kupası 2. kademe maçında İkinci Futbol Ligi A Kategorisi ekibi Yimpaş Yozgatspor'u 3-1 yenip, tur atlayarak moral bulan Galatasaray, hafta sonu Beşiktaş ile oynayacağı derbi maçın hazırlıklarına ara vermeden başladı. 
     Florya Metin Oktay Tesisleri'nde, Teknik Direktör Fatih Terim yönetiminde gerçekleştirilen ve yaklaşık 1,5 saat süren antrenmanda futbolcular, pas ve kondisyon çalışmasının ardından çift kale maç yaptı. 
     Hafif yağış altındaki antrenmanda futbolcuların bir hayli hırslı oldukları gözlenirken, Teknik Direktör Terim, zaman zaman oyunu durdurarak oyuncularına uyarılarda bulundu. 
     İdmana, grip olan Hasan ile sakatlıkları bulunan oyunculardan Baliç, Ayhan ve Almaguer katılmadı. Suat ile Batista ise takımdan ayrı çalıştı. 
     Ayrıca, çift kale maçta Ümit Karan ile girdiği mücadelede yüzüne darbe alan kaleci Kerem, antrenmana devam edemedi. 
     Galatasaray, derbi maçın hazırlıklarını yarın basına kapalı gerçekleştireceği antrenmanla sürdürecek. 
     
     DERBİ MAÇTA 4 EKSİK 
     Sarı-kırmızılı takımın 8 Aralık Pazar günü Beşiktaş'la oynayacağı derbi maçta 4 oyuncunun forma giyemeyeceği açıklandı. 
     Kulüp doktoru Bülent Bayraktar, sakatlıkları süren Baliç, Ayhan ve Batista'nın yanı sıra dün yapılan Yimpaş Yozgatspor karşılaşmasında ayağı burkulan Almaguer'in de derbi maçta oynayamayacağını kaydederken, Suat'ın durumunun ise ancak maç saatinde belli olacağını söyledi. 
     
     TERİM VE DÜRÜST MUHABİLERLE BAYRAMLAŞTI 
     Galatasaray Kulübü İkinci Başkanı ve Basın Sözcüsü Ali Dürüst ile Teknik Direktör Fatih Terim, antrenman öncesi basın odasında muhabirlerle bayramlaştı. 
     Gazetecilerin derbi maç ile ilgili sorularını yanıtlayan Ali Dürüst, Yimpaş Yozgatspor galibiyetiyle moral bulduklarını belirterek, ''Beşiktaş maçında da galip ayrılmak istiyoruz. Ama her şeyden önemlisi centilmence bir mücadele olması. Sakat oyuncularımız var. Sahaya 11 kişi çıktığımız sürece bunlar bizim için bahane olmayacaktır'' dedi. 
     Çalışmalarını Florya Metin Oktay Tesisleri'nde sürdüren Popescu'nun yeniden sarı-kırmızılı takımda forma giyeceği yönünde basına yansıyan haberlerin hatırlatılması üzerine Dürüst, ''Popescu bizim eski oyuncumuz ve böyle yakıştırmaların yapılması normal. Ancak şu an İstanbul'da olmasının nedeni, eşinin doğum yapacak olması. Transferi konusunda herhangi bir gelişme yok. Eğer olursa zaten biz açıklarız'' diye konuştu. 
     





</TEXT>
</DOC>
