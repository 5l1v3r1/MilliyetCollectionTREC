<DOC>
<DOCNO> 127854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/01/ekonomi/eko04.html </URL>
<DATE> 2002/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
2002 ortalama dolar kuru 
</HEADLINE>
<TEXT>
1 milyon 710 bin lira 
IMF’ye bu ay veriecek olan niyet mektubunda, 1 milyon 710 bin lira alınan 2002 yılı ortalama dolar kuru bankacılar tarafından yıl sonunda 2 milyon lira olarak hesaplanıyor 
     TARIK YILMAZ 

     Ekonomi yönetiminin IMF’ye vermeye hazırlandığı üç yıllık stand - by anlaşmasında ortalama dolar kuru 2002 yılı için 1 milyon 710 bin 145 lira olarak alındı. Bu kur 2002 yıl sonunda doların 2 milyon liraya yaklaşacağı anlamına geliyor. 
     Milliyet’in ele geçirdiği niyet mektubuna göre, ortalama dolar kuru 2002 yılında 2001’e göre yüzde 39.25 oranında değerlenerek 1 milyon 710 bin liraya çıkacak. Dolar ve TL bazında verilen GSMH rakamlarından yapılan basit hesaplamaya göre, 2001 yılını 1 milyon 228 bin 876 bin liradan tamamlayacak doların yüzde 40’a yakın artışı yüzde 35 öngörülen tüketici fiyatları enflasyonunun TÜFE beş puan kadar üzerinde olacak. 
     Öte yandan bu rakamlar veri alınarak yapılan hesaplamaya göre kurların 2002 yılı sonunda ulaşacağı değer bankacılar tarafından 1 milyon 950 bin - 2 milyon lira arasında tahmin ediyor. 
     Yapılan hesaplamaya göre, 2003 yılında ortalama dolar kuru 2 milyon 30 bin 601 lira 2004 yılında ise 2 milyon 192 bin 250 lira olarak baz alınacak. 2003 ve 2004 yıl sonu dolar kurları da bankacılar tarafından kabaca 2 milyon 100 bin ile 2 milyon 300 bin lira civarında olacağı hesaplanıyor. 
     Bu arada, Hazine’nin 2002 yılı içindeki ortalama dolar tahminleri de belli oldu. Mektup eklerindeki verilerden yola çıkılarak yapılan hesaplamaya göre, 2002’nin Mart ayı sonunda ortalama dolar kuru 1 milyon 555 bin 555 lira, mayıs sonunda 1 milyon 596 bin 577 bin lira, kasım sonunda da 1 milyon 706 bin 440 lira olacak. 
     Buna göre, yılı 1 milyon 440 bin lira civarından tamamlayan dolar ilk çeyrek sonunda yüzde 8, mart ayı sonundan mayıs sonuna kadar yüzde 2.6, mayıstan kasım sonuna kadar da yüzde 6.9 değer kazanacak. 
     
     Faizde reel getiri yüzde 32.8 
     Bu veriler yanında dikkat çeken bir diğer konu da, Hazine bonosundaki reel getirilerin bir sonraki yılın tüketici fiyatlarının artışıyla ilişkilendirilmesi... Daha önceki yıllarda faiz getirisini bulmak için genel olarak o yılın GSMH deflatörü ve enflasyon rakamları kullanılırken, hazırlanan niyet mektubunda bu rakamın geleceğe endekslenmesi "enflasyon hedeflemesine geçiş öncesi hazırlık" şeklinde yorumlandı. 
     Kamu çalışanlarının ücretlerinin belirlenmesinde de bu tür bir endekslemeye yönelen ekonomi yönetimi, bu yöntemle ortalama yüzde 69.1’de tutacağı Hazine bonosu faizlerinde yüzde 32.8’lik bir reel getiri enflasyondan arındırılmış getiri oluşacağını hesaplıyor. Yine verilere göre, ekonomi yönetimi faizdeki reel getiriyi 2003 yılında yüzde 27.5’e, 2004 yılında da yüzde 20.4’e düşürmeyi planlıyor. 
     



 EKONOMİ 

















</TEXT>
</DOC>
