<DOC>
<DOCNO> 138331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/22/guncel/gun03.html </URL>
<DATE> 2003/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye ve Yunanistan Kıbrıs için masada 
</HEADLINE>
<TEXT>

BM planının güvenlik ve garantiler bölümlerine ilişkin ilk görüşme 4.5 saat sürdü. Annan’ın Temsilcisi De Soto bilgi almak için Ankara’ya geldi 
     ANKARA Milliyet 

     Türkiye ile Yunanistan yıllar sonra ilk kez Kıbrıs sorunu için masaya oturdu. 
     BM Genel Sekreteri Kofi Annan tarafından hazırlanan Kıbrıs planının güvenlik ve garantiler bölümlerine ilişkin görüşmeler dün Ankara’da başladı. Annan’ın Kıbrıs Özel Temsilcisi Alvaro De Soto da bilgi almak için Türkiye’ye geldi. 
     
     İlk toplantı 
     Türk ve Yunan heyetleri arasındaki ilk toplantı dün Devlet Konukevi’nde yapıldı ve 4.5 saat sürdü. Teknik düzeyde yapılan görüşmelerde, Türk heyetine Dışişleri Bakanlığı Müsteşar Yardımcısı Büyükelçi Baki İlkin, Yunan heyetine de eski Ankara Büyükelçisi Aleksandros Filon başkanlık etti. Toplantıda, Kıbrıs’ta 28 Şubat’a kadar çözüme ulaşılması için ortaya atılan BM planında Türkiye ve Yunanistan’ı doğrudan ilgilendiren "garantiler ve garantörlük" konuları masaya yatırıldı. İki taraf, anlaşma olması halinde adada kaç Türk ve Yunan askerinin kalacağı, nerede konuşlandırılacağı ve hangi silahlarla donatılacağına ilişkin görüşleri ele aldı. 
     Toplantının ardından görüşmelere devam edilmesi benimsenirken, ikinci buluşmanın nerede ve ne zaman gerçekleştirileceği netlik kazanmadı. 
     
     De Soto Ankara’da 
     De Soto, Ankara’ya gelişinde yaptığı açıklamada, Kıbrıs konusunda ay sonuna kadar çözüme ulaşılabileceğini söyledi. "Çözüm bugün yapılan güvenlik görüşmelerine bağlı" diyen De Soto, konunun "önemini ve aciliyetini" taraflara ileteceğini kaydetti. 
     ABD Dışişleri Bakanlığı Kıbrıs Özel Koordinatörü Thomas Weston’ın da hafta başında Ankara’da olması bekleniyor. 
     
Karpaz’a karşılık Maraş toprağı      Kıbrıs Rum Kesimi’nde yayımlanan Mahi gazetesi, Annan’ın sunmasının beklendiği 3. planın, Karpaz’ın Kıbrıs Türk idaresinde kalması karşılığında Maraş’ta daha fazla yerin ve Güzelyurt’ta denize varan bölgelerin Rumlara verilmesini öngördüğünü yazdı. Habere göre Papadopulos, De Soto’ya "Karpaz’dan vazgeçmeyeceklerini" ifade etti. 
     
Denktaş beğenmedi      KKTC Cumhurbaşkanı Rauf Denktaş, planın revize edilmiş 3. yeni şeklinde Rumların Karpaz talebinden vazgeçerken, Gemikonağı ve Yeşilırmak’a kadar olan toprak parçasını talep ettiğini açıkladı. Denktaş, "Bunlara kanıp imzayı atarsak korunmaya alınmış azınlık olacağız" dedi. 
     



 GÜNCEL 


















</TEXT>
</DOC>
