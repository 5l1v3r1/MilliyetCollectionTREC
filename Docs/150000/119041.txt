<DOC>
<DOCNO> 119041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/15/son/sondun11.html </URL>
<DATE> 2002/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Usame bin Ladin nerede 
</HEADLINE>
<TEXT>

     ABD'de, Dünya Ticaret Merkezi'nin ikiz kulelerini ve Pentagon'u hedef alan 11 Eylül terör saldırılarının baş zanlısı Usame Bin Ladin'in hayatta olması halinde nerede saklanmış olabileceği sorusu halen cevaplandırılamıyor. 
     Bali, Yemen ve Kuveyt'teki saldırılarla, Moskova'daki rehin alma eylemini öven ses kaydının ortaya çıkmasının ardından, Bin Ladin'in hayatta olduğu kanısı güçlenirken, ABD istihbaratından alınan bilgilere yer veren CBS, internet sayfasında, Bin Ladin'in, Afganistan-Pakistan sınırı yakınlarında saklanmış olabileceğini yazdı. 
     İstihbarat yetkilileri, Katar'ın El Cezire televizyonunda yayımlanan ses kaydının, kaliteli telefon iletişimi aracılığıyla gönderildiğini ve bu iletişimin Pakistan ile Afganistan arasında yapıldığını söylediler. Ancak telefonların, bu iki ülkenin tam olarak hangi bölgesinde kullanıldığının ortaya çıkarılmasının mümkün olmadığı kaydedildi. 
     Bin Ladin'in, son görüntüsü hakkında bilgi vermekten çekindiği için sadece ses kaydı göndermeyi tercih ettiği belirtiliyor. 
     CBS'nin haberinde, ses kaydının, Bin Ladin'in kişisel güvenliğini sağladığını ve dünyaya hayatta olduğu mesajı verdiğini açıkça ortaya çıkardığı kaydedildi. Haberde, ABD'nin, Bin Ladin'in nerede olduğunu ancak güvenliğini tehdit edecek bir hata yapması üzerine ortaya çıkartabileceği ifade edildi. 
     





</TEXT>
</DOC>
