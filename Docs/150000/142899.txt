<DOC>
<DOCNO> 142899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/15/son/sontur15.html </URL>
<DATE> 2003/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabiha Gökçen Havaalanı önünde savaş karşıtı eylem... 
</HEADLINE>
<TEXT>

     ''Irak'ta Savaşa Hayır Koordinasyonu'' üyesi bir grup, ABD'nin Irak'a olası operasyonunu, savaşta Türkiye'de kullanılması muhtemel havaalanları arasında saydıkları Sabiha Gökçen Uluslararası Havaalanı önünde protesto etti. 
     Otobüs, minibüs ve otomobillerle konvoy halinde havaalanına gelen grup, alana yaklaşık 1.5 kilometre uzaklıkta jandarmalar tarafından durduruldu. Grup, burada araçlarından inerek, kortej oluşturdu ve yürüyüşe geçti. 
     Ellerinde, ''İşgale son verilsin, ABD defolsun'', ''Barışı satmayacağız'', ''Yaşasın Türk ve Irak halklarının kardeşliği'', ''Sabiha Gökçen'in üs olarak kullanılmasına izin vermeyeceğiz'' yazılı pankart ve dövizler taşıyan grup, ''Amerikan askeri olmayacağız'', ''Yaşasın halkların kardeşliği'', ''Amerikan askeri defol'' şeklinde sloganlar attı. 
     Aralarında kadın ve çocukların da bulunduğu grup havaalanı önüne geldiğinde jandarma tarafından durduruldu. 
     Burada, ''Irak'ta Savaşa Hayır Koordinasyonu''ndan 5 kişilik heyetin içeri girmelerine izin verilirken, diğerlerinin girmesi engellendi. İçeri girmeleri engellenenlerden bazıları nüfus cüzdanlarını çıkarak, ''Biz Türk vatandaşıyız. Türk topraklarına pasaportla mı gireceğiz'' dediler. 
     Gazeteci Abdurrahman Dilipak, Avukat Kezban Hatemi, Özgür-Der Başkan Yardımcısı Özlem Özyurt, KESK Temsilcisi Hasan Toprak, Koordinasyon üyesi Ceylan Özergin'den oluşan 5 kişilik heyet, yaklaşık yarım saat havaalanı yetkilileriyle görüştü. 
     Çıkışta bir açıklama yapan Abdurrahman Dilipak, havaalanının olası operasyonda kullanılması için henüz yazılı bir anlaşma yapılmadığı şeklinde bilgi aldıklarını ifade ederek, ''Amerikalı yetkililerin, muhtemelen tezkere geçtikten sonra Romanya'dan gelecek savaş ve ikmal uçaklarının destek havaalanı olarak kullanacakları konusundaki bilgilerimiz henüz yalanlanmadı'' dedi. 
     Havaalanında herhangi bir askeri yığınak ya da uçak görmediklerini anlatan Dilipak, savaş karşıtları olarak her hafta havaalanında inceleme yapacaklarını söyledi. 
     Açıklamanın ardından gruptakiler araçlarına dönerek, dağıldı. 
     Eylem nedeniyle Sabiha Gökçen Havaalanı kapısında polis, önünde ve çevresinde ise jandarma yoğun güvenlik önlemi aldı. 
     





</TEXT>
</DOC>
