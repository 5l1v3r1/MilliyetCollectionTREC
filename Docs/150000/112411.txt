<DOC>
<DOCNO> 112411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/11/son/sondun11.html </URL>
<DATE> 2002/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'a operasyon en erken Aralık'ta 
</HEADLINE>
<TEXT>

     ABD'nin Irak Devlet Başkanı Saddam Hüseyin'i devirme kararını alması durumunda, operasyon için gereken askeri hazırlıkların, en erken Aralık ayında sonuçlanabileceği belirtildi. 
     Washington'daki askeri uzmanlar, ABD'nin Körfez bölgesine silah ve malzeme sevkıyatını artırarak sürdürdüğünü, ancak bölgedeki asker sayısı, diplomatik hazırlıklar gibi konuların henüz yeterli düzeye gelmediğini belirttiler. 
     Dış İlişkiler Konseyi adlı düşünce kuruluşu üyesi Larry Korb, bütün askeri unsurlar göz önüne alındığında savaşın en erken Aralık ayında başlayabileceğini belirterek "Irak ordusu harekat başlayınca kısa süre içinde çözülürse, 100 bin Amerikan askeri bu ülkeyi kontrol etmeye yeter" dedi. 
     Uzmanlar, ABD'nin halen bölge denizlerinde iki uçak gemisi grubunun bulunduğunu, halbuki operasyon için 5 uçak gemisi ve bunlara bağlı gemilerin gerektiğini kaydediyorlar. 
     ABD'nin olası operasyonda kullanmayı planladığı uçak gemileri halen Japonya ve California'da bulunuyor ve bunların bölgeye intikali için zaman gerekiyor. Ayrıca olası operasyon öncesinde ABD'nin bölgeye en az 100 bin asker daha konuşlandırması öngörülüyor. 
     Uzmanlar, ABD Başkanı George Bush'un resmen savaş kararı almamasından dolayı bölge ülkeleriyle istenen işbirliği düzenlemelerinin de henüz sonuçlandırılmadığına dikkat çekiyor. 
     Bu unsurlara ek olarak, Bush'un savaş kararı vermesi durumunda, çeşitli görevleri üstlenecek on binlerce yedek askerin silah altına alınması gerekiyor. Diplomatik kaynaklar da olası harekat öncesinde BM'ye ilişkin gelişmelerin haftalar boyunca sürebileceğine dikkat çekiyor. 
     Bütün bu unsurlar bir araya geldiğinde uzmanlar, savaşın çıkması durumunda operasyonun yılbaşı dolaylarında başlayabileceğine işaret ediyor. Medyada çıkan haberlerde, ABD'nin en yakın müttefiki İngiltere'nin, harekata 20 bin askerle katkıda bulunabileceği belirtiliyor. 
     





</TEXT>
</DOC>
