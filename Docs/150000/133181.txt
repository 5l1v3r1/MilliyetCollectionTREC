<DOC>
<DOCNO> 133181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/26/guncel/gun08.html </URL>
<DATE> 2003/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Sigara içmek abdest bozar mı 
</HEADLINE>
<TEXT>

ÇAPRAZ ATEŞ 
     NESLİHAN CUYAR 

     Sigarayla Savaşanlar Derneği 2. Başkanı Prof. Dr. Ahmet Ercan, "Sigara içenler abdestsizdir ve namaz kılamazlar. Çünkü bunlar ne kadar yıkanırsa yıkansın temiz olamazlar. Ağızlarının içinde radon gazı vardır. Ciğerleri de temiz değildir" dedi. İlahiyatçılara sorduk. Sigara içmek abdest bozar mı 
     
Prof. Saim Yeprem Marmara Ü. İlahiyat Fak. Abdesti vücuttan çıkan şeyler bozar      Abdesti bozan şeyler, Kuran’da ve sünnette belirtilmiştir. Bunlar arasında sigara içmek yok. Abdest bozan şeyler genelde vücuda giren şeyler değil de çıkan şeylerdir. Bunlar da Kuran’daki ayetlerle belirtilmiştir. Belirtilen şeylerle kıyas yapılabilecek bir unsur yok. Sigara içmenin abdest bozacağına dair klasik bilgiler arasında bir kayıt da yok. Bana göre sigaranın abdesti bozacağı hükmü, kişisel bir görüşten ibarettir. İslam dininin temel kaynakları açısından net bir ifade söz konusu değil. Şahsen bu görüşe katılmıyorum. 
     
Prof. Hamdi Döndüren Uludağ Ü. İlahiyat Fak. Sigara kokusunun bozucu etkisi yok      Abdestin bozulması için vücudun dışına bir şey çıkması lazım. Kanın çıkması, büyük abdest, küçük abdest, burun kanaması gibi birkaç hal vardır. Onların arasında sigara içmek gibi bir durum yok. Kuran ve sünnet ölçüleri içinde sigara içmek abdesti bozmaz. Sigara kokusunun çıkmış olması abdesti bozan olaylara benzemiyor. Şimdiye kadar yaptığımız incelemelerde böyle bir kanaat h kim olmadı. Sigara içmenin abdesti bozacağına inanmıyorum. Böyle bir şeyi kesinlikle ciddiye almıyorum. 
     
Prof. Hüseyin Algül Uludağ Ü. İlahiyat Fak. Kokusu cemaati rahatsız edebilir      Kişi sigara içtikten hemen sonra dişlerini fırçalamadan, ağzını temizlemeden namaza katılırsa cemaatle namaza belki etkisi olabilir. Cemaatle namaz çok sayıda insanla yan yana kılındığı için, temizlik bakımından diğerlerini rahatsız etmemek gerekiyor. Yoksa sigara içmenin namaza engel olacak bir tarafı yok. Sigara dumanı kötü kokar. Soğan, sarmısak gibi. Sigara içtikten sonra camiye gelerek insanları rahatsız etmemek lazım. Bir ibadet yapılırken, bir başkası rahatsız edilemez. İbadetin amacına aykırı düşer. 
     
Prof. Orhan Çeker Selçuk Ü. İlahiyat Fak. İçenlerin camiye gitmemesi iyi olur      Sigara cemaatle kılınan namazlarda, kötü kokması nedeniyle hoş değildir. Sigara kokusu kalabalığı rahatsız edeceği için istenmeyen bir kokudur. Bu kokuyla camiiye gidilmemesini tavsiye ederim. Kişi tek başına ise bu onun bileceği iş. Peygamberimiz cemaatin rahatsız olmaması için soğan, sarmısak yiyenlerin cemaate gelmemesini istemiştir. Kötü kokularla camiye gidilmesi hiç doğru olmaz. Sigarayla ilgili böyle bir husus da zaten Kuran’da yer almıyor. 
     



 GÜNCEL 













</TEXT>
</DOC>
