<DOC>
<DOCNO> 105168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/01/son/sontur26.html </URL>
<DATE> 2002/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bulunan vücut parçaları incelendi, seri cinayet görüntüsü yok 
</HEADLINE>
<TEXT>

     İstanbul Emniyet Müdürlüğü, çeşitli yerlerde bulunan insan vücudu parçaları üzerinde yapılan otopsi işlemleri sonucunda, seri cinayet görüntüsü bulunamadığını açıkladı. 
     Basın Protokol ve Halkla İlişkiler Şube Müdürlüğü'nden yapılan yazılı açıklamada, ''Testereli katil'' haberleriyle ilgili, Cinayet Büro Amirliği ve Adli Tıp uzmanlarının bugüne kadar yaptığı çalışmalarda elde edilen bilgilere yer verildi. 
     Açıklamada, son 3 yıl içinde sahil kenarı, sokak üzeri, çöplük içerisi, boş arazi ve dere yatağı olmak üzere 16 ayrı yerde bulunan kadın ve erkek vücut parçaları üzerinde yapılan incelemede, kesi izlerinin aynı olmadığı, bir olay dışındaki diğer olaylarda da ölüm sebeplerinin tespiti için yapılan biyolojik ve kimyasal tahlillerden sonuç alınamadığı kaydedildi. 
     
     4'Ü CİNAYET 

     Açıklamada, buluntu vücut parçalarının bir kısmının hastanelerde ameliyat edilen insanlardan kesilen parçaların kolay bir yöntem olarak boş arazilere yüzeysel olarak gömüldükten sonra hayvanlar tarafından çıkartılan veya hastane görevlileri tarafından bir poşete konulup çöp bidonlarına atılan tıbbi atıklar, bir kısmının ise Boğaz Köprüsü'nden atlayarak intihar eden veya suda boğulan kişilerin deniz taşıtları tarafından parçalanarak sahile vuran parçaları olduğunun düşünüldüğü belirtildi. 
     Açıklamada "Bulunan insan vücudu parçaları üzerinde yapılan otopsi işlemleri sonucunda, seri cinayet görüntüsü bulunmasa da, Asayiş Şube Müdürlüğü Cinayet Büro Amirliği bünyesinde oluşturulan çalışma grubu, olayların aydınlatılması için çalışmalara devam etmektedir.'' denildi. 
     





</TEXT>
</DOC>
