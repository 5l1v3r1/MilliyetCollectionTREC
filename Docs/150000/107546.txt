<DOC>
<DOCNO> 107546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/14/spor/yozer.html </URL>
<DATE> 2002/09/14/ </DATE>
<TIME>  </TIME>
<AUTHOR> HALİL ÖZER  </AUTHOR>
<HEADLINE>
İşi bilenler 
</HEADLINE>
<TEXT>

     Şu Dünya Kupası’nda Rivaldo’ya ne çok kızmıştık. Adama demediğimiz kalmamıştı. Şimdi bir de Mondragon çıktı. Ne gerek var. Seyirci zaten diken üstünde. Maçın hiçbir kritik anı yok. Rahat bir maç. Hoş zor olsa, özür kabul edilmez. Adam eline bile dokunmuyor. Yüzünü tutup, kıvranıyorsun. Seyirciyi isyan ettirip, hakem Ali Aydın’ın üzerine bindiriyorsun. Sen de Rivaldo gibi iyi bir tiyatrocusun. 
     Şeker gibi maçtı Galatasaray için... Rahatça oynadılar, hiç sıkıntı çekmediler. Felipe ilk yarı sazı eline aldı. Bir pas, bir şut işi bitirdi. Brezilyalı’nın harbiden de ayağında bir sihir var. Ara görüşleri mükemmel. Bir tek şutu eksikti. Dün onu da gösterdi. O sol bize maziyi hatırlattı. 
     Ancak, dünkü maçta sadece Felipe değil. Ayhan’ı da unutmamak lazım. Tam bir tamirci gibiydi. Delik kapama ustası. Her yerde o vardı. Gol pozisyonuna girdi, orta sahayı organize etti, pres yaptı, savunmaya yardım etti. Bir futbolcu daha ne yapar ki Ayhan herşeyi yaptı. 
     Bazı futbolcuların formsuzluğu Terim’in istediği taktiği sergileyip, arzu ettiği verimi almasını engelliyor. Sağ kanatta Ümit Davala’nın bildiğimiz Ümit Davala’dan çok farklı olması, Hakan Ünsal’ın o ileri bindirmeleri yapmaması, Hasan Şaş’ın basit yerine zoru tercih etmesi ve dolayısıyla tempoyu düşürmesi totala zarar veriyor, görüntüyü bozuyor. O yüzden tempo hep kopuk kopuktu. Yoğun baskı yine kopuk kopuktu. Felipe’ye bağlı olmak sıkıntılıydı. Ama sonuçta sahneye çıkan iş bilenler işi bitiriyor. Galatasaray’da da böyle oluyor. 
     Ancak Galatasaray yönetiminin şu seyirciye bir çözüm bulması lazım. Milli maçtakilerin hepsi burdaydı. Sayıları 200’ü geçmez. Ama herkesi etkiliyorlar. Zarar veriyorlar ve havayı bozuyorlar. Ne istedikleri belli değil. Ama ne yaptıkları ortada. 
     



 SPOR 































</TEXT>
</DOC>
