<DOC>
<DOCNO> 137947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/20/son/soneko19.html </URL>
<DATE> 2003/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan Çok ciddi bir vergi denetimine başlayacağız... 
</HEADLINE>
<TEXT>

     Maliye Bakanı Kemal Unakıtan, vergi borcu olan herkesi vergi barışından istifade etmeye çağırarak, 'Çok ciddi bir vergi denetimine başlayacağız, yani fena geleceğiz. Bundan sonra kimse bana yandım Bakanım demesin'' dedi. 
     Unakıtan, TÜSİAD tarafından Ankara Sheraton Oteli'nde düzenlenen ''Türk Vergi Sisteminde Yeniden Yapılanma İhtiyacı'' konulu seminerin açılışında yaptığı konuşmada, daha önce Cumhurbaşkanı'nın iade ettiği Vergi Barışı Kanunu'nun TBMM'de aynen yasalaşacağını vurguladı ve borçlu mükelleflerin bu kanundan yararlanarak vergilerini ödemelerini istedi. 
     Unakıtan, vergi barışı kanunun uygulanmasının hemen ardından vergi ödemeyenlerin üzerine çok şiddetli bir şekilde gidileceğini ifade ederek, ''Sıkı bir denetim yapacağız'' açıklamasında bulundu. 
     Bundan sonra yeni bir af çıkarılmaması için Anayasa'da değişikliğe gideceklerin kaydeden Unakıtan, buna ilişkin düzenlemenin çok yakında gündeme getireceklerini söyledi. 
     
     SIRA SİSTEMİN İYİLEŞTİRİLMESİNDE 

     Maliye Bakanı Unakıtan, bundan sonra sıranın vergi sisteminin iyileştirilmesine geldiğini belirttiği konuşmasında, bu çerçevede yapılacak düzenlemelerin art arda Meclis gündemine geleceğini vurguladı. Yeni düzenlemeler kapsamında vergi mevzuatının basit ve şeffaf hale getirileceğini anlatan Unakıtan, bu konudaki çalışmaların devam ettiğini bildirdi. 
     Getirilecek pakette yatırım stopajının kaldırılacağını kaydeden Unakıtan, kurumlar vergisi ile kurum kazançları dağıtımı sırasında ödenen gelir vergisi sonrasında ortaya çıkan toplam vergi indiriminin yüzde 60-65'lerden yüzde 45'ler seviyesine düşürüleceğini vurguladı. 
     Fonları kaldıracaklarını ifade eden Maliye Bakanı, yatırım indiriminin otomatik hale getirileceğini ancak bunu yaparken oranların azaltılacağını vurguladı. 
     Unakıtan, şirket kuruluşları için halen 15-20 yerden izin almak gerektiğini, bu sayıyı 3 indireceklerin bildirdi. 
     
     YILIN DEFTERDARI VE VERGİ MÜDÜRÜ SEÇİLECEK 

     Maliye Bakanı Unakıtan, vergi idaresinde yapılandırma çalışmalarının başladığına da değinerek, sözlerin şöyle sürdürdü 
     ''Vergi idaresine performans kriteri getiriyoruz. Artık niye şu işi yaptın yerine niye iş yapmadın, niye şu kadar vergi toplamadın, niye denetim yapmadın diye sormak lazım. Bunu yapacağız. Defterdarlara, onlardan istediklerimizi söyledik. Yaparlarsa başımızın üstünde yerleri var yapamayan bizimle yürümez. Defterdarlara En iyi performansı olanı yılın defterdarı ve vergi müdürü seçeceğiz dedim. Tersi olanlar da var onları da tersten mükafatlandıracağız.'' Halen bankaların tahsil ettiği vergi oranlarını yüzde 50'ler civarında olduğun hatırlatan Unakıtan, bu oranı yüzde 100'lere yükseltme gayreti içinde olduklarını anlattı. Bundan sonra vergi beyannamelerini de internet ortamında verilmesini hedeflediklerini belirten Unakıtan, toplantıda bulunan Gelirler Genel Müdür Vekili Osman Arıoğlu'na da ''Nisan'da kurumlar vergisi beyannamelerini internet ortamında alalım'' talimatını verdi. 
     
     ''VERGİ ÖDEMEYENLERİ BARINDIRMAYIN'' 

     Maliye Bakanı Unakıtan, konuşmasında işadamlarını da kayıt dışı ekonomiyi kayıt altına alma mücadelelerine yardıma çağırdı. 
     ''Vergisini ödeyenler, vergisini ödemeyenleri barındırmaması lazım Arkadaş sen de vergini öde demesi lazım'' diye konuşan Unakıtan, Türkiye'de vergi yükünün azaltılması gerektiğini ancak ödemeyenlerin vergi öder hale gelmemesi nedeni ile bunun yapılamadığını ifade etti. Bakan Unakıtan, daha sonra şunları söyledi 
     ''Vergi mükellefleri bizim en iyi müşterilerimizdir. Özel sektör müşterisini memnun etmek için neler yapıyor, yemeğe götürüyor. Yabancı ülkede iş yaparken şirketin önünde göndere Türk Bayrağını çekiyor. Bizde de adam vergi dairesine parasını getirip veriyor, bundan güzel müşteri mi olur O mükellefin sağlık durumu ile bile ilgilenmemiz lazım. Ama biz sağlık harcamalarını dahi masraf kabul etmiyoruz bunu düzelteceğiz. AB'de bu işler nasıl oluyorsa aynısını yapacağız.'' 
     
     DEVLET ARTIK BABA DEĞİL, BU BİLİNSİN 

     Maliye Bakanı Kemal Unakıtan, devletin artık yatırım yapacak halinin olmadığını belirterek, ''Devlet artık baba devlet de değil, bu bilinsin'' dedi. 
     Unakıtan, TÜSİAD tarafından Ankara Sheraton Oteli'nde düzenlenen ''Türk Vergi Sisteminde Yeniden Yapılanma İhtiyacı'' konulu seminerin açılışındaki konuşmasında, Türkiye'nin çok hızlı bir değişim gösterdiğini belirterek, bundan 20-25 yıl önce döviz problemi yaşandığını, söz konusu problemin çözümüne yönelindiğini, bu alanda kamu maliyesinin ihmal edildiğini vurguladı. 
     Günümüzde kamu maliyesindeki borç stokunun çok yüksek seviyelere çıktığını ve faiz yükünün altından kalkılamayacak duruma girildiğini belirtti. 
     Bu yıl 65 katrilyon liranın üzerinde bir faiz ödeneceğine dikkat çeken Unakıtan, ''38-40 milyar dolar bu milletin cebinden bir yerlere gidiyor, eskiden böyle bir faiz yükü yoktu, şimdi en büyük problem, faizlerin düşürülmesidir, iç borç stokunun azalması ve faiz kamburundan kurtarılmasıdır'' diye konuştu. 
     
     ''FAİZ DIŞI FAZLA HEDEFİ TUTACAK'' 

     Türkiye'nin IMF destekli program yürüttüğünü de hatırlatan Maliye Bakanı Unakıtan, bu çerçevede yüzde 6.5'lik faiz dışı fazla hedefinin mutlaka tutturulması gerektiğini söyledi. 
     Hükümet olarak bunda kararlı olduklarını da kaydeden Unakıtan, bu meseleyi yalnız dışardan gelen uzmanların önermediğini, Türkiye'nin de bu alanda çok iyi yetişmiş elemanlara sahip olduğunu anlattı. 
     ''Biz evimizin önünü düzeltmek zorundayız'' diyen Unakıtan, bunun için ülkenin iyi hazırlanması ve popülist politikalara yönelinmemesi zorunluluğu olduğuna dikkat çekti. Yeni dönemde ile bir harcama politikası üreteceklerini, israfa yer vermeyeceklerini anlatan Unakıtan, sosyal güvenlik kuruluşlarının açıklarına değinerek, sözlerini şöyle sürdürdü 
     ''Sosyal güvenlik harcamalarından dolayı 2003 yılında bütçeye 15 katrilyon lira yük geliyor, bunu millet ödüyor, adamı 38-40 yaşında emekli edersen, popülist yaklaşımlarda bulunursan sonu bu oluyor. 
     Birtakım savurganlıklar var, bazı lüzumsuz yatırımlar var, onlardan da süratle sıyrılmak durumundayız. Devletin artık yatırım yapacak hali de yok, bu da bilinsin, yatırımı özel sektör yapacak, devlet artık baba devlet değil, bu bilinecek. Devlet temel fonksiyonlarına çekilecek, kuvvetli bir kamu maliyesi olacak, açıklar öyle borçla kapatılmayacak''. 
     
     ''VERGİLERİN ADALETLİ OLMASI LAZIM'' 

     Konuşmasında bu yıl 84 katrilyon lira civarında vergi toplanmasının öngörüldüğünü de bildiren Unakıtan, buna rağmen bütçenin üçte birinin açık olduğunu vurguladı. 
     Herkesin buna göre konuşup buna göre hesap yapması zorunluluğu bulunduğuna işaret eden Unakıtan, ''Bu hepimizin problemi, bu faizleri indirmemiz lazım, bu hükümetin de Merkez Bankası'nın da, özel sektörün de vazifesidir'' diye konuştu. 
     Vergiyle ilgili bakış açısının da değiştirilmesi gerektiğini bildiren Maliye Bakanı Unakıtan, vergi dairesiyle mükellef arasında iyi bir diyalogun oluşması için çaba sarf ettiklerini anlattı. Mükellef memnuniyetinin temel amaçları olduğunu kaydeden Unakıtan, verginin ekonomiyle uyumuna da dikkat çekerek, ''Ekonomiyle uyuşmuyorsa kestirip atacaksın'' dedi. 
     Vergi adaletinin önemine de değinen Maliye Bakanı Unakıtan, şunları söyledi 
     ''Vergilerin adaletli olması lazım. Türkiye'de maalesef vergi ödeyen belli bir kesim var, herkes onun üzerine yükleniyor, vergi yükü yüzde 23'lere varmış, sosyal güvenlik kuruluşlarını da dahil edersen, toplam vergi yükü yüzde 33-34'ler civarında. Bu az bir yük değil, bu neden ileri geliyor, kayıt dışı ekonominin kayıt içine alınamamasından ileri geliyor. Vergiyi tabana yaymamız lazım. Vergi yükünü de çekilebilir hale getirmemiz lazım, vergi gelirlerini toplam olarak artırmak zorundayız, artık, bütçe açıklarının borçlarla kapatmak devrine son vermemiz lazım.'' 
     





</TEXT>
</DOC>
