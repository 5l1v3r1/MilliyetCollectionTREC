<DOC>
<DOCNO> 139640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/28/son/sondun09.html </URL>
<DATE> 2003/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaş başlayınca Saddam bedevi kılığında kaçakcak 
</HEADLINE>
<TEXT>

     Irak'a yönelik askeri bir harekatın ayak sesleri giderek yaklaşırken, Amerikan medyasında saldırı halinde Saddam'ın ne yapacağına dair senaryolar üretilmeye başlandı. 
     Bu konuda ilginç bir haber yayınlayan ''ABC News'', ''Saddam'ın savaş başlayınca bedevi kılığına girerek çölde izini kaybettireceğini'' öne sürdü. 
     ABC'nin internet sitesinde yer alan habere göre Saddam, Amerikalı istihbaratçılar tarafından izlenmemek için kaçış sırasında elektronik hiçbir aygıttan yararlanmayacak ve emirlerini özel ulaklar aracılığıyla iletecek. 
     Kaçmak için develerden yararlanacağı bildirilen Saddam'a, en güvendiği kişilerle korumalarının eşlik edeceği ifade ediliyor. 
     
     AMAÇ NİHAİ ZAFERİ ENGELLEMEK 

     Saddam'ın Bağdat'ı terk ederken görevini oğlu Kusay'a devredeceğini öne süren ABC News, ''Saddam'ın amacının, savaştan sonra umulmadık anda ortaya çıkarak Amerikalıların kendisine karşı kesin zafer kazandıklarını ilan etmelerini engellemek olduğunu'' yazdı. 
     Bu arada, ABC'ye açıklamada bulunan New York Sarah Lawrence Üniversitesi Ortadoğu Etütleri profesörü Fawaz Gerges, ''savaş halinde Saddam'ın yer altına ineceğine dair çok sayıda belirtti bulunduğunu'' söyledi. 
     ''Saddam'ın kaçmak ya da dövüşmek arasındaki tercihte kaçmayı yeğleyeceğini'' savunan Gerges, Saddam'la ilgili görüşlerini şöyle özetledi 
     
     SADDAM HAYATTA KALMAYI BİLİR 

     ''Tarih, Saddam'ın her koşulda hayatta kalmayı becerdiğini göstermiştir. Saddam'ın ilk iktidar mücadelesi daha 22 yaşındayken başlamış ve General Abdülkerim Kasım'a karşı düzenledikleri suikast girişimi sırasında yaralanmasına ve tüm arkadaşları öldürülmesine rağmen, Saddam bedevi kılığına girerek kaçmayı ve hayatta kalmayı başarmıştır.'' 
     
     SADDAM'IN KAÇMASI ABD İÇİN AĞIR DARBE OLUR 

     Siyasi analistler, ABD'nin Afganistan'da Usame bin Ladin'den sonra Saddam'ı da elinden kaçırmasının, kendileri açısından büyük bir darbe olacağına dikkati çekiyorlar. 
     Konuyla ilgili görüş açıklayan Gerges, ''Bu, ABD açısından son derece yıkıcı bir darbe olur'' dedi. 
     





</TEXT>
</DOC>
