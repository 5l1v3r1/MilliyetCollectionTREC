<DOC>
<DOCNO> 116710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/03/son/sondun08.html </URL>
<DATE> 2002/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Harrazi Irak, ABD'ye saldırı için bahane yaratmasın.... 
</HEADLINE>
<TEXT>

     İran Dışişleri Bakanı Kemal Harrazi, Irak yönetimine, ABD'nin askeri harekat düzenlemesi ve bu vesileyle Basra Körfezi'nde etkinliğini artırmasına bahane yaratmaması çağrısında bulundu. 
     Harrazi, merkezi Londra'da bulunan Eşşark El Avşat gazetesine verdiği demeçte, Amerikan yönetiminin Irak'a saldırmasını bekleyip beklemediğine ilişkin soruya, ABD'nin tüm bölgede etkisinin artmasından kaygılandığı yanıtını verdi. 
     Harrazi, ''Bu kaygı sadece İran ile ilgili değil, bu kaygı ABD'nin bütün bölgeyi hegemonyasına almasıyla ilgili. Irak yönetimi, Amerikan yönetimine bütün bölgeye hükmetmesine zemin hazırlayacak bahane yaratmamalı. Irak'ın bir komşusu olarak özel kaygılar taşıyoruz ve bir askeri harekatın bölgeye zarar vereceğine inanıyoruz. Bu yüzden sadece İran değil, bölgedeki bütün ülkeler ABD'nin Irak'a yönelik askeri harekatına karşı çıkıyor'' dedi. 
     Amerikan yönetiminin siyasetini bir grup aşırı ucun belirlediğini söyleyen ve ABD'nin İran'a yönelik olası askeri harekatının büyük hata olacağı uyarısında bulunan Harrazi, ''Gözlemlerime göre, ABD'nin izlediği tavır, bu ülkeye yönelik nefret duygularını artırıyor'' diye konuştu. 
     Harrazi, Tahran yönetiminin, Afganistan sınırından İran'a geçen tüm El Kaide örgütü üyesi olduğundan şüphelenilenleri tutuklayarak, vatandaşı oldukları ülkelere teslim ettiğini ve İran'da bu örgütün üyesi bulunmadığını da söyledi. 
     





</TEXT>
</DOC>
