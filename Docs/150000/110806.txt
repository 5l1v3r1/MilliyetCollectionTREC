<DOC>
<DOCNO> 110806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/02/son/sontur01.html </URL>
<DATE> 2002/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Ve gümrüklerde oy verme işlemi başladı... 
</HEADLINE>
<TEXT>

     3 Kasım'da yapılacak milletvekili genel seçimleri için Atatürk Havalimanı'nda oy verme işlemi başladı. 
     Dış Hatlar Terminali gidiş ve geliş katlarında gümrüklü sahalara konulan toplam 9 sandıkta, yurtdışında yaşayan Türk vatandaşları sabah saat 07.00'de itibaren oy kullanmaya başladılar. 
     Havalimanında sandığa ilk oyu Almanya'nın Münih şehrinde yaşayan Erol Talaygüm attı. Basın mensuplarının sorularını yanıtlayan Talaygüm, bugüne kadar yapılan siyasi tercihlerin Türkiye'ye problem getirdiğini öne sürerek, ''Bu seçimden biraz ümidim var. Bu seçimde partilerde değişikliğin izleri görülüyor. İnşallah iyi olan Türkiye'yi yönetir'' dedi. 
     Hamburg'da doktora yapan Simla Başar da, ''Vatandaşlık görevimi yerine getirmenin mutluluğu içindeyim. Bu seçimler çok önemli. Türkiye'nin adının artık iyi haberlerle yurtdışında duyulmasını istiyoruz'' diye konuştu. 
     Tekerlekli sandalye ile yaşamını sürdüren Şükrüye Geçmez de, ''İnşallah benim attığım parti kazanır'' diyerek duygularını dile getirdi. 
     Bu arada, oy kullanmak isteyen vatandaşların sandıklar önünde kuyruklar oluşturduğu görüldü. Atatürk Havalimanı'nda 1 saat içinde 100 vatandaşın oy kullandığı bildirildi. 
     Bazı vatandaşlar ise uçaklarını kaçırma endişesiyle oy kullanmaktan kaçındı. 
     Seçmen kütüğünde yazılı olmayan, yurtdışında 6 aydan fazla ikamet eden ve 3 Kasım 2002 itibarıyla 18 yaşını dolduran Türk vatandaşları, Atatürk Havalimanı'ndan giriş ya da çıkış yaparken Türkiye Cumhuriyeti pasaportu ile oylarını 24 saat süreyle kullanabilecekler. Oy verme işlemi 3 Kasım Pazar günü sona erecek. 
     





</TEXT>
</DOC>
