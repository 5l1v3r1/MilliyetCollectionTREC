<DOC>
<DOCNO> 148021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/07/spor/spo02.html </URL>
<DATE> 2003/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
BONUS FENER 3-1 
</HEADLINE>
<TEXT>

Sarı - Lacivertli takımla oynamanın avantajını dipteki Adanaspor da kullandı. Elini kolunu sallaya sallaya puanları topladı, artık sadece ismi kalan rakibini kaderiyle baş başa bıraktı 
90 dakika      YALÇIN TÜRK 

     Fenerbahçe, Adanaspor karşısına sürprizlerle çıktı. Uzun bir aradan sonra ilk kez 3 - 5 - 2 anlayışı vardı. Maç yapmayı unutan Cem Karaca’yı sol kulvarda gördük. Günlerdir sakat olan Rebrov, ilk on birdeydi. Bu görüntülerin Fenerbahçe’ye ne getireceğini merakla bekledik. Sarı - Lacivertliler, geçmiş haftalara oranla biraz fazla pozisyon ürettiler. Hepsi bu kadar... Orta alanda yine sık sık pas hataları oldu. Savunmaya yardım düşüncesi hiç yoktu. Rakibi rahatsız edecek girişimler olmadı. Pozitif gelişmelerden uzak Fenerbahçe, buna rağmen inanılmaz fırsatlar kaçırdı. Zayıf Adanaspor ise biri şans, diğeri ise savunma hatasından gelen penaltı golüyle ilk yarıda 2 - 0’lık maden buldu. 
     İlk tehlikeyi Fenerbahçe yaşadı. 12’de Necati müsait durumda topu dışarı attı. 14’te sol kulvarda kaybolan Cem, topu kötü kullanınca atak sonuçsuz kaldı. 16 ve 17’de Tuncay mutlak pozisyonlarda topu kaleci Murat’a nişanladı. 18’de Volkan’ın ortası Vladimir’in kafasından sekip Cafer’in omuzundan ağlara gitti 1 - 0. 25 ve 30’da ise bu kez Rebrov pozisyonları harcayandı. 44’te Ümit, Cafer’i ceza alanı içinde çekince hakem penaltıyı gösterdi. Necati ilk yarının skorunu belirledi 2 - 0 
     İkinci devreye Fenerbahçe kötü başladı. Skorun getirdiği moral çöküntüsü, konsantrasyonu daha da bozdu. Top kayıpları, orta saha ve savunmadaki pozisyon hataları birbirini kovaladı. Fenerbahçe bu dönemde kanatları da ancak 70’inci dakikadan sonra hatırladı. Oğuz Çetin’in yaptığı değişiklikler de Fenerbahçe’ye hareket getirmedi. Gol için yüklenen Fenerbahçe’nin sonuçsuz kalan çabaları kendi kalesinde büyük tehlikeler doğurdu. Adanasporlu oyuncular biraz dikkatli olsalar sahadan çok daha farklı bir skorla ayrılabilirlerdi. Bu arada, Ceyhun’un topla oynama sevdası dün Fenerbahçe’nin oyundan düşüşlerinde etkili oldu. 
     69’da Semih’in golü Fenerbahçe’yi az da olsa umutlandırdı. 70’te Vladimir, 76’da ise Semih’in kafa vuruşları sonuç getirmedi. 80’de Fatih’in penaltıya sebep vermesinin ardından Necati farkı tekrar ikiye çıkarınca Fenerbahçe’nin umutları tamamen söndü. İkinci yarıda daha çok kontrollü oynayıp kontraatak düşünen Adanaspor, Fenerbahçe’den bileğinin hakkıyla altın değerinde üç puanı alarak düşme hattında rahat bir nefes aldı. 
     
Çetin uzatmalardaFenerbahçe’nin hocası, ayrılık mesajını verdi, "İstifa konusunda düşüncelerim var, yönetimle paylaşacağım" ifadesini kullandı 
     Başarılı olmam gerekirdi 
     FENERBAHÇE Teknik Sorumlusu Oğuz Çetin, Adanaspor maçı sonrası uzun zamandır beklenen istifa mesajını verdi. Çetin, "Büyük umutlarla gelip böyle sonuçlar almak üzücü. Fenerbahçe’den çıkmış birinin daha başarılı olması gerekirdi. İstifa konusunda düşüncülerim var, bunları yönetimle paylaşacağım" açıklamasını yaptı. 
     
     Sorun inanç eksikliği 
     OĞUZ Çetin, "Fenerbahçe takımı sahada çok daha inaçlı olmalı. Bu maçta yine çok basit şekilde üç tane duran toptan gol yedik. Böyle görüntüler olmamalı. Herkes inancını sahaya koymak zorunda. Bizim sorunumuz işte bu" dedi. Asbaşkan Murat Özaydınlı ise "Eskiden hakemleri Allah’a havale ederdim, şimdi taraftara ediyorum" diye konuştu. 
     
     Maçın hakemi 
     Kötüydü 
     SELÇUK Dereli pozisyonları yakından izlemesi, oyuncuları sakinleştirmesi açısından olumlu bir görüntüdeydi. Ancak penaltı kararlarında hatalıydı. Üstelik hem Cafer hem de Necati’nin düşüşleri birbirinin kopyasıydı ve bu aldatmalarda tuzağa düştü. Penaltılar bu kadar ucuz olmamalıydı. 
     
     Maçın adamı 
     Timur 
     DOPİNG cezası aldığı için uzun süre sahalardan uzak kalan Adanasporlu Timur dün gecenin yıldızıydı. Eski formuna kısa sürede ulaşan genç yıldız Fenerbahçe forvetlerine müthiş direndi, havadan ve yerden geçit vermedi. Savunmanın bütün gediklerini kapadı, galibiyetin gizli kahramanıydı. 
     
     Maçtan rakamlar 
     Oğuz Çetin, deplasmanda gülemiyor... Fenerbahçe teknik sorumlusu dış sahadaki 4. maçında galibiyetle yine tanışamadı. Çetin’li Fenerbahçe, deplasmanda oynadığı ilk üç maçta 2 beraberlik bir de mağlubiyet almıştı. 
     Cem Karaca 133 gün sonra şans buldu. En son 23 Kasım 2002’de Kocaelispor deplasmanında forma giyen genç futbolcu, Adanaspor karşısında 11 maç sonra oynamış oldu. 
     Kaptanlık yaramıyor. Ceyhun’un kaptan olarak çıktığı ilk maçta Fenerbahçe Altay’a mağlup olurken, Ümit Özat’ın kaptan olarak takımın başında sahaya çıktığı ilk maçta da Adanaspor Fenerbahçe’yi mağlup etmeyi başardı. 
     Selçuk Dereli’nin yönettiği ilk 2 maçta sahada üç puanla ayrılan Sarı - Lacivertliler, Diyarbakırspor 3-0 , Galatasaray 2-0 maçlarından sonra Adanaspor’a da boyun eğdi. 
     
     Maçtan notlar 
     İki cezalı 
     ADANASPOR maçında sarı kart gören Ceyhun ile kırmızı kartla oyundan atılan Fatih cezalı duruma düştü. İki futbolcu önümüzdeki hafta Gençlerbirliği karşısında forma giyemeyecek. Bu arada Fatih bu yıl üçüncü kırmızı kartını gördü. 
     
     Cafer travma geçirdi 
     MAÇIN 44. dakikasında, Adanaspor’un kazandığı penaltı pozisyonunda Ümit Özat tarafından düşürülen Cafer beyin travması geçirdi. İkinci yarıda yerini Ali Asım’a bırakan Cafer, Universal Hastanesi’nde tedavi altına alındı. Sağlık durumunun iyi olduğu belirtilen golcü futbolcu, 24 saat müşahade altında tutulacak. 
     
     Sıcak dakikalar 
     TAKIMLAR ısınırken, Fenerbahçeli bir taraftar sahaya girdi. Güvenlik güçleri bu kişiye hemen alıp götürdüler. Bu arada sivil bir kişi de saha içinde Ceyhun ile itişmeye başladı. Bunun üzerine Sarı - Lacivertli futbolcular olaya karıştı. Polis gerginliği kısa sürede bitirdi. 
     
     Rüştü sevgisi 
     FENERBAHÇE’NİN gittiği her deplasmanda büyük ilgi gören kaleci Rüştü dün de aynı sevgiyle karşılaştı. Adanasporlu taraftarlar, karşılaşma öncesi milli kaleciye büyük ilgi gösterdiler, tribünlere davet ettiler. 
     
Şerefsiz değilimGenç yıldız, "Bu forma için büyük fedakarlıklar yaptım. Sakat sakat oynadım, kendimi tehlikeye attım" dedi 
     Formamı satmam’ 
     ADANASPOR maçı öncesi parasını alamadığını ileri sürerek kamptan ayrılan Fenerbahçe’nin genç golcüsü Serhat, içini Milliyet’e döktü. Teknik heyet tarafından kadro dışı bırakılan yıldız oyuncu, "Ben şerefsiz değilim. Para için Fenerbahçe’yi satmam ve kaçmam. Gerektiğinde sakat sakat oynadım, kendimi tehlikeye attım, bunu unutmasınlar" dedi. 
     
Saran sert çıktıFutbol Şube Sorumlusu Sadettin Saran, Serhat için "Arkadaşlarını yarı yolda bıraktı" yorumunu yaptı 
     FENERBAHÇE Futbol Şube Sorumlusu Sadettin Saran, Serhat konusuna açıklık getirdi. Tüm dünya kulüplerinde olduğu gibi Fenerbahçe’de de mali krizin yaşandığını söyleyen Saran, "Parasını alamayan bir tek Serhat mı Birileri kafasını çeldi. Arkadaşlarını ve takımını yarı yolda bıraktı. Kapıları kesin olarak kapatmadık. Ama kalmak istemezse biz hiç istemeyiz" dedi. 
     RÜŞTÜ için İsrailli menajeri Pini Zeavi ile bir görüşme daha yaptığını kaydeden Sadettin Saran, iki tarafın düşündüğü rakamlar arasında büyük fark olduğunu kaydetti. Saran, "Biz Rüştü’nün kalmasını istiyoruz. Ancak veremeyeceğimiz paraların altına imza atmayız. Avrupa’da oynamak istediğini söylerse, o zaman da önünü kapatmayız" diye konuştu. 
     
Hasan Şaş için atakFenerbahçeli yöneticilerin, yıldız oyuncunun menajeri ile biraraya gelerek fiyat aldığı öğrenildi 
     YENİ sezonun transfer çalışmalarına hız veren Fenerbahçe, Galatasaraylı Hasan Şaş için atağa geçti. Futbol Şube Sorumlusu Sadettin’in Saran’ın, yıldız oyuncunun menajeri ile bir görüşme yaparak, fiyat aldığı öğrenildi. Saran’ın teklifi bugünkü Yönetim Kurulu toplantısına getireceği belirtildi. 
     SARI - Lacivertli yönetim, toplantıda Serhat olayını da tartışacak. Sadettin Saran ayrıca transfer çalışmaları ve takım hakkında hazırladığı geniş kapsamlı raporu da idarecilere sunacak. Yönetimin ayrıca Saran’ın belirlediği yeni teknik direktör adaylarını da tartışacağı ifade edildi. 
     
Ortega’yı isteriz’      Adana Fenerium Mağazası dün Genel Sekreter Vedat Olcay, yönetici Mahmut Uslu ve Murat Özaydınlı’nın da katıldığı bir törenle hizmete girdi. Açılışta Sarı - Lacivertli taraftarların Ortega’nın geri getirilmesini istemesi üzerine Özaydınlı, "Allah’ın yabancılarına paraları verip verip yolluyoruz. Yerli oyunculara sahip çıkalım" demesi dikkat çekti. 
     


SPOR 





























</TEXT>
</DOC>
