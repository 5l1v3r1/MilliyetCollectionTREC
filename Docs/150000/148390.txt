<DOC>
<DOCNO> 148390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/08/son/sonspo06.html </URL>
<DATE> 2003/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Aydınspor'un golcüsü Serkan Gültang kadro dışı 
</HEADLINE>
<TEXT>

     İkinci Futbol Ligi B Kategorisi A Grubu takımlarından Aydınspor'da Serkan Gültang kadro dışı bırakıldı. 
     Siyah-beyazlı ekipte 14 golle en çok gol atan futbolcu olan Serkan Gültang, kadro dışı bırakılmasıyla ilgili tebligatın kendisine henüz yapılmadığını, alınan karara çok üzüldüğünü söyledi. 
     Gültang, şöyle konuştu 
     ''Gaziosmanpaşa maçı sonrası tesislerde yönetim kurulu toplantısı yapıldığı odaya girip kendileriyle görüşmek istedim. Bu karara sinirlenen başkan kadro dışı kaldığımı söyledi. Ancak sorun bu değil. Sözleşme imzalamadım diye bir tavır alındığını düşünüyorum. İkinci yarı maçlarında henüz gol atamadım. Kulüp binasına ikinci yarıda gol atanların listesini asıp, beni daha da yıprattılar.' Gültang, her futbolcunun şansız bir dönemi olabileceğini ancak kendisinin kötü oynamadığını belirterek, Kütahyaspor maçında teknik direktör Göksel Özdemir'in kendisini oyundan almasını taraftarların alkışla protesto ettiğini, gol atmadığı için kötü oynuyor izlenimi yaratıldığını bildirdi. 
     Aydınspor'da sezon sonu sözleşmesi bitecek olan Gültang'a yeniden sözleşme imzalaması istenmiş, ancak teklif edilen paranın az olması nedeniyle Gültang sözleşme imzalamamıştı. Aydınsporlu yöneticiler ise Gültang ile anlaşma yapıldığını öne sürmüşlerdi. 
     Aydınspor Kulüp Başkanı Tansel Önder'in konu ile ilgili ayrıntılı bir açıklama yapmasının beklendiği bildirildi. 
     





</TEXT>
</DOC>
