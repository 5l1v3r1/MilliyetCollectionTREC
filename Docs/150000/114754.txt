<DOC>
<DOCNO> 114754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/24/guncel/gun05.html </URL>
<DATE> 2002/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Tetikçi 600 milyon almış 
</HEADLINE>
<TEXT>

Kaçak elektrik cinayetinin faili, cinayet için 30 milyara anlaştığını ve bunun 600 milyonunu aldığını itiraf etti 
     FATİH KARAÇALI, MEHMET HARBURCU Adana, Şanlıurfa DHA 

     Şanlıurfa’da bir hafta önce uğradığı silahlı saldırıda yaşamını yitiren TEDAŞ Müdür Yardımcısı Hasan Balıkçı’nın katil zanlısı Yılmaz Çakmak ile azmettirici olduğu iddia edilen İrfan Akkoyun tutuklandı. Asıl azmettirici olduğu belirtilen Zeki Akkoyun’un aranması sürerken, Çakmak cinayet için 30 milyar liraya anlaştığını ve bunun 600 milyon lirasını aldığını itiraf etti. 
     Şanlıurfa’da kaçak enerji kullanan küçük işletmelerin bir kısmının, Adana’da poşet imalatı yaparken kaçak enerji kullandığı belirlenerek kapatılan firmalar tarafından açılan imalathaneler olduğu tespit edildi. 
     Olayın ardından tetikçi olduğu belirlenen ve kısa sürede yakalanan Çakmak, cinayeti, Adana’daki poşet üretim tesisleri daha önce kaçak elektrik kullanımı nedeniyle mühürlenen Zeki ve İrfan Akkoyun tarafından azmettirilerek işlediğini söyledi. Çakmak bu cinayet için Akkoyun kardeşlerle 30 milyar liraya anlaştığını, 600 milyon lirayı da peşin aldığını söyledi. Adana’da yakalanarak Şanlıurfa’ya götürülen İrfan Akkoyun, Çakmak’la birlikte önceki akşam Nöbetçi Mahkeme’ye sevkedildi ve tutuklandı. Zeki Akkoyun hakkında da gıyabi tutuklama kararı çıkarıldı. 
     
     TEDAŞ Sürgün değildi 
     Balıkçı’nın Şanlıurfa Elektrik Dağıtım Müessesi’nde Müdür Yardımcısı ve Yönetim Komitesi üyesi olarak görevlendirildiği, sürgün olarak gönderilmesinin söz konusu olmadığı bildirildi. TEDAŞ’ın açıklamasında, 203 personelin geçici görevde olduğu kaydedilerek şöyle denildi 
     
     Yönetici ihtiyacından’ 
     "Söz konusu personelimiz, Adana Elektrik Dağıtım Müessesi emrinde başmühendis olarak görev yaparken, Şanlıurfa Elektrik Dağıtım Müessesi emrinde yönetici pozisyonunda personele ihtiyaç duyulması nedeniyle 1 Temmuz’dan itibaren Müşteriler Müdürü, 29 Ağustos’tan itibaren de Müessese Müdür Yardımcısı ve Yönetim Kurulu üyesi olarak görevlendirilmiştir." 
     



 GÜNCEL 



















</TEXT>
</DOC>
