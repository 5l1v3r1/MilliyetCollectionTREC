<DOC>
<DOCNO> 109406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/25/magazin/amag.html </URL>
<DATE> 2002/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İlhan, sahalara sevgilisiyle döndü 
</HEADLINE>
<TEXT>

Beşiktaşlıların dört gözle beklediği Mansız, menisküs ameliyatı için gittiği Almanya’dan çocukluk aşkı Ritter’le birlikte İstanbul’a geldi 
     SiNAN TOROS İstanbul 

     Beşiktaş’ın yıldız futbolcusu İlhan Mansız, menisküs ameliyatı için gittiği Almanya’dan çocukluk aşkı olduğu belirtilen Nina Ritter’le birlikte döndü. 
     Türk Hava Yolları’nın THY Münih - İstanbul seferini yapan uçağıyla dün saat 16.00 sıralarında Atatürk Havalimanı’na gelen Mansız’ı çok sayıda basın mensupu karşıladı. Mansız’la birlikte Alman sevgilisi Nina Ritter’in de geldiğinin duyulmasıyla terminal daha da hareketlendi. 
     
     Ayrı ayrı gittiler 
     Körükten birlikte çıkan çift, gazetecileri karşılarında görünce, ayrı ayrı hareket etmeye başladı. Mansız ve Ritter, terminalden de ayrı ayrı çıktı. 
     Sağlık durumuyla ilgili soruları yanıtlayan İlhan Mansız, kısa süre içinde üç kez ameliyat geçirdiğini belirterek, şunları söyledi 
     "Benim için kolay olmadı. Tam hazırken, sol dizimdeki menisküs nedeniyle 14 gün önce bir ameliyat daha oldum. Şu an durumum çok iyi. Sahalara tekrar dönmek için sabırsızlanıyorum. İki üç gün içinde takımla idmanlara çıkmak arzusundayım. Kısmet olursa iki üç hafta içinde iyi bir form yakalayıp takımdaki yerimi alacağım. Ancak, kendimi hazır hissedersem hafta sonu Gaziantepspor maçında oynamayı istiyorum." 
     
     Mansız’dan Beşiktaş yorumu 
     Beşiktaş’ın ligdeki durumunu da değerlendiren İlhan Mansız, "Şu anda dördüncü sıradayız ve liderle aramızda bir puan fark var. Bu yüzden o kadar da başarısız değiliz. Takım kendini toparlayacaktır. Sakatların da iyileşip form tutmasıyla hep birlikte daha iyi bir Beşiktaş seyredeceğiz" dedi. 
     



 MAGAZİN 













</TEXT>
</DOC>
