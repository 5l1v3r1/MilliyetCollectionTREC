<DOC>
<DOCNO> 115484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/27/son/sontur11.html </URL>
<DATE> 2002/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Nüfus Müdürlüğü'nün akıl almaz hatasına ihmal eklenince... 
</HEADLINE>
<TEXT>

     İzmir'de yaşayan Mehmet Zeki Tanış, Muş Nüfus Müdürlüğü'nün yıllar önce yaptığı yanlışlığın düzeltilmesi için hukuk mücadelesi veriyor. 
     İzmir 1. Asliye Hukuk Mahkemesi'ne, Mehmet Zeki Tanış, Muş Nüfus Müdürlüğü'nün yaptığı yanlışlık nedeniyle, eşi Fatma Tanış'ın ölen kardeşi Zeki Tanış ile evli gözüktüğü ve bu evliliğin iptali için dava açtı. 
     1956 doğumlu olan Mehmet Zeki Tanış, askerliğini tamamladıktan sonra evlilik işlemlerini yürüttüğü sırada, nüfus kayıtlarına kendisinin ''ölü'' olarak geçtiğini öğrendi. 
     Mehmet Zeki Tanış, 1978'de başlattığı hukuk mücadelesinde vefat eden kişinin kendisi değil, kardeşi Zeki Tanış olduğunu ispatlayamaya çalıştı. Ancak, bunu başaramayınca, kardeşinin doğum tarihi olan 1959 üzerinden Zeki Tanış ismi ile yeni nüfus kağıdı çıkardı. Mehmet Zeki Tanış, ölen kardeşinin adına çıkardığı nüfus kaydıyla da evlilik işlemlerini tamamlayıp Fatma Tanış ile evlendi. 
     Birkaç yıl sonra tekrar askere çağrılan Mehmet Zeki Tanış, ölen kardeşi yerine yeniden askere gitmemek için yaşadığını ispatlamak amacıyla yeniden dava açtı. Bu kez hukuk mücadelesini kazanan Mehmet Zeki Tanış, yaşadığını ispatlayarak kendi adına nüfus kağını çıkardı. 
     Ancak Tanış, evliliğini kardeşi adına çıkardığı nüfus kağıdı üzerinden yaptığı için bu kez, çocuklarını nüfusuna geçiremedi. Bu nedenle Mehmet Zeki Tanış, kardeşi adına yaptığı evliliğin iptali için İzmir 1. Asliye Hukuk Mahkesi'nde de dava açtı. 
     
     24 YILLIK EVLİ 
     Mehmet Zeki Tanış, Fatma Tanış ile 24 yıldır evli olduğunu ve bu evlilikten 4 çocukları bulunduğunu söyledi. Tanış, şöyle konuştu 
     ''Eşim, ölen kardeşim Zeki Tanış ile evli görünüyor ve bu nedenle nufus kaydında çocuklarımın babası değilim. Bana birşey olursa, emekli maaşımı ne çocuklarım da ne de eşim alamayacak. Yıllardır, bu yanlışlığın düzeltilmesi için çoluğumun çocuğumun nafakasını verdim. Aslında, nüfus kaydında yapılacak küçük bir değişiklik, sorunu çözecek. Ancak, yasal boşluklar ve bürokratik engeller hala bizi uğraştırıyor. Yaklaşık 3 yıldır süren bu davanın, bir an önce sonuca ulaşmasını istiyoruz.'' Mehmet Zeki Tanış'ın davayı kazanması halinde, kendi kimliği ile Fatma Tokuş ile yeniden evlenip 4 çocuğunu nüfusuna alması gerekiyor. 
     





</TEXT>
</DOC>
