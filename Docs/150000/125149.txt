<DOC>
<DOCNO> 125149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/17/son/sondun02.html </URL>
<DATE> 2002/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD ordusunda, et yiyen bakteri paniği... 
</HEADLINE>
<TEXT>

     ABD Deniz Piyadeleri Komutanlığı'nın California eyaletindeki temel eğitim okulunda, 3 askeri öğrencinin ''et yiyen bakteri'' hastalığından ölmesi, yaklaşık 100 kişinin de hastalanması ülkede paniğe yol açtı. 
     Yetkililer, San Diego kenti yakınlarındaki askeri eğitim okulunda dün bir öğrencinin, ''grup A Streptokok'' bakterisinin yol açtığı hastalıktan öldüğünü, kısa süre önce yaşamını kaybeden iki öğrencinin ölüm nedeninin de bu hastalık olduğunun sanıldığını belirttiler. 
     Ölümler üzerine, yaklaşık 5 bin deniz piyadesi adayının yetiştirilmekte olduğu okulda tüm eğitim çalışmaları durduruldu ve bütün öğrenciler sağlık kontrolünden geçirildi. Yaklaşık 100 öğrencinin bu hastalığa yakalandığı ve tedavi altına alındığı kaydedildi. 
     Kısaca, Strep A olarak bilinen bakteri, genellikle insanların boğazında yerleşerek zaman zaman soğuk algınlığı ve boğaz şişmesine yol açmasıyla biliniyor. Ancak bu örnekte görüldüğü gibi bazı vakalarda Strep A ''et yiyen bakteri'' hastalığına dönüşerek ölümlere neden olabiliyor. Bu ölümcül hastalık vücudun bazı bölümlerinde kızarıklık ve deri enfeksiyonu oluşmasıyla ortaya çıkıyor, daha son tüm vücuda yayılıyor ve son aşamada ölüm genellikle zatürree ve doku kaybı sonucu oluyor. 
     San Diego askeri eğitim okulundaki salgın, ABD'de bu hastalığın uzun bir aradan sonra yeniden ortaya çıkmasından dolayı ülke çapında panik yarattı. 
     





</TEXT>
</DOC>
