<DOC>
<DOCNO> 106137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/06/son/sontur03.html </URL>
<DATE> 2002/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
TRT yeni yayın dönemine iddialı giriyor... İşte programlar... 
</HEADLINE>
<TEXT>

     TRT yeni yayın dönemine yeni dizilerle iddialı giriyor. Birbirinden renkli 9 yeni dizi bu aydan itibaren TRT ekranlarına gelirken, 4 eski dizi yeni bölümleriyle izleyici karşısına çıkacak. 
     Hülya Koçyiğit ''Mihriban'', Ayşegül Atik ise ''En Son Babalar Duyar''la TRT ekranlarına dönerken, Mehmet Ali Alabora ve Sanem Çelik, ''Canım Kocacığım'' adlı dizide üç kez boşanıp tekrar evlenen çifti canlandıracak. 
     Cüneyt Gökçer, Tarık Akan, Meltem Cumbul gibi dev oyuncu kadrosunu buluşturan film ''Abdülhamit Düşerken'' yeni dönemde ilk kez TRT ekranlarında seyirci ile buluşacak. 
     Türk edebiyatının en büyük öykü yazarlarından Sait Faik'in 15 öyküsünün Ayfer Tunç'un yeni yorumuyla filme aktarıldığı ''Havada Bulut'', Tarık Alpagut'un yönetmenliğiyle ekrana gelecek. Ayla Algan, Nur Sürer, Hülya Gülşen ve Nilüfer Açıkalın gibi deneyimli sanatçıların rol aldığı dizide İkinci Dünya Savaşı sonrası İstanbul Burgazada ve Beyoğlu'nda yaşayan yoksul, Türk ve Rum asıllı insanların sıradan hayatı konu ediliyor. Dizi, 50'şer dakikalık 4 bölüm halinde yayınlanacak. 
     
     HÜLYA KOÇYİĞİT ''MİHRİBAN''LA EKRANDA 
     Yeni dönemde başrolünde Hülya Koçyiğit'in başrollerini Erdal Özyağcılar ve Cevdet Arıcılar'la paylaştığı ''Mihriban'' adlı dizi TRT ekranlarına gelecek. Üç çocuklu, dul ve eski kocasına hala aşık olan Mihriban'ın emekli ikramiyesiyle bir cafe açma hazırlıklarıyla başlayan dizide, Mihriban'ın duygusallıkla heyecanın ince bir mizahla örülen öyküsü anlatılıyor. Yönetmenliğini Yalçın Yelence'nin yaptığı dizinin yapımcılığını Faruk Turgut üstleniyor. 
     Başrol oyunculuğunu Müşfik Kent'in yaptığı ''Şapkadan Babam Çıktı'' adlı dizide ise yıllar önce karısının ölümü üzerine dört çocuğunu geride bırakarak küçük bir sahil kasabasına yerleşen 70 yaşlarındaki Felixo'nun, tesadüf sonucu çok kısa bir ömrü kaldığını öğrenmesi üzerine çocuklarına geri dönmek için verdiği mücadele konu ediliyor. Haluk Bener'in yönettiği dizide, Bennu Yıldırımlar, Fikret Kuşkan, Ali Atay, Kadriye Kenter, Kerem Atabeyoğlu'nun yanısıra çok sayıda oyuncu rol alıyor. 
     
     ÇILGIN KOMEDİ ABLAM BÖYLE İSTEDİ 
     TRT ekranı, yeni dönemde ''çılgın komedi'' ''Ablam Böyle İstedi'' ile de şenlenecek. Zeynep Eronat'ın ''dediği dedik bir abla''yı canlandıracağı dizide, ortağından ayrılan Murat'ın yeni bir hayatın düşlerini kurarken birdenbire kendisini dördüncü eşini terkeden ablası, yeğeni, eniştesi, eski ortağı, ortağının kızgın eşi, yeni komşular ve bir türlü peşini bırakmayan eski öğrenciler arasında bulması konu ediliyor. 
     Nurtaç Erimer'in yönettiği dizide Emre Karayel, Hakan Salınmış, Lale Başar, İhsan Sanıvar, Çetin Azer Aras, Miraç Eronat, Rojda Demirel ve Hüseyin Danyal rol alıyor. 
     
     ''EN SON BABALAR DUYAR'' 
     Eşi Ali Atik'le birlikte yaptığı komedi dizilerinden tanınan Ayşegül Atik de ''En Son Babalar Duyar'' adlı diziyle TRT ekranlarına dönüyor. 
     Yönetmenliğini Sibel Kocataş'ın üstlendiği dizide, kendileri için hiçbir şey istemeyen fedakar bir anne babanın, çocukları üzerinde bir türlü gerçekleştiremedikleri hayalleri anlatılıyor. Yapımcılığını ve senaristliğini, ''Çocuklar Duymasın'' ve ''Ayrılsak da Beraberiz'' gibi dizilerin senaristi Birol Güven'in yaptığı dizide, Ali Erkazan, Hatice Aslan Kaleli, Arzu Balkan, Ali Sunal, Burçak Işımer, Levent Ülgen, Metin Coşkun gibi isimler rol alıyor. 
     
     ÜÇ KEZ EVLENİP BOŞANAN ÇİFTİN HİKAYESİ 
     TRT'nin seyirciyle buluşturacağı yeni ve iddialı yapımlardan birisi de ''Canım Kocacığım'' adlı dizi... 
     Üç kez evlenen ve ilişkilerini bir türlü yürütemedikleri için üç kez boşanan ama karşılıklı sevgi nedeniyle birbirlerinden ayrılamayan bir çiftin öyküsünün anlatıldığı dizide, Mehmet Ali Alabora ve Sanem Çelik rol alırken, dizinin yönetmenliğini Erden Kıral üstleniyor. 
     Yeni dönemde izleyiciyi ekrana bağlayacak dizilerden bir diğeri ise ''Herşey Aşk İçin''... 
     Başrolünü Rutkay Aziz'in oynayacağı dizide, genç yaşında işlediği bir hatının bedelini ömrünü sürgünde geçirerek ödemiş, yirmi yıl boyunca doğduğu kente dönüp sevdiği insanlarla birlikte olamamış Turan'ın hikayesi konu ediliyor. 
     Yapımcılığını Atıf Yılmaz'ın, yönetmenliğini Cankat Ergin'in yaptığı 13 bölümlük dizide, Gülenay Kalkan, Levent Akkök, Doğa Rutkay, Hümeyra, Cüneyt Türel, Taner Barlas, Eşref Kolçak, Güler Ökten, Tarık Ünlüoğlu, Deniz Türkali, Ayla Algan gibi ünlü isimler rol alıyor. 
     
     AHŞAP EVİN İKİZLERİ 
     ''Ahşap Evin İkizleri-Kısa Devre'' adlı dizide ise anne ve babalarını trafik kazasında kaybetmeleri sonucu İstanbul'un eski semtlerinden birinde iki katlı ahşap bir evde oturan ancak akli dengeleri yerinde olmayan ayrı yumurta ikizleri dayı ve teyzeleriyle aynı evde yaşamak zorunda kalan üç kardeşin başından geçen olaylar konu ediliyor. Sadullah Celen'in yönettiği 13 bölümlük dizide, Engin Alkan, Nazlı Tosunoğlu, Gülden Güney, Ceren Soylu, Okan Albayrak, Aşkın Şenol, Erdinç Dinçer ile çok sayıda sanatçı rol alıyor. Rıfat Ilgaz'ın 1982 yılında Orhan Kemal Roman Ödülü ve Madaralı Roman ödülünü kazandığı ''Yıldız Karayel'' ve ''Karadeniz'in Kıyıcığında'' adlı eserlerinden yola çıkılarak oluşturulan dizide, Karadeniz'de bir köy ve kıyı insanlarının yaşamı konu ediliyor. 
     Ercan Saatçi, Simge Selçuk, Aytaç Arman, Serap Sağlar, Tarık Papuççuoğlu, Neslihan Acar, Menderes Samancılar, Yeliz Uysal, Bülent Kayabaş, Nuri Gökaşan gibi isimler rol aldığı dizinin yönetmenliğini Funda Güven Samancılar, yapımcılığını Cengiz Ergun üstleniyor. Dizinin müziklerini de başrol oyuncusu Ercan Saatçi hazırladı. 
     Öte yandan TRT ekranının sevilen dizileri ''Ayrılsak da Beraberiz'', ''Çiçek Taksi'', ''Koçum Benim'' ve ''Bizim Evin Halleri'' de yeni dönemde yeni bölümleriyle ekrana gelecek. 
     Senaryosunu Birol Güven'in yazdığı, yönetmenliğini Sibel Kocataş'ın üstlendiği ''Ayrılsak da Beraberiz'' adlı dizinin yeni bölümlerinde başrol kahramanı Berna'yı, ''Şehnaz Tango'' ile adını duyuran Ayşe Tolga canlandıracak. 
     
     ''ABDÜLHAMİT DÜŞERKEN'' 
     Cüneyt Gökçer, Tarık Akan, Müjdat Gezen, Meltem Cumbul, Mehmet Ali Alabora, Halil Ergün, Erdal Özyağcılar, Engin Cezzar, İsmet Ay, Fikret Kuşkan, Güven Kıraç, Savaş Dinçel, Kaan Girgin, Çetin Öner ve Mustafa Alabora başta olmak üzere dev bir oyuncu kadrosunun buluşturan ''Abdülhamit Düşerken'' de yeni dönemde ilk kez TRT ekranında seyirci ile buluşacak. 
     Ziya Öztan'ın yönettiği film, Nahit Sırrı Örik'in aynı adlı romanından beyazperdeye uyarlandı. İkinci Meşrutiyet'in ilanı ile başlayan filmde, Abdülhamit'in tahttan indirilmesi, 31 Mart olayları ve Harekat Ordusu'nun İstanbul'a gelişi ile bu olaylar sırasında yaşanan büyük bir aşk ve tutku konu ediliyor. 
     Filmin çekimleri, Marmara Üniversitesi'nin bahçesinde 6 bin metrekarelik bir alanda eski Beyoğlu ve İstiklal Caddesi'nin canlandırıldığı dev platoda gerçekleştirilmişti. 
     





</TEXT>
</DOC>
