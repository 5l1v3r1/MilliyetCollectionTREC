<DOC>
<DOCNO> 104610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/29/son/sondun32.html </URL>
<DATE> 2002/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Pearl Harbor'a sokulan japon denizaltısı keşfedildi 
</HEADLINE>
<TEXT>

     Tarihte ilk ve son defa, İkinci Dünya Savaşı'nın bitiminde 6 Ağustos Hiroşima ve 9 Ağustos Nagasaki'de ABD'nin iki atom bombasına hedef olan Japonya'nın ABD-Hawaii'deki Pearl Harbor limanı baskınına ait yeni kanıt su yüzüne çıkarıldı. 
     Eski Tokyo'nun emperyalist generallerince 7 Aralık 1941 pazar günü düzenlenen Pearl Harbor baskınında kullanılan küçük Japon denizaltısı, dün araştırma ekibinin Pearl Harbor limanının birkaç mil açığında deneme dalışları yaptığı sırada 366 metre derinlikte keşfedildi. 
     İki yıl öncesinden National Geographic dergisine araştırma konusu olan 24 metre uzunluğundaki küçük Japon denizaltısının sadece iki kişilik mürettebatı vardı. Bu denizltı, saldırı anından 1 saat önce Amerikan limanına girmeyi başarmıştı. 
     
     ABD MUHRİBİ BATIRDI 
     Hawaii Denizaltı Araşırma Laboratuvarı Müdür Yardımcısı John Wiltshire'ın verdiği bilgiye göre, ABD ile Japonya arasında savaşı başlatan baskından bir saat önce Japon denizaltısı limana sokulmaya başladı ve ABD muhribi USS Ward tarafından batırıldı. Ward'ın toplarının savurduğu bir mermi, Japon denizaltısının kumanda kulesini deldi geçti. 
     Bu delik, bugün tespit edildi ve denizaltının mevcut iki torpilini de kullanamadığı görüldü. Denizaltıdaki iki Japon askerinin öldüğü, geminin içinde kaldığı tahmin ediliyor. 
     
     AMERİKA'YI DA DOĞRULUYOR 
     Bu keşif, aynı zamanda, ''Pearl Harbor'da ilk mermiyi Japonlara biz attık'' diyen ABD'nin savını da ilk kez ''somut kanıtla'' destekliyor. 
     ''Japon İmparatoru Hirohito adına Tora Tora Tora'' hücum emriyle Pearl Harbor'u bombalayan Japonlar iki saat boyunca 21 Amerikan savaş gemisini ağır yaraladı, yerde 323 uçağı parçaladı, 2 bin 390 Amerikalı'yı öldürdü ve bin 178'ini yaraladı. ABD, bunun öcünü, üç yıl sekiz ay sonra atom bombalarıyla, ilk anda toplam 240 bin kişinin öldüğü Hiroşima-Nagasaki facialarıyla almak zorunda kaldı. 
     Tokyo-Çuo Üniversitesi'nden öğretim üyesi Yoşiaki Yoşimi, ''Denizaltı keşfi, Japonların nasıl beklenmedik bir saldırı düzenlediklerini gösteriyor'' dedi. 5 Japon denizaltısı, saldırıdan bir saat önce Pearl Harbor'a sokulmaya başlamıştı. 
     
     ÇOK İYİ DURUMDA 
     Denizaltıyı 62 yıl sonra bulan derin dalış aygıtının baş dümencisi Terry Kelby, ''Denizaltı, çok bitkiyle kaplanmasına rağmen hiç bozulmamış durumda'' dedi ve şu ağırbaşlı sarsıcı anı hatırlattı ''Denizaltıyı gördüğümüzde, Jaüponya'yla Pasifik Savaşı'nı başlatan o anın fotoğrafıyla karşılaşmış oluyordunuz.'' Denizaltının bulunması gerçekten talih eseri, çünkü burada denizin tabanı tam anlamıyla engin savaş hurdalığı. Bu keşif için 20 yıldır gayret sarfediliyordu. 
     National Geographic Society tarafından 2000'de düzenlenen araştırmada, 1985 yılında Atlantik'te Titanic gemisinin 73 yıllık enkazını bulan araştırmacı Robert Ballard Japonların gemisini 10 gün aramıştı. 
     Nuh Tufanı ve Nuh'un Gemisi araştırmalarına katılan Ballard, üç yıl önce Karadeniz'de Türk kıyıları açıklarında yaptığı araştırmada eski kıyıların bugünkünden içerde olduğunu kanıtlamıştı. 
     





</TEXT>
</DOC>
