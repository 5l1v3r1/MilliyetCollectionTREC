<DOC>
<DOCNO> 131697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/18/son/sonspo03.html </URL>
<DATE> 2003/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Süper Lig'de 8 yabancı oyuncu fazla mı.. 
</HEADLINE>
<TEXT>

     Birinci Süper Futbol Ligi'nde talimatlar gereği takımların kadrolarında bulundurabilecekleri 8 yabancı oyuncu sayısı tartışmalara neden olurken, birçok kulüp yabancı oyuncu sayısının azaltılması gerektiğini savundu. 
     Özellikle ''3 Büyükler'' olarak anılan Galatasaray, Fenerbahçe ve Beşiktaş, mevcut sistemin sürmesini isterken, ligde yer alan birçok kulüp yöneticisi ise bu yapının Türk futbolcusunun önünü kapadığı ve takımlar arasında haksız rekabete yol açtığı inancında. 
     Halen uygulanmakta olan talimat hükümlerine göre, takımların kadrolarında saha içinde 5, yedek kulübesinde 2 ve tribünde de 1 oyuncu olmak üzere toplam 8 yabancı oyuncu hakkı bulunuyor. 
     
     HİÇBİR KULÜBÜN 8 YABANCISI YOK 
     Ligde mücadele eden hiçbir kulübün kadrosunda 8 yabancı oyuncu bulunmuyor. Gençlerbirliği, Galatasaray, Gaziantepspor, İstanbulspor ve Bursaspor'un kadrosunda 7 yabancı bulunurken, Fenerbahçe ve Malatyaspor'da 6, Beşiktaş, Trabzonspor, Ankaragücü, Denizlispor'da 4, Samsunspor, Adanaspor, Altay ve Denizlispor'da 3, Göztepe'de de 2 yabancı uyruklu oyuncu forma giyiyor. 
     Ligin ilk bölümü ve devre arasında Galatasaray, Göztepe ve Altay 3'er, Fenerbahçe 2 ve Beşiktaş, Trabzonspor, Adanaspor ve Kocaelispor da 1 oyuncusunun sözleşmesini feshetti. 
     
     KULÜP YÖNETİCİLERİNİN GÖRÜŞLERİ 
     Birinci Süper Futbol Ligi'nde yer alan ekiplerin yöneticilerinin yabancı oyuncu sayısıyla ilgili görüşleri ise şöyle 
     FENERBAHÇE Nihat Özbağı-Asbaşkan ''Futbol takımlarımızın kadrosunda 8 yabancı oyuncunun bulunmasını yararlı buluyorum. Çünkü, Türk futbolu aşama kaydederken yabancı futbolculardan çok şey öğrendi. Futbolumuz daha ileri noktalara geldiğinde yabancı sayısı da zaten düşecektir. Fenerbahçe'de şu anda 6 yabancı oyuncu var. Bunlar, Johnson, Steviç, Mirkoviç, Ortega, Beschastnykh, Washington. Devre arasında Rapaiç ve Revivo takımdan ayrıldı.'' BEŞİKTAŞ Mete Düren İletişim Komitesi Başkanı ''8 yabancı oyuncunun bulunmasını yararlı görüyorum. Hatta bu sayı serbest bile bırakılabilir. Ama sırf yabancı oyuncu almış olmak önemli değil. Önemli olan yabancı oyuncu takıma dahil olduğu zaman görev yaptığı mevkide alternatifi bilinen Türk oyunculardan daha yetenekli olmasıdır. Bazen bakıyorsunuz, çok yetenekli genç oyuncuları uluslararası piyasadan daha ucuza getirmek mümkün oluyor. Özellikle Anadolu kulüpleri bünyelerinde yetiştirdikleri kaliteli oyunculardan gelir elde etmeyi bekliyor ve transfer fiyatları yüksek konuşuluyor. Beşiktaş'ta şu anda forma giyen 5 yabancı oyuncu var. Cordoba, Pancu, Zago, Ronaldo, Nouma. Devre arasında Amaral ile ise yollarımızı ayırdık.'' GALATASARAY Ali Dürüst-İkinci Başkanı ve Basın Sözcüsü ''Yabancı oyuncu sayısının fazla olması yararlı ama tribünde oyuncu tutma mantığı yanlış. Belki saha içinde sınırlandırabilirsiniz bunu ama tamamıyla oyunun dışında tutmak uygun değil. Şu anda 7 yabancı oyuncumuz var. Sarr ile Almaguer'in bonservislerini fesh ettik. Christian ile de yollarımızı ayırdık ama sözleşmesini fesh etmeden önce anlaşmamız gereken bazı konular var. Eğer rekabeti sağlayacak ve Avrupa'da üst düzey mücadele vereceksek, bu sınırlamaların tamamıyla kaldırılması gerekir.'' TRABZONSPOR Mehmet Tuna-Asbaşkan ''8 yabancı oyuncu hakkının olmasını uygun bulmuyorum. Ekonomik açıdan kaliteli yabancı futbolcuyu almak bize yük getiriyor. Rakiplerimiz ise istediği yabancıyı büyük paralarla Türkiye'ye getirebiliyorlar ve bir dengesizlik oluşabiliyor. Yerli oyunculara da fırsat verilmeli. Biz kulüp olarak kendi oyuncumuzu ve özellikle de Trabzon'dan yetişen oyuncuları oynatıp, kendi özdeğerlerimizle kulübün başarısını sağlamak istiyoruz. Ayrıca Türk futbolcusu kendisini uluslararası maçlarda elde edilen başarılarla da kanıtladı. Bence sayı en fazla 4 olmalı. Kadromuzda Aurelio Brezilya , Somers Belçika , Petkoviç Avustralya , Lee Yong Güney Kore , Oumar Fransa bulunuyor. Devre arasında Alban Bushi'yi İstanbulspor'a sattık. Ayrıca sözleşmeleri süren Augustine ve Villars da sorunlar nedeniyle şu an çalışmalara katılmıyor.'' GAZİANTEPSPOR Asım Atmaz-Futbol Şubesi Sorumlusu ''Türk futbolunda da transfer yönetmeliği Avrupa Birliği standartlarında uygulanmalı. Gaziantepspor altyapı kulübü. Her yıl 3-4 tane yetenekli futbolcuyu Türk futboluna kazandırıyoruz. Takımların transfer olanakları kısıtlı. Yabancı futbolcu transferinin serbest bırakılması gerektiğini savunuyoruz. Nasıl Avrupalı takımlar istediği kadar oyuncuyu kadrosunda barındırabiliyorsa, Türk kulüpleri de o kadar futbolcu alabilmeli, oynatabilmeli. Bizim kulüp olarak böyle bir derdimiz yok. Altyapıdan yetiştirip profesyonel takıma hemen monte edebiliyoruz. Ancak bunu yapamayan kulüpler var. Bu nedenle yabancı sayısı serbest bırakılmalı. Sayı sınırlaması kesinlikle ortadan kalkmalı. Ara transfer döneminde Colombia takımından Victoria ve Brezilya'nın Ponte Preta takımından Regis ile 2.5 yıllık sözleşme yaptık. Şu anda sözleşmeli 7 yabancı oyuncuya sahibiz. Yabancılarımız, Maxim Belarus , Bouazizi Tunus , Viola, Cesar Brezilya , Yaw Preko Gana .'' İSTANBULSPOR Sinan Dinler-Menajer ''Eğer Hagi örneğinde olduğu gibi kaliteli futbolcular gelecekse ve Türk futbolcusuna bir şeyler öğretecekse tabii ki yabancı oyuncu sayısının fazla olması yararlı. Aksi halde kalitesiz yabancıların sayısının artması yine bizim oyuncularımızın önünü kapatır. Kaliteli yabancıya olumlu bakıyoruz. Bizim 7 yabancı oyuncumuz var. Galatasaray, Beşiktaş ve Fenerbahçe'nin uluslararası maçlarına baktığımızda gerçekten fazla yabancıya ihtiyaçları olduğunu görüyoruz. Ama Türk futbolcusunun hiçbir zaman önünün kapanmasına taraftar değiliz. Bize göre 5 artı 1 yabancı oyuncu yeterli olacaktır.'' BURSASPOR Erdoğan Bilenser-Kulüp Başkanı ''Bursaspor'un, konumu itibariyle özel bir durumu var. Maalesef ilk yarıyı istediğimiz yerde bitiremedik. Eksik gördüğümüz, oyun kurucu ve sol kanat için uygun yerli oyuncu bulamadığımız için mecburen yabancı oyuncuya yöneldik. Bu bizim için yalnızca bu sezon için geçerli. Bursaspor, kadrosunda fazla yabancı oyuncu bulunduran bir kulüp değildir. Şu anda kadromuzda kaleci Kelemen, Varesanoviç, Franja, Junior ve Bulat var. İyi olan kalır. Yabancı oyuncunun fazla olmasına karşıyız. Bana göre bu sayı 2 veya 3 olmalı.'' ANKARAGÜCÜ Serdar Özkazanç-Basın Sözcüsü ''Globalleşen dünyada yabancı futbolcuların transferi elbette olacak. Yabancı oyuncu iyi olduğu zaman yararı var. Çok yabancı oyuncuya izin verilmesinin çok da yararı yok. Türkiye, dünya üçüncüsü bir ülke. Yurtdışında sistematik antrenman alan Türk futbolcularının ne kadar başarılı oldukları da ortada. Türk insanı futbol konusunda bir hazine gibi. Ankaragücü olarak bizim dönemimizde transfer ettiğimiz oyuncuların yüzde 80'inden verim aldık. Ankaragücü'nün 5 yabancı oyuncusu var. Yabancı sayısının kaç olması konusunda birşey söylemek pek önemli değil, yararının olup olmadığı önemli.'' ADANASPOR Erdoğan Yılmaz-İdari Menajer ''Kaliteli ve az sayıda yabancı oyuncudan yanayım. Takımda Türk oyuncu fazla olmalıdır diye düşünüyoruz. Yabancı oyuncuların uyum sorunu oluyor. Bu da takım üzerinde olumsuz etki yaratıyor. Takımızda 3 yabancı var. Bunlar Timko, Emilov ve Pachola. Devre arasında, sakatlığını gizlediği için Kennedy ile olan sözleşmeyi fesh ettik. Adanaspor olarak 2-3 yabancıdan fazlasını takıma almayı düşünmüyoruz.'' GÖZTEPE Feyyaz Gülmen-Göztepe A.Ş. Yönetim Kurulu Başkanı ''İmkanı olan 8 yabancı alabilir. Kulüplerin yapısına göre değişir. Bizim gibi kulüplerin, kendi bünyesindeki oyunculara ağırlık vererek ihtiyacını karşılaması uygun olur. Kadromuzda 2 yabancı oyuncu var. Mkhalele ve Rachid ile devam ediyoruz. İlk yarıda Kalenga, Josef ve Kamel'in sözleşmeleri feshedildi. Sayı belirtemem ancak yabancıların az olmasında yarar var.'' ALTAY Ahmet Taşpınar-Kulüp Başkanı ''Sayı önemli değil verimlilik önemli. Yabancı oyuncu kontenjanının yüksek olması, yerli oyuncuların ücret taleplerini de dengeliyor. Şu andaki sistem fena değil. Kadromuzda 3 Kamerunlu oyuncu var. Sezon başında 3 Yugoslavla anlaşıp daha sonra göndermiştik.'' DENİZLİSPOR Mustafa Baysal-Kulüp Başkanı 
     ''8 yabancı oyuncu Türk futbolu için yararlı değildir. Gelen yabancı oyuncu kaliteli olacaksa, bizim oyuncumuza örnek oluşturacaksa gelsin. Şu anda 3 yabancımız var ve sezon başında Brezilyalı Rafael'in sözleşmesi feshedildi. Yabancı oyuncu sayısı en fazla 5 olmalı. Daha az da olabilir.'' ELAZIĞSPOR Faruk Çikoğlu-Basın Sözcüsü ''8 yabancı oyuncu oynatılmasını yararlı bulmuyorum. Şu anda 5 yabancıyla sözleşmemiz var ve sürekli oynayan bunlardan 3'ü. En fazla 5 yabancı oyuncu olmalı. Bunlardan 3'ü sahada 2'si de kulübede olmalıdır.'' KOCAELİSPOR Tuncer Baydar-Futbol Şubesi Sorumlusu ''8 yabancı oyuncu bulundurulmasını doğru bulmuyorum. Çünkü, bizim çocuklarımızın şansı azalıyor. İçimizdeki onlarca Nihat, Emre ve Okan gibi futbolcunun önü kapanıyor, Avrupa'ya göndermemiz gereken oyuncular kendilerini kanıtlama şansı bulamıyor. 5 yabancı oyuncumuzdan Yordanov'un sözleşmesi feshedildi. Bize göre, kulüplerin kadrolarında 5 ya da en fazla 6 yabancı oyuncu bulundurması yeterlidir.'' DİYARBAKIRSPOR Ümit Kayıhan-Teknik Direktör ''Türkiye'de de artık Avrupa standartlarında futbolcular var. Türk futbolcularından daha kaliteli değilse, sırf yabancı diye takıma almanın bir anlamı yok. Diyarbakırspor'da 4 yabancı futbolcu bulunuyor. Bu futbolcular ilk yarıda çok az oynadı. Takıma bir katkısı olacaksa yabancı futbolcu alınsın. Takımda ilk yarıda bulunan 4 futbolcu da halen duruyor. Bir takımda hiç yabancı oyuncu olmayabilir. Takımın ihtiyacına göre 5-6 yabancı da olabilir.'' MALATYASPOR Hikmet Tanrıverdi-Kulüp Başkanı ''Kaliteli oyuncu olması ve fiyatı konusunda da uygunluğu durumunda olabilir. Ancak Türk futbolu da artık aşama kaydetmiş ve yerli futbolcularımız da yurtdışında oynamaya başlamıştır. Yabancı futbolcuların transferinde çok dikkatli olmak gerekiyor. Malatyaspor'da 6 yabancı futbolcu bulunuyor. Kulüpten bu sezonda sözleşmesi fesh edilen yabancı oyuncu bulunmamaktadır.'' SAMSUNSPOR Suat Çalık-Futbol Şubesi Sorumlusu ''Yabancı futbolculara ağırlık verilmesinin Türk futboluna katkı sağlayacağına inanmıyoruz. Özellikle altyapıya önem veren bir takım olarak 8 yabancı düşüncesine karşıyız. Halen 3 yabancı oyuncumuz var. Devre arasında şu an itibariyle herhangi bir yabancı oyuncuyla ne sözleşme imzaladık ne de sözleşme feshettik. Çok kaliteli ve katkı sağlayacağına inanılan yabancı oyunculara karşı değiliz. Ancak bunun 3 yada 4'ü geçmemesi taraftarıyız.'' GENÇLERBİRLİĞİ Ligde kadrosunda 7 yabancı oyuncusu bulunan ekiplerden Gençlerbirliği ise en isabetli seçim yapan takım. Kırmızı-siyahlılar ligin ilk bölümü boyunca kadrosundaki 7 yabancı oyuncusunu da oynattı. 
     





</TEXT>
</DOC>
