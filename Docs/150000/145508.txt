<DOC>
<DOCNO> 145508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/26/son/soneko13.html </URL>
<DATE> 2003/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD, hükümete yüklendi 
</HEADLINE>
<TEXT>

     Türk Sanayicileri ve İşadamları Derneği TÜSİAD Yönetim Kurulu Başkanı Tuncay Özilhan, ''Son 4 ayda yaşadıklarımız Türkiye'yi öyle bir noktaya getirdi ki, şapkamızı önümüze koyup aklımızı başımıza devşirmediğimiz takdirde tüm hayal ve ideallerimize veda etmek ve 50 yıl geriye gidip, her şeye yeniden başlamak zorunda kalacağız'' dedi. 
     Özilhan, TÜSİAD'ın ''Bağımsız Düzenleyici Kurumlar ve Türkiye Uygulaması'' başlıklı raporun açıklandığı toplantının açılışında yaptığı konuşmada, İkinci Dünya Savaşı'ndan bu yana yaşanan en zor, en sıkıntılı günlerin ağır yükü altında bulunulduğunu ifade etti. 
     Konuşmasında, ülke açısından önemli iç ve dış sorunların bir değerlendirmesini yapacağını belirten Özilhan, ''Son dört ayda yaşadıklarımız, Türkiye'yi öyle bir noktaya getirdi ki, şapkamızı önümüze koyup, aklımızı başımıza devşirmediğimiz taktirde, tüm hayal ve ideallerimize veda etmek ve 50 yıl geriye gidip her şeye yeniden başlamak zorunda kalacağız. Bu yüzden, bugün, düşündüklerimizi ve inandıklarımızı bütün çıplaklığıyla ortaya koymak istiyoruz'' dedi. 
     Yıllarca siyasi istikrarsızlığın ekonomik gelişme önündeki en büyük engel olduğunu savunmuş bir kuruluş olarak, görüş ayrılıklarına rağmen bu hükümete istikrar adına destek verdiklerini belirten Özilhan, konuşmasını şöyle sürdürdü 
     ''Bunu yaparken hareket noktamız, ekonomide ve siyasette seçeneklerin iyice daralmış olmasıydı. 5 yıl ülkeyi yönetmeye talip olan ve güçlü bir parlamento çoğunluğuna sahip bir hükümet, gerekli reformları yaparak krizlere geri dönüş yolunu tıkayabilir, bir-iki yıllık sabırlı, kararlı bir çalışmayla ülkeyi düze çıkarabilirdi. 
     Beklentimiz, AB ve Kıbrıs konularında yılların tıkanıklığının açılması, IMF programının mali ve yapısal gereklerinin kararlılıkla yerine getirilmesiydi. Bunları hükümet meselesi değil, ulusal mesele olarak görüyorduk. Eleştiri hakkımızı saklı tutarak, her alanda katkıya hazır olduğumuzu açıkça ortaya koyduk. 
     Nitekim hükümet de, mevcut sorunların çerçevesini gördüğü ve kararlı adımlar atarak tıkanmaları aşacağı yolunda güvence vererek işe başladı. 
     Ne yazık ki çok kısa süre içinde, karşımızda, ciddi hazırlığı olmayan, geniş bir işbirliği zemininde hareket etmek yerine kendi çevresine kapanmayı tercih eden, ulusal meseleleri ilgilendiren temel kararlarda çelişkili beyanlar veren bir hükümet bulduk. Zaman geçtikçe, on yılların yerleşik siyaset ve yönetim anlayışına teslimiyet eğilimi güçlenmeye başladı. Sonunda Türkiye her konuda kendini köşeye sıkışmış buldu.'' Bundan sonra, Irak Savaşı kapsamında ne tür bir işbirliğine girilirse girilsin, ABD ile ilişkilerin normalizasyonun 1974 Silah Ambargosu'nu izleyen dönemden bile daha uzun zaman alacağı görüşünü dile getiren TÜSİAD Başkanı, özellikle Kongre nezdinde Türkiye karşıtı lobilerin etkinliğinin artması, Bakü-Ceyhan boru hattının geleceği, Türk firmalarının ABD pazarlarında karşılaşacağı engeller gibi konuların gündeme gelmesinin sürpriz olarak görülmemesi gerektiğini kaydetti. 
     Tuncay Özilhan, şöyle devam etti 
     ''Hükümet önündeki 4.5 yıllık iktidar süresini gerçekten iyi kullanabilmek istiyorsa, popülizmden uzak durmayı ve yitirdiği güveni yeniden tesis etmeyi başarabilmelidir. Bu süreçte hükümet kararlı, tutarlı ve hatasız bir icraat sergilemeli, işbirliği ve tavsiyeye açık olmalı, teknik kadrolarına güvenmelidir.'' Özilhan, ekonomide ilk yapılacak hamleleri ise şöyle sıraladı 
     ''IMF ile 4. gözden geçirme hiçbir pürüze yol açmadan, mümkün olduğunca çabuk tamamlanmalıdır. Bu yönde bir irade belirtilmiş olmakla birlikte, ortada niyet mektubu henüz şekillenmemiştir. Bu niyet mektubunu iç piyasaların da takibi altındadır. Savaş nedeniyle ortaya çıkan zararları tek başımıza üstlenmek zorunda kalacağımız bir ortamda, hükümetin ekonomi konusunda alacağı inisiyatifler merakla bekleniyor. 
     Hükümet programındaki yüzde 5 gelir artışı ve yüzde 16-20 enflasyon oranları revize edilmelidir. Ekonominin savaş sonrasında, 2003 yılının ikinci yarısında toparlanacağı varsayımını şimdilik aşırı iyimser buluyoruz. Türkiye'nin, yeni çevre şartlarından çok olumsuz etkilenmesini beklememiz gerekir. 
     
     ''PROGRAMIN GENİŞLETİLMESİ ÇALIŞMALARINA BAŞLANMALI" 

     Mevcut IMF destekli makro uyum programının 2004-2006 dönemini de kapsayacak şekilde genişletilmesi çalışmalarına başlanmalıdır. Savaş zararlarının ve savaş sonrası muhtemel gelişmelerin de dikkate alınarak hazırlanması gereken genişletilmiş program, mali disiplini sürdürmenin yanında, sürdürülebilir büyüme kaygılarını da taşımalı ve toplam faktör verimliliği politikalarını destekleyen bir yapıda olmalıdır. Uluslararası piyasalardan destek bulmaya devam edebilmek, mali piyasaların istikrarını koruyabilmek, enflasyonu ve reel faizleri kontrol altında tutabilmek için bu siyasi iradeye ihtiyaç vardır.'' Özilhan, Türkiye'nin karşı karşıya bulunduğu her geçen gün büyüyen işsizlik sorununun çözümü için, özel sektör yatırımlarının sürekliliğinin sağlanmasının şart olduğuna işaret ederek, bunun için Yatırım Ortamını İyileştirme Koordinasyon Kurulu'nun yerli ve yabancı yatırım kararlarını kolaylaştıracak önlemleri hızla devreye sokması gerektiğini söyledi. 
     Dünya borsalarındaki bütün olumsuz koşullara rağmen, özelleştirmeler yerli ve yabancı yatırımcı ayrımı yapılmaksızın sonuçlandırılmasının önemine değinen Özilhan, ''Türkiye'nin değerli teknik kadroları, siyasi kadrolaşmaya feda edilmemelidir'' dedi. 
     
     ''TÜRKİYE'Yİ İÇİNE KAPANMAYA SEVK EDENLERLE MÜCADELE EDECEĞİZ'' 

     Özilhan, Türkiye'nin siyasi ve ekonomik olarak dünyadan tecrit edilmesinin, beraberinde ekonomik ve sosyal çöküntüyü, buna bağlı olarak siyasi çöküntüyü de getireceğini savunarak, demokratik bir refah toplumuna ulaşmak için bireysel, kültürel ve ekonomik özgürlükleri sağlanmış bir açık toplum, buna uygun siyasal yönetim anlayışı ile küresel ticaret ve yatırımın gereklerini kavramış bir dış politika anlayışının gerekli olduğunu vurguladı. 
     Tuncay Özilhan, şunları kaydetti 
     ''Önümüzde iki seçenek var Ya içine kapalı bir Ortadoğu ülkesi olacağız, ya da gelişmiş batı dünyasına entegre olacağız. Biz Türkiye'nin aydınlık geleceğini, gelişmiş bir Batı toplumu haline gelmesinde gördük. Buna büyük emek verdik, yatırım yaptık. Hangi zorluk karşımıza dikilirse dikilsin bu yoldan dönmeyeceğiz ve eğer birileri Türkiye'yi gerçekten içine kapanmaya sevk etmek istiyorsa, bu zihniyetle şimdiye kadar olduğu gibi şimdiden sonra da mücadele edeceğiz. Zaman, geriye bakma zamanı değil. Sıkıştığımız köşeden kurtulmak için birlik ve beraberlik içinde ileriye dönük radikal atılımlar yapma zamanıdır. Eldeki imkan ve kaynakları ülke için seferber etme zamanıdır. 
     Biz, birlik ve beraberlikten, demokratik eleştiri zeminini ve görüş ayrılıklarını muhafaza etme hakkını koruyarak, ortak toplumsal hedefler için mücadele etmeyi anlıyoruz. Toplumsal hedeflerimizle uyarlı stratejilerin uygulamaya konmasında görev almaya, doğru yönde atılacak her adımı desteklemeye hazır olduğumuzu da burada bir kez daha ilan ediyoruz.'' 
     
     "AB GÜNDEM DIŞINA İTİLDİ" 

     Tuncay Özilhan konuşmasında, Kıbrıs gibi çok hassas bir konu ortadayken, Aralık ayından bu yana Avrupa Birliği'nin AB adeta tümüyle gündem dışına itildiğini, ardından Kıbrıs'ta çözümsüzlüğü seçerek AB yolunun tümüyle tıkandığını öne sürdü. 
     Tuncay Özilhan, ''Böylece Kuzey Kıbrıs'ın ilhak edilmesine gidebilecek bir süreci başlatmış olduk. Bunun, sadece AB'den kopuş değil, dünya çapında bir tecrit anlamına geleceğini bile bile bu yola girdik. Dünyada yalnızlaşmaya doğru hızla ilerlerken bari ekonomide güçlü olabilecek miyiz Hayır'' dedi. 
     Başbakan'ın IMF programının kararlılıkla uygulanacağını söylediğini anımsatan Özilhan, konuşmasını şöyle sürdürdü 
     ''Bakıyorsunuz, piyasalar bu söyleme tepkisiz kalıyor. Çünkü kararlılık artık icraat yoluyla gösterilmek zorunda. 
     Hükümet şu ana kadar, yapısal önlemler konusunda 4 Kasım öncesinin ayak sürüme ve erteleme siyasetini büyük ölçüde benimsediği görüntüsünü vermiştir. Uygulama isteksizliği ile bu programa da pusulasını şaşırtırsak, dünyayı bekleyen yeni kaos ortamında 90 milyar dolar iç borç ve 80 milyar dolar dış borçla yolumuzu tümüyle kaybederiz. Sürpriz kaynaklar da bizi kurtaramaz. '' 
     
     ''KİMSE ELİNİ YIKAYIP BİR KÖŞEYE ÇEKİLEMEZ'' 

     Bütün bu gelişmelerin birinci derecede siyasi sorumlusunun elbette hükümet olduğunu, ancak hükümetin tek sorumlu olduğunu söylemenin resmin bütününü görmemek olacağını vurgulayan Özilhan, şöyle devam etti 
     ''Öncelikle belirtmemiz gerekir ki, ne ABD ne de Avrupa Birliği, Türkiye'nin savaş bölgesine sınırı olan bir ülke olmasından kaynaklanan hassasiyetlerine yeterince eğilmemişler ve tutumlarıyla, süreci çıkmaza sürüklemede önemli rol oynamışlardır. 
     Ancak asıl olarak aynayı kendimizde tutmamız gerektiği ortadadır. Dört ay içinde Türkiye'nin bu noktaya gelmesinde iktidarıyla, muhalefetiyle, devletin zirvesindeki kurumlarıyla tüm yönetim mekanizmamızın ortak sorumluluğu vardır. Kimse, ellerini yıkayıp bir köşeye çekilemez. Bu gerçeği olduğu gibi görmez ve dile getirmezsek, çıkış yollarını bulmamız da mümkün olmaz.'' Türkiye'nin yerleşik siyasi yönetim anlayışının, zaman zaman kapalı bir toplumun siyaset, ekonomi ve dış politika anlayışının etkisi altına girdiğini belirten Özilhan, bu anlayışın yüzyılın gereklerine uygun bir ulusal çıkar tarifi yapmak yerine, geçen yüzyılın anılarıyla beslenen bir ulusçuluğu rehber edinebildiğini kaydetti. 
     Özilhan, Türkiye'nin tarihsel nedenlerle iç tehditlere odaklanan bir ulusal güvenlik anlayışı nedeniyle, uluslararası krizleri okumakta zorluk çekilebildiğine işaret ederek, ülke içi iktidar dengelerine, dünya dengelerinden daha fazla konsantre olunmasından dolayı uluslararası ilişkilerde gerçekçi çözümler üretmekten uzaklaşılabildiğini ifade etti. 
     
     VEHİMLER 

     ''Yetkili ağızlara bakılırsa olan bitenler tümüyle kontrol altında gerçekleşiyor. Böyle bir ortamda bu ifadeler bizi ister istemez birtakım vehimlere sürüklüyor'' diyen TÜSİAD Başkanı, konuşmasına şöyle devam etti 
     ''Acaba Batı dünyası ile aramıza mesafe koyarak, 'Türk'ün Türk'ten başka dostu yok' tezine haklılık kazandırılmaya mı çalışılıyor Acaba Türkiye, küçültülerek ve içine kapatılarak, kolay yönetilebilir bir hale mi getirilmeye çabalanıyor Bunlara inanmıyoruz ama yaşananlara baktıkça böyle düşünmekten de kendimizi alıkoyamıyoruz. 
     ABD gibi 50 yıllık bir müttefikinizle olan ilişkinizi onarılması güç bir noktaya getirirseniz, Avrupa Birliği ile ilişkilerinizi çıkmaza sokarsanız, Kıbrıs sorununu çözümsüzlüğe sürükleyerek dünyanın geri kalanından da tecrit olmayı göze alırsanız önünüzde kalan seçenek nedir Otoriter ve düşük gelirli bir Ortadoğu ülkesi olmak mı 
     Türkiye yolunu on yıllarca önce çizmiştir. 70 milyona dayanan nüfusunu özgürlük ve refaha kavuşturmak için demokrasi içinde kalkınmayı ve Batı dünyasına entegre olmayı seçmiştir. Bu yolda çok önemli mesafeler kat edilmiştir. Bu noktaya geldikten sonra Türkiye'yi Ortadoğu coğrafyasına sıkışmış yalnız bir ülke haline getirmenin vebalini kimse üstlenemez.'' 
     
     TARİHİ SORUMLULUK 

     Demokrasinin, toplumu çok seslilik içinde ortak hedeflere sevk edecek bir liderlik istediğini, farklı kesimler, farklı görüş ve çıkarlar arasında uzlaşma üretebilmeyi gerektirdiğini, bunu gerçekleştirebilmek için de çağdaş yönetim anlayışını özümsemiş kadrolara ihtiyaç bulunduğunu dile getiren Tuncay Özilhan, Türkiye'nin gelişmiş toplumlar arasında yerini alabilmesinin, mevcut devlet ve siyaset kadrolarının çağın gereklerine göre kendilerini yenilemelerine, yönetim anlayışlarını temelden değiştirmelerine bağlı olduğunu vurguladı. 
     Özilhan, ''Bu yönetim anlayışı değişirse, Türkiye bugünkü karanlık tabloyu bile aydınlığa kavuşturacak adımları atabilir. Bunlar 'devletin ali meseleleri' değildir. Konuştuğumuz son tahlilde ekonomidir'' dedi. 
     Türk halkının çiftçisinden, işadamına, esnafından, devlet memuruna, öğretmeninden güvenlik görevlisine, yaşlısından gencine, işçisinden işsizine gününü nasıl kurtaracağını, yarın ne yapacağını düşündüğünü belirten Tuncay Özilhan, şöyle konuştu 
     ''Toplum, İkinci Dünya Savaşı'ndan bu yana hiç olmadığı kadar, ülkenin geleceğine yönelik somut bir strateji ile birlikte önündeki seçenekleri görmeye gereksinim duymaktadır. Bu noktada Cumhurbaşkanı'yla, hükümetiyle, Türkiye Büyük Millet Meclisi'yle, sivil ve askeri bürokrasisiyle tüm devlet kademeleri tarihi bir sorumluluk taşımaktadır. TÜSİAD olarak biz de aynı sorumluluğu omzumuzda hissetmekteyiz. Çizdiğimiz tablo ne kadar karanlık olursa olsun, başta iş dünyası olmak üzere tüm toplumun dinamizmine olan inancımızı koruyoruz.'' 

     
</TEXT>
</DOC>
