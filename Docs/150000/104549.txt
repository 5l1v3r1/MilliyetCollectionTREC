<DOC>
<DOCNO> 104549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/29/spor/ycil.html </URL>
<DATE> 2002/08/29/ </DATE>
<TIME>  </TIME>
<AUTHOR> HÜSNÜ ÇİL  </AUTHOR>
<HEADLINE>
Lorant ile olmaz 
</HEADLINE>
<TEXT>

     Fenerbahçe Kulübü müthiş ihtiyacı olduğu Şampiyonlar Ligi’ne salı gecesi veda etti. Aslında Lorant "Hücum oynayacağım" diye Johnson’u kesip, Steviç’i tek ön libero oynattı. Revivo - Ortega - Washington üçlüsünün defansif yönleri hiç yok. O zaman da orta sahayı kaybediyorsun. Burada müthiş mücadele eden Johnson’un kenara alınışı büyük yanlıştı. 
     Dört tane forvetin var ve orta sahan yok. Suyun musluğu orta sahadır. Kapanan muslukla ilerideki dört oyuncu beslenemediği için etkisiz kaldılar. 
     Toplu kapanan Feyenoord’ta özellikle Kalou’nun Ono ile birlikte müthiş oyunu Fenerbahçe’yi yıkmaya yetti. Herkesin dikkati Van Hooijdonk’ta idi. Ona yüzde yüz markaj yapılmıştı. Ama sağ gösterip, ilk maçtaki gibi Japon Ono 48. dakikada golü atınca Fenerbahçe çöktü. Hollanda temsilcisi çok fazla hücuma çıktı, iyi çoğaldı. Bu sayede çok pozisyon da buldu. Yani 55 bin seyircinin beklediği kalabalık ve presli orta saha, hücum ile defansta çoğalma taktiğini Feyenoord uyguladı. Washington, Revivo, Abdullah, Fatih, sonradan oyuna giren Oktay ve Rapajc hiç etkili değillerdi. Yusuf, Tuncay ve Hakan onsekiz kişilik kadroda yokken, Ceyhun, Ali Güneş ile Johnson forma bulmalıydılar. 
     Geçen yıl bu mütevazi kadroyla UEFA Kupası’nı alan Maarvijk’in üstünlüğü oyunu çok iyi okumasıydı. Bu da Lorant’a ders verecek nitelikteydi. Bir antrenör sadece idman yaptırıp, kadroyu maça çıkarmaz. Asıl önemli olan oyunu okuyup rakibin zaaflarını çözerek, kendi kuvvetli yönlerinle rakibin üzerine gitmektir. Alman hoca, futbolcuyken Avrupa Kupaları’nda oynayıp tecrübe kazandığını söylüyor. Buna tek bir yorum yapılabilir "Eskiye rağbet olsa, bit pazarına nur yağardı." 
     Başkan hergün futbolcuyla beraber kalmayı görev sayıyor. O kadar beraber olunca mesafe ortadan kalkar. 
     Transferde Washington’un alınışı nasıl olmuş belli oluyor. Yönetici futbolu bilmezse, Teknik Direktör çok zayıf olunca iş futbolcunun yaratıcılığına kalıyor. Çıkan kadro ve taktik acz içindeydi. Ortega, Revivo ve Washington’un işbitirici özelliği sahaya yansımadı. Bunlara bir de Johnson’un yerine Steviç’i tercih eden zihniyetin iflası eklenince, Şampiyonlar Ligi’ne veda gerçekleşti. Çok yazık 
     



 SPOR 
























</TEXT>
</DOC>
