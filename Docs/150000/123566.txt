<DOC>
<DOCNO> 123566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/09/son/sonspo10.html </URL>
<DATE> 2002/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş kara aldırmadan Kiev maçına hazırlandı... 
</HEADLINE>
<TEXT>

     Birinci Süper Futbol Ligi'nde ezeli rakibi Galatasaray'ı yenerek yeniden liderliğe yükselen Beşiktaş, UEFA Kupası 3. tur rövanş maçında Ukrayna'nın Dinamo Kiev takımıyla yapacağı karşılaşmanın hazırlıklarına izin yapmadan başladı. 
     Siyah-beyazılar, BJK Nevzat Demir Tesisleri'nde, İstanbul'u etkisi altına alan yoğun kar yağışı altında çalışırken, hava koşulları 12 Aralık Perşembe günü maçın oynanacağı Kiev şehrini adeta aratmadı. 
     Yaklaşık 1,5 saat süren antrenmanda önce koşu yapan futbolcular, daha sonra dar alanda çift kale maç oynadı. 
     Galatasaray maçında 90 dakika forma giyen oyuncular koşunun ardından idmanı bırakırken, antrenmana İlhan Mansız ile Pancu katılmadı. 
     Bu arada, çift kale maçta görev alan Ahmet Dursun, gösterdiği performansla sakatlığını atlattığını ve Dinamo Kiev maçına hazır olduğunu gösterdi. 
     Diğer yandan, futbolcular antrenör Feyyaz Uçar yönetiminde çalışırken, Teknik Direktör Mircea Lucescu kısa bir süre sahaya çıkarak çift kale maçı izledi. 
     İdmanda, siyah-beyazlı futbolcuların Galatasaray galibiyeti nedeniyle son derece neşeli oldukları gözden kaçmadı. 
     Beşiktaş, Dinamo Kiev maçının hazırlıklarını yarın sabah sürdürecek. 
     Yarın akşam BJK Nevzat Demir Tesisleri'nde kampa girecek olan siyah-beyazlılar, 11 Aralık Çarşamba günü Ukrayna'ya gidecek. 

     
</TEXT>
</DOC>
