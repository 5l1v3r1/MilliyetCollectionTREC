<DOC>
<DOCNO> 131448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/17/son/sondun24.html </URL>
<DATE> 2003/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC Meclisi'nde milletvekilleri birbirinin üzerine yürüdü 
</HEADLINE>
<TEXT>

     KKTC Cumhuriyet Meclisi Genel Kurulu'nun bugünkü toplantısı, sert tartışmalara sahne oldu ve birbirinin üzerine yürüyen milletvekillerinin kavgası son anda önlendi. 
     Muhalefet ile iktidar milletvekilleri arasındaki tartışmalar, toplantıya ara verilerek yatıştırıldı. 
     Meclis Genel Kurulu'nda konuşan Demokrat Parti DP Grup Başkanvekili Hüseyin Öztoprak, bir öğretmenin Doğu Akdeniz Üniversitesi'nde DAÜ açtığı özgün baskı sergisinin davetiyesinde geçmişteki ''Kıbrıs Cumhuriyeti'' kimlik kartını kullanmasını eleştirdi ve Milli Eğitim ve Kültür Bakanlığı'ndan tedbir almasını istedi. 
     Bu sırada Öztoprak ile ''fikir ve düşünce özgürlüğüne saygı gösterin'' diyen ana muhalefet Toplumcu Kurtuluş Partisi TKP Grup Başkanvekili Mehmet Emin Karagil arasındaki tartışma, Öztoprak'ın kürsüden inmesiyle yatıştı. 
     Öztoprak'a yanıt için kürsüye gelen Milli Eğitim ve Kültür Bakanı İlkay Kamil'in konuşması sırasında tartışma yeniden alevlendi. 
     Kamil, konuşmasına başlarken, DP Gazimağusa milletvekili Nurten Hüdaverdioğlu'nun, ''Bu öğretmen görevden alınsın'' demesi üzerine Cumhuriyetçi Türk Partisi CTP milletvekillerinden büyük tepki geldi. 
     Bu sırada, tartışmaların engellenmesini isteyen Kamil ile CTP milletvekili Ferdi Sabit Soyer arasında da tartışma çıktı. Kamil ile Soyer'in birbirlerine bağırıp, birbirlerinin üzerine yürümesi üzerine ortalık karıştı ve fiili saldırılar, araya giren milletvekilleri tarafından son anda engellendi. 
     Birbirlerinin üzerine yürüyen milletvekilleriyle ortalığın karışması üzerine, toplantıyı yöneten UBP Milletvekili İlker Nevzat, toplantıyı kapatarak tartışmayı yatıştırdı. 
     Verilen aradan sonra toplantısına devam eden Meclis Genel Kurulu'nda, Meclis Başkanı Vehbi Zeki Serter, olayların geride kaldığını belirterek sükunet istedi. 
     DP Genel Başkanı Turizm ve Çevre Bakanı Serdar Denktaş da söz alarak herkesi sükunete davet etti. 
     Milli Eğitim ve Kültür Bakanı İlkay Kamil konuşmasına devam etti ve davetiyeye ''Kıbrıs Cumhuriyeti'' kimlik kartı basılmasını yanlış bulduğunu söyledi. Kamil, olayın amacının ne olduğunun araştırılacağını ifade etti. 
     





</TEXT>
</DOC>
