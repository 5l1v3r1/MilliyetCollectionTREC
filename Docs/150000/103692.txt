<DOC>
<DOCNO> 103692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/24/spor/spo10.html </URL>
<DATE> 2002/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Tırpan G. Kore'de 
</HEADLINE>
<TEXT>

Dünya Kupası’nın ardından G.Kore ile artan dostluk adımlarımıza bir yenisi eklendi. Ligde 8. sıradaki Buscheon, umudunu A Milli Takımımız’ın eski hocasına bağladı 
     NECMİ KEPÇETUTAN 

     Yardımcısı Orhan 
     TÜRK futbolunun 61 yaşındaki emektar teknik adamı Tınaz Tırpan, Güney Kore’nin Buscheon kulübü ile anlaşmaya vardı. Daha önce Türkiye’nin önde gelen kulüplerinin yanı sıra A Milli Takım’ı da çalıştıran Tırpan, Uzakdoğu’da iki yıl görev almayı kabul etti. Tırpan’ın yardımcılıklarını Trabzonspor’un eski oyuncusu Orhan Çıkrıkçı ile kaleci antrenörü Cemal Tosun üstlenecek. Tırpan’a ayda 20 bin dolar ödeneceği öğrenildi. 
     
     Talep patlaması 
     10 takımlı ligde 8. sırada yer alan Buscheon, Tınaz Tırpan’la tırmanışa geçmenin hesaplarını yapıyor. Öte yandan Buscheon ile Gençlerbirliği arasındaki kardeş kulüp protokolü büyük ilgi çekti. Güney Koreli gençlerin aylık bin dolar karşılığı eğitim görmesine olanak tanıyan protokolün ardından Başkent’e gelmek isteyenlerin sayısı 500’ü aşarken, talebin çokluğu nedeniyle seçme yapılmasın kararlaştırıldı. 
     
     25 kişi gelecek 
     GENÇLERBİRLİĞİ Genel Menajeri Cem Onuk’un önümüzdeki günlerde Güney Kore’ye giderek, yapacağı temaslarda projenin detaylarını görüşeceği ifade edildi. Onuk, Kırmızı - Siyahlı kulüpte eğitim görecek Güney Koreli futbolcu adaylarını da seçmeye tabi tutacak. Bunun sonucunda 25 Güney Koreli genç Başkent ekibinde futbol eğitimi almaya hak kazanacak. Başkan Celal Doğan, "Bu ülke tanıtımı için de büyük bir adım" dedi. 
     



 SPOR 

























</TEXT>
</DOC>
