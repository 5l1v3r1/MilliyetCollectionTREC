<DOC>
<DOCNO> 144316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/21/son/sonspo24.html </URL>
<DATE> 2003/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Ahmet Dursun Taraftarlar, Lazio maçında mükemmeldi... 
</HEADLINE>
<TEXT>

     Beşiktaşlı futbolcu Ahmet Dursun, dün gece UEFA Kupası'nda Lazio ile oynadıkları karşılaşmada siyah-beyazlı taraftarların tek kelimeyle ''mükemmel'' olduğunu belirterek, tur sözünü yerine getiremedikleri için özür diledi. 
     Ahmet Dursun, kendisine ait internet sitesinde yaptığı açıklamada, taraftarlara seslenerek, ''Lazio maçında dosta düşmana nasıl taraftar olunacağını en iyi şekilde ispat ettiniz. 12. adam olarak tribünde mükemmeldiniz, ama biz maalesef size verdiğimiz sözü yerine getiremedik. Özür diliyoruz'' dedi. 
     Daha maçın başında yedikleri iki golle adeta yıkıldıklarını ifade eden Ahmet Dursun, şunları kaydetti 
     ''Tüm planlarımız altüst oldu. Böyle bir sonucu beklemiyorduk. Hocamızın da dediği gibi, bu maçı kaybettik, ama gelecek yıllar için tecrübe adına çok şey kazandık. 
     Taraftarımıza borçluyuz. Artık tutunduğumuz bir tek Süper Lig şampiyonluğu kaldı. Bu nedenle tüm gücümüzle taraftara 100. yılda şampiyonluk hediye etmek için mücadele edeceğiz. Buna mecburuz ve başaracağız.'' Bu arada, Lazio maçında oyundan alınınca yedek kulübesi yerine doğrudan soyunma odasına gitmesinin, Lucescu'ya tavır koyduğu şeklinde yorumlanarak eleştirildiğine de değinen Ahmet, hocasına tavır koymak gibi bir düşüncesinin olamayacağını, ancak 2-0 yenik oynadıkları bir anda oyundan çıkmanın kendisini üzdüğünü belirtti. 
     Ahmet, ''Bu maçta sonuna kadar mücadele etmek ve şansımı en iyi şekilde değerlendirmek isterdim. Buna karar verecek tek kişi ise hocamızdır. Bizim saygı duymaktan başka bir davranışımız olamaz'' dedi. 
     





</TEXT>
</DOC>
