<DOC>
<DOCNO> 136378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/12/guncel/gun07.html </URL>
<DATE> 2003/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk doktorun mucizesi 
</HEADLINE>
<TEXT>

Harward’lı doktorların bile tedavi edemediği Suudi işadamının 4.5 yaşındaki otistik oğlunu Türk doktor Sabiha Paktuna Keskin konuşturarak büyük bir başarıya imza attı 
     Türkiye’de otistik çocukların tedavisi konusunda çalışma yürüten uzmanlardan Doç. Dr. Sabiha Paktuna Keskin, Suudi Arabistanlı bir işadamının Harward Üniversitesi’nde tedavi edilemeyen çocuğunu konuşturmayı başardı. 
     
     Harward tedavi edemedi 
     Doç. Dr. Keskin, Suudi işadamı ile diş doktoru eşinin, şu anda 4.5 yaşında olan Lama Nour adlı çocuklarını yaklaşık 6 ay önce tedavi için kendisine getirdiklerini anlattı. Ailenin, ülkelerinde tedavi imkanı bulamayınca çocuğu bundan 1.5 yıl kadar önce Harward Üniversitesi’ne götürdüklerini, ancak buradaki tedaviye yanıt alamadıklarını söylediklerini belirten Doç. Dr. Keskin, şöyle konuştu 
     
     İnternet sitesinden buldular 
     "Aile, Harward Üniversitesi’nde de sonuç almayınca arayışlarını sürdürmüş. Bir dönem Yağmur Adam’ adıyla Türkiye’de de gösterilen filmin gerçek karakteri olan ve şimdi 45 yaşında bulunan Karl Rimnand’ın babası Bernard Rimnand’ın ABD’de kurduğu Otizm Semptomlarını Yenin’ adlı cemiyetin internet sitesinden benim telefonumu bulup aradılar. Kendilerini Türkiye’ye çağırdım. Yaptığım tetkiklerde, çocuğun daha önce tedavi için götürüldüğü merkezlerde ağırlıklı olarak psikiyatrik inceleme yapıldığını gördüm." 
     
     Farklı bir tedavi 
     "Fakat, çocuğun annesinin diş doktoru olması ve bu meslek sahiplerinin amalgam dolgu gibi işlemler sırasında ağır metallere maruz kalabildiği bilindiği için bir dizi tetkik yaparak, vücudunda ağır metal aradık. Çok yüksek oranda civa ile karşılaştık. Otistik çocukların tedavisine birçok uzman sadece psikiyatrik açıdan yaklaşıyor. Tedavinin metabolik unsuru gözardı ediliyor." 
     Keskin, bunun üzerine psikiyatrik tedavinin yanı sıra "metal detoksitikasyonu" olarak bilinen vücuttan ağır metallerin atılmasını sağlayacak metabolik tedavi uygulandığını dile getirerek, daha önce hiç konuşamayan çocuğun kısa sürede su isteyebildiğini ve acıktığını söyleyebildiğini kaydetti. 
     Bunun çocuk için önemli bir gelişme olduğunu anlatan Keskin, olayın duyulmasının ardından Mısır Otizm Cemiyeti tarafından bu ülkeye davet edildiğini belirtti. 
     
     Dünyayı dolaşacak 
     Davet üzerine 2 hafta önce Kahire’ye gittiğini ifade eden Keskin, burada bir grup otistik çocuğu muayene ettiğini, aileler ile doktorlara bir dizi seminer verdiğini kaydetti. 
     Arap ülkelerindeki seminerlerinin devam edeceğini bildiren Keskin, Suudi Arabistan ve Kuveyt’teki bazı kuruluşlar ile otistik çocukların ailelerinden de davet aldığını söyledi. 
     Doç. Dr. Sabiha Paktuna Keskin, yakında bu 2 ülkeye de giderek, bazı çocukları muayene edeceğini ve ailelere seminer vereceğini sözlerine ekledi. 
     



 GÜNCEL 




















</TEXT>
</DOC>
