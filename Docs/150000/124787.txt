<DOC>
<DOCNO> 124787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/15/son/soneko02.html </URL>
<DATE> 2002/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul,konut inşaatçıları için iyi pazar... 
</HEADLINE>
<TEXT>

     Türkiye'deki konut stoğunun yüzde 21'inin bulunduğu İstanbul, konut inşaatçıları açısından başlı başına ''iyi bir pazar''. 
     Konut Müsteşarlığı'nın yaptığı bir araştırmaya göre, gecekonduların çokluğu nedeniyle konut açığı görünmeyen İstanbul'da, ruhsatlı konut açığı ise çok büyük boyutlarda. 
     Araştırmadaki verilere göre, Türkiye'de 2000 yılı itibariyle 16 milyon 235 bin 830 olarak tespit edilen konut stoğunun 3 milyon 393 bin 77'si İstanbul'da, bunun da 3 milyon 136 bin 931'i il ve ilçe merkezlerinde bulunuyor. İstanbul'un aynı yıl itibariyle konut ihtiyacı 2 milyon 542 bin 651 olarak belirlenirken, 594 bin 280 adet konut fazlalığı kaydedildi. 
     Ancak, konut stokunun inşaat ruhsat sayıları dikkate alınarak bir değerlendirmesi yapılırsa, Türkiye genelinde 2 milyon 9 bin 939 adet, sadece İstanbul'da ise 1 milyon 24 bin 210 adet açık ortaya çıkıyor. Yapı kullanım izinleri dikkate alındığında ise bu açık, il ve ilçe merkezlerinde Türkiye genelinde 6 milyon 382 bin 197, sadece İstanbul'da 1 milyon 944 bin 119'a ulaşıyor. 
     2000 yılı itibariyle İstanbul'da inşaat ruhsatı sayısı 1 milyon 518 bin 441, yapı kullanım izinlerinin sayısı ise sadece 598 bin 2 düzeyindeydi. Bu, İstanbul'daki konut stokunun yüzde 52'sinin inşaat ruhsatının, yüzde 80'inin de yapı kullanım izninin olmadığını ortaya koyuyor. 
     Konut Müsteşarlığı elemanlarından Ahmet Çanga, Ebru Çor, Gülay Kızıltaş Karademir, Alper Özkan, Pınar Türker Devecigil, Tolunay Yılmaz tarafından gerçekleştirilen ''2000-2010 Türkiye Konut İhtiyacı Araştırması''na göre, İstanbul'da, 2010 yılında il ve ilçe merkezlerinde toplam 3 milyon 299 bin konuta ihtiyaç duyulacak. 
     Bu durumda, 2000-2010 döneminde 756 bin 3 konut yapılması gerekiyor. Ancak, 2000 yılı itibariyle 594 bin 280 adetlik konut fazlası dikkate alınırsa, inşaat sektörü açısından İstanbul parlak bir pazar olarak değerlendirilemez. Diğer taraftan, inşaat ruhsat sayıları dikkate alınarak hesaplanan 1 milyon 24 bin adetlik açık göz önünde alınırsa, 2010 yılına kadar 1 milyon 780 bin 563 konut yapmak gerekiyor. 
     Verilere göre, İstanbul'daki konut stokunun yüzde 2'sini harap ve yıkılması planlanan, niteliği bilinmeyen konutlar, yüzde 5'ini esaslı tamir ve tadilata ihtiyacı olan konutlar oluşturuyor. Konut stokunun yüzde 23'ünde ise basit tamir ve tadilat gerekiyor. İstanbul'daki binaların ortalama yaşının 18 olduğu da dikkate alınırsa, inşaatçıların bu ildeki pazar alanı daha da genişliyor. 
     Araştırmada değişik varsayımlara dayanarak yapılan tahminlere göre, İstanbul'da, 2000 yılı konut stokunun sabit kalması durumunda, 2010 yılında 162 bin 73 konut açığı ortaya çıkacak. Ruhsatlı konut stoğundaki normal artış eğilimin devam etmesi halinde ise konut fazlalığı sürecek ve 1 milyon 77 bin 427 konut fazlası ortaya çıkacak. İstanbul'da, 2000-2010 döneminde ruhsatsız konut üretimine izin verilmese bile normal şartlarda ruhsatlı konut üretimi ile 2010'da 437 bin 991 konut fazlası oluşacak. 
     
     GAZİANTEP'TE DE RUHSATLI KONUT AÇIĞI BÜYÜK 
     İnşaat ruhsatlarına bakılarak, İstanbul'dan sonra en fazla konut açığı Gaziantep'te ortaya çıktı. 
     2000 yılı itibariyle 64 bin 266 konut fazlalığı olan Gaziantep'te, inşaat ruhsatlarına göre 101 bin 855, yapı kullanım izinlerine göre 150 bin 723 konut açığı tespit edildi. 
     İnşaat ruhsatlarına göre en fazla konut açığı belirlenen iller arasında, 94 bin 908 konutla Adana, 85 bin 425 konutla Şanlıurfa, 67 bin 800 konutla Diyarbakır, 67 bin 195 konutla Kırıkkale, 63 bin 316 konutla İzmir bulunuyor. 
     





</TEXT>
</DOC>
