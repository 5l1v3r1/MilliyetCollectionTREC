<DOC>
<DOCNO> 138255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/21/son/sonspo29.html </URL>
<DATE> 2003/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye Rallisi için ana sponsor bulunamadı... 
</HEADLINE>
<TEXT>

     Otomobil ve Motor Sporları Federasyonu TOMSFED Spor Komitesi Başkanı ve Yarışma Direktörü Metin Çeker, Dünya Ralli Şampiyonası'nın 3. ayağı olan Türkiye Rallisi için ana sponsor bulunamadığını bildirdi. 
     Metin Çeker, Dünya Ralli Şampiyonası'nın Kemer'de gerçekleştirilecek 3. ayağı için ana sponsor bulunamamasını, Türkiye'nin genel ekonomik durumuna bağladı. Yaşanan ekonomik krizin, firmaların ana sponsorluk önerisine sıcak bakmasını engellediğini ifade eden Çeker, ''Bazı firmalar da rallinin ulaştığı kitlenin büyüklüğünü ve önemini anlayamadılar'' dedi. 
     Eurosport'un ralli süresince 186 ülkede yaklaşık 150 dakika canlı yayın yapacağını belirten Çeker, ''Firmalar, reklam vermek isteseler 30-40 milyon doları gözden çıkarmak zorunda kalacaklardı. Halbuki ralliye ana sponsor olarak çok daha geniş kitlelere ulaşabilirlerdi. Neden bunu kabul etmediler halen anlayabilmiş değilim'' diye konuştu. 
     Bir Türk firmasının ana sponsorluğu üstlenmesini çok istediklerini belirten Çeker, yarışmanın büyük giderlerinin Gençlik ve Spor Genel Müdürlüğü tarafından karşılandığını kaydetti. 
     Kemer merkezinde yapılacak servis alanlarının yarışma saatine dek yetiştirilmesi için çalışmaların sürdüğünü belirten Çeker, en büyük dileklerinin yarış anında yağış olmaması olduğunu söyledi. 
     





</TEXT>
</DOC>
