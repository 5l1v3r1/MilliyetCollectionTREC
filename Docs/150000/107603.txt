<DOC>
<DOCNO> 107603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/14/son/sonspo01.html </URL>
<DATE> 2002/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Terim "Rahat bir galibiyet aldık" 
</HEADLINE>
<TEXT>

     Galatasaray Teknik Direktörü Fatih Terim, Kocaelispor karşısında rahat bir galibiyet elde ettiklerini söyledi. 
     Terim, maçtan sonra düzenlediği basın toplantısında, oyunu erken 2-0'a taşıdıklarını, devre sonuna kadar da baskılarını sürdürdüklerini kaydederek, ''Maç boyunca çok pozisyon bulduk. Fark artabilirdi. Sevindirici olan, bu akşam kalemizde de az pozisyon vermemizdi'' dedi. 
     Ergün ve Berkant'ı denediklerini kaydeden Terim, Ergün'ün sorununun bulunmadığını, Berkant'ı ise sakatlığı nüksettiği için oyundan almak zorunda kaldığını bildirdi. 
     Terim, Felipe'ye de övgüler yağdırarak, şöyle konuştu 
     ''Kendisi bundan daha iyi oynayacaktır. Bugün tek bir hata yapmadan, bir futbolcunun oynayabileceği maksimum futbolu ortaya koydu. Kendisinden çok memnunum. Bu akşam sadece hücumda değil, savunmada da rakip ve kale arasına girdi.'' Terim, bir soru üzerine Hasan'ın bir sorunu olduğunu sanmadığını ifade ederek, kendisinin fiziksel açıdan sıkıntısı bulunduğunu, bunu atlattığında daha iyi olacağını ve ''Piyasaya çıkacağını'' söyledi. 
     İki yeni transfer Christian ve Almaguer'in performanslarından da memnun olduğunu dile getiren Terim, Ümit Davala'nın da eski günlerini aratmayacak futbol oynadığını kaydetti. 
     Terim, gösterilen bu performansın kendileri için yeterli olmadığını vurgularken, baskılı futbollarını her iki devrede de 20'şer dakika sürdürmeleri halinde bunun yeterli olacağını söyledi. 
     Şampiyonlar Ligi'nde gelecek hafta yapacakları Lokomotiv Moskova maçına değinen Terim, şöyle konuştu 
     ''Rakibimiz 25-26 maç yaptı. Bizden ilerideler. Takım olarak iyi durumdalar. Ancak bizim de bu maçta ligin çok dışında bir performans çizeceğimizi düşünüyorum. Umarım Şampiyonlar Ligi'ne iyi bir başlangıç yaparız.'' Maçın hakemi hakkındaki görüşü sorulan Terim, ''Ali Aydın için kolay değildi. Seyircilerin tepkisi penaltı pozisyonunda oldu. Geçen yılın tepkisi de vardı. 2-3 pozisyon belirledik. Kasetten ağır ağır izleyerek karar vereceğiz'' dedi. 
     
     FUTBOLCULARIN GÖRÜŞÜ 
     Galatasaray'ın golcü futbolcusu Arif Erdem, Kocaelispor galibiyetiyle, Lokomotiv Moskova maçı öncesi moral bulduklarını söyledi. 
     Arif, maçın yıldızlarından Felipe'yi kutlayarak, ''Onu tebrik etmek lazım. Bana çok güzel bir pas verdi, ben de golümü attım. Şimdi Lokomotiv Moskova maçına bakıyoruz. Orada alacağımız puanlarla Şampiyonlar Ligi'ne iyi başlamak istiyoruz'' dedi. 
     Arif, rakip ceza alanı içinde düştüğü pozisyonun kesinlikle penaltı olduğunu da iddia etti, ancak hakemin kararına saygı duymak gerektiğini kaydetti. 
     Galatasaray'ın yeni transferlerinden Christian da maçtan sonra yaptığı açıklamada, ''Maçta paslar aldım ama gol atılacak paslar değildi. Gelecekte uyum sağladığımızda daha da iyi olacağım. Kesinlikle kondisyon eksiğim yok. 90 dakika oynayabilecek durumdayım'' dedi. 
     Bu arada, sarı-kırmızılı futbolcular yarın izin yapacak. Pazar günü çift antrenman yapacak sarı-kırmızılı ekip, 17 Eylül Salı günü Lokomotiv Moskova maçı için Rusya'ya gidecek. 
     





</TEXT>
</DOC>
