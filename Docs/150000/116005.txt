<DOC>
<DOCNO> 116005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/30/son/sontur10.html </URL>
<DATE> 2002/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'a "futbol menajeri" benzetmesi 
</HEADLINE>
<TEXT>

     Türkiye'de seçimler sonucunda oluşabilecek bir AKP iktidarının demokrasi ile İslam'ın bağdaşıp bağdaşmadığını belirleyeceği, bunun da Türkiye'nin sınırlarının çok ötesinde yankı bulacak bir deneyim olacağı öne sürüldü. Financial Times gazetesi, Tayyip Erdoğan ve olası bir AKP iktidarını değerlendirirken Erdoğan'ın normal bir İslamcı lider modeline uymadığını savunarak "Yükselen bir molladan çok başarılı bir futbol menajerine benziyor" diye yazdı. 
     Gazete, laik çevrelerin derin kuşkuyla baktıkları Erdoğan'ın din ve siyasetin ayrı tutulması gerektiğini savunduğunu belirtti. Popüler bir belediye başkanı olarak nitelendirdiği Erdoğan'ın okuduğu şiir nedeniyle 1999 yılında kısa bir süre için cezaevine girdiğini anımsatan gazete, hakkında verilen ceza nedeniyle seçime katılması ve başbakan olmasının yasaklandığını belirterek parti başkanlığından istifa etmediği için savcının AKP hakkında kapatma işlemlerini başlattığına dikkat çekti. 
     Erdoğan'ın AKP'nin İslamcı bir parti olarak nitelendirilmesini kabul etmediği, "bu etiketin birçok yanlış anlamaya ve anti demotratik izlemlere yol açtığını" söylediği kaydedilen gazetede, Erdoğan'ın "hakkında getirilen yasağın Türkiye'nin prestijisine büyük zarar verdiğini düşündüğü" belirtildi. 
     
     ÇOĞUNLUK ELDE EDEBİLİR 
     Gazete, Erdoğan'ın görüntüsünün birçok Türk politikacının bağlantıları kopmuş gibi gözüktüğü Anadolu'nun sosyal muhafazakarlığa uygun olarak dizayın edildiğini öne sürdü. 
     Gazete, Erdoğan'ın Elazığ ve Malatya'da düzenlenen seçim mitingleri sırasında gösterdiği performans ve kalabalıktan gördüğü ilgiyi artarırken de Malatya meydanında Erdoğan ve Atatürk'ün dev posterlerinin yan yana asıldığına da dikkat çektikten sonra şu değerlendirmeyi yaptı 
     "Kazanacağından emin ve en yakın yardımcıları, kuşkusuz AKP'nin büyük bir zafer elde edeceğine inanıyorlar. Erdoğan'ın partisi, Türkiye'de yapılan ve çok inandırıcı olmayan tüm anketlerde yüzde 22 ile yüzde 30 gibi büyük bir farkla önde gidiyor. AKP stratejistleri, yüzde 40 kadar oy alabileceklerine inanıyor. Ancak merkez ve sağdaki parçalanma ve yüksek yüzde 10'luk baraj nedeniyle sadece iki ile dört arasında partinin parlamentoya girmesi olasılığından dolayı AKP orantısız yüksek bir sandalye sayısını sağlayacak ve coğunluk bile elde edebilir." 
     
     TÜRKİYE'NİN SINIRLARINI AŞACAK BİR DENEYİM 
     Erdoğan'ın partisinin seçimlerde galip çıkması halinde nasıl hareket edeceği sorununa da değinen Financial Times, "Gabiliyeti nasıl kullanacağı sadece Türkiye'nin mevcut ekonomik ve siyasi krizden nasıl çıkacağı değil, aynı zamanda demokrasi ile İslam'ın bağdaşır bağdaşmayacağını belirleyecek. Bu Türkiye'nin sınırlarının çok ötesinde yankı yapacak olan bir tecrübe olacak" diye yazdı. 
     Financial Times, Erdoğan'ın yardımcılarının AKP'nin Müslüman kimliği olan tam demokrat bir Türkiye'yi sağlayabileceğini, AKP'nin Almanya, İtalya ve Benelüks ülkelerinde siyasi yaşamda hakimiyeti olan Hıristiyan Demokrat partilerine benzer bir Müslüman demokrat partisi olduğunu savunduklarını kaydetti. Erdoğan'ın da partisinin muhafazakar bir görüntüsü olduğunu, Hıristiyan Demokratlar ile aralarında aile, geleneksel değerler ve etik gibi birçok benzerlik olduğunu öne sürdüğüne dikkat çeken gazete, buna karşın Erdoğan'ın Hıristiyan Demokrat Partilerinin yabancı düşmanlığını beğenmediğini söylediğine de dikkat çekti. 
     AKP'NİN DENEYİMİ YOK Turgut Özal'ın eski yardımcılarının bazılarının AKP'ye dahil ediliğine de işaret eden Financial Times, ancak 14 ay önce kurulan partinin Türkiye'yi yönetme konusunda bir deneyiminin bulunmadığını da kaydetti. 
     





</TEXT>
</DOC>
