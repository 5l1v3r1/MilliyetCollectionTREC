<DOC>
<DOCNO> 140156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/02/son/sontur25.html </URL>
<DATE> 2003/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Fermani Altun Başıma gelenler tamamen komplo 
</HEADLINE>
<TEXT>

     ''Adam kaçırma ve işkence yaptırma'' iddiasıyla gözaltına alındıktan sonra dün çıkarıldığı mahkemece serbest bırakılan Dünya Ehlibeyt Vakfı Başkanı Fermani Altun, olayın ''tamamen komplo'' olduğunu ileri sürdü. 
     Altun, yaptığı yazılı açıklamada, 4 gün önce DGM kararıyla bir olaya ilişkin gözaltına alındığını ve dün serbest bırakıldığını hatırlatarak, ''Olayın tamamen bir komplo olduğunu, 7 aydan beri sahneye konulduğunu ve bazı resmi görevlilerin de taşeron olarak kullanıldığını belirtmek isterim'' dedi. 
     ''Amacın, şahsında Dünya Ehlibeyt Vakfı'nın yıpratılması'' olduğunu savunan Altun, şu görüşleri dile getirdi 
     ''Lanse edilen olay, 1 yıl önce 45 gün yanımda, bir dönem de Düzce'de 600 işçi çalıştıran eniştem Hasan Can'a ait fabrikada şoför olarak çalışan şahsın, aynı fabrikadaki 2 kişiden iş yapmak amacıyla aldığı parayı başkalarına kaptırması ve parayı kaptırdığı yerden kurtarmak için kendisine işkence yapıldığı senaryolarını hazırlamasından ibarettir. Bu şoför, daha sonra dolandırıcı şebekenin bir elamanı olarak çalışmalara devam etmiştir. Olayın boyutu ve detayı bundan ibarettir. Şahsım olarak bu olayla zerre kadar dahi ilgim ve haberim yoktur.'' 
     





</TEXT>
</DOC>
