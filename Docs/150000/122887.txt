<DOC>
<DOCNO> 122887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/05/son/sontur18.html </URL>
<DATE> 2002/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya'da aralıksız yağan şiddetli yağmur yolları kapattı... 
</HEADLINE>
<TEXT>

     Antalya'da, dün geceden bu yana devam eden şiddetli yağış, yaşamı adeta felç etti. 
     Antalya Valiliği, küçük araçların trafiğe çıkmamaları konusunda uyarı yaparken, Antalya Büyükşehir Belediye Başkanı Bekir Kumbul, vatandaşlardan acil durumlar dışında dışarıya çıkmamalarını istedi. 
     Kentte, dün gece yarısından bu yana devam eden yağış sabahın erken saatlerinden itibaren yaşamı olumsuz etkilemeye başladı. Biriken yağmur suyu nedeniyle kent merkezinde bazı caddeler ulaşıma kapanırken, pek çok araç yollarda mahsur kaldı. 
     Antalya Büyükşehir Belediyesi itfaiye ekipleri, kentin birçok noktasında, yolda kalan araçları ve içindeki vatandaşları kurtarmaya çalışıyor. İtfaiye, bu çalışmalar için Jandarma'dan da yardım istedi. 
     
     ''DIŞARI ÇIKMAYIN'' UYARISI 
     Antalya Büyükşehir Belediye Başkanı Bekir Kumbul, öğleden sonra şiddetini artıran yağışlar nedeniyle bazı caddelerin yağmur sularıyla dolduğunu söyledi. 
     Bazı ev ve işyerlerine de yağmur sularının girdiğini belirten Kumbul, Antalyalılara çağrıda bulunarak, ''Vatandaşlardan ricam, acil olmadan dışarıya çıkmasınlar. Vatandaşlarımızdan, acil değilse, en azından yağmur dininceye kadar dışarıya çıkmamalarını istiyoruz'' dedi. 
     
     ANTALYA VALİLİĞİ'NDEN DUYURU 
     Öte yandan, Antalya Valiliği'nce yapılan duyuruda da, yoğun yağış nedeniyle kent merkezindeki yollarda su seviyesinin yükseldiği belirtilerek, küçük araç sahiplerinden zorunlu olmadıkça trafiğe çıkmamaları istendi. 
     





</TEXT>
</DOC>
