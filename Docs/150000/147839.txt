<DOC>
<DOCNO> 147839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/06/spor/ygokce.html </URL>
<DATE> 2003/04/06/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Gerçekten Kartal gibi 
</HEADLINE>
<TEXT>

     Beşiktaş’ın etkili oyununda anahtar rol üstlenenler Tayfur, Giunti ve Sergen’den oluşan orta alanın içerideki üçlüsüydü. Bu üçlü yorgunluğunu geride bırakmış, antrenmanlarla formsuzluktan kurtulmuş ve meşin yuvarlağı özlemiş adamlardan oluşuyordu. Kaptan Tayfur’un orta alandan kaptığı topla ofansif zenginlikler yaratarak Denizli ceza alanı içine girmesi, Sergen’le paslaşması, sonra da taa stoper görevinden koşup gelen Zago’nun topla buluşması ve yaptığı vuruş bir takımın bir gol için neler üretebileceğine en güzel örnekti. 
     Beşiktaş golden sonra da disiplinini bozmadı. Orta alanın hem hücuma hem savunmaya destek veren etkin ve yaratıcı oyunu üst üste kornerler üretiyor, gol pozisyonları yaratıyor ve seyirci beklediği futbol keyfini alıyordu. Ahmet Dursun yedek kulübesinde beklerken, yine meşin topu özleyen Nouma’nın İlhan’la birlikte çift santrfor görevini paylaşması oyunun bir başka rengiydi. Nouma, Denizlispor’un sıkı markajına rağmen özellikle hava toplarında savunmanın dengelerini bozdu. Orta alana kadar gelip arkadaşlarına destek verdi. Bir defasında da Cordoba’nın önünden bir Denizlispor atağını kafayla keserek profesyonelliğini gösterdi. Ama maçtaki en önemli hareketi ikinci golde Sergen’e yaptığı asist idi. Ne yazık ki, Nouma ile İlhan’ın yardımlaşması aynı düzeyde olmadı. İlhan’ın hırsına, enerjisine elbette saygı duymak gerekir. Ancak gol vuruşlarında kararlılık gösteremiyor. 
     Beşiktaş’ın dünkü oyununda orta alan, savunma çok iyi işler yaparken, kanatlar ve forvetler vasatı aşamadılar. Denizlispor, oyuna yine fizik kalitelerini öne çıkararak tempolu bir mücadeleyle başladı. Ancak hücumda Ersen Martin’in yalnız kalması, Bencik’le Mustafa Özkan’ın yeterince destek vermemesi erken gelen gol sonrası maçı toparlamalarına engel oldu. 
     Beşiktaş, galiba mart sendromundan kurtulmuş. UEFA Kupası’ndan elenerek en büyük hedefi ile başbaşa kalıp, rahatlamış. Dünkü oyun bunun göstergesi. 
     Ali Aydın, maçı pür dikkat başarıyla yönetti. Servet’in İlhan’a yaptığı penaltıda ve gösterdiği kartlarda kararları doğruydu. 
     
     


SPOR 





























</TEXT>
</DOC>
