<DOC>
<DOCNO> 124332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/13/spor/ysenay.html </URL>
<DATE> 2002/12/13/ </DATE>
<TIME>  </TIME>
<AUTHOR> ERDOĞAN ŞENAY  </AUTHOR>
<HEADLINE>
Neler olacak dersiniz 
</HEADLINE>
<TEXT>

     Fenerbahçe, Lorant’ın ipini kesip Oğuz Çetin’i takımın başına getirmekle futbol mevsiminin şu hassas zamanında en akla yatkın operasyonunu yapmıştır bizce de... 
     Evet, sorgulanması gereken çok şey var tabii bu yeni ekibin geçmişi adına... Önce Denizli’yi, sonra da Lorant’ı "Bizans oyunlarıyla" evlerine gönderen Oğuz Çetin dileriz önümüzdeki dönemde takıma büyük iyileşmeler getirir de, Fenerbahçe’de hem kaçınılmaz kongre rüzgarlarının önüne geçip Aziz Yıldırım ve ekibinin geleceğini kurtarır, hem de kendi kaderinin eğri veya doğru çizelgesini... Ayrıca başka önemli bir gerçeği de sevgili Fenerbahçeliler hiç unutmamalıdır. Oğuz Çetin, er veya geç bir gün bu takımın başına geçecek ve Fenerbahçe’de teknik patronluk şansını şu veya bu zamanda deneyecekti. İşte, bu devre şimdilerde öne gelmekle belki de koca camianın büyük bir zaman kaybını önledi. Ve bu gelişmede bizce Fenerbahçe’nin yararına olmuştur... 
     Şimdi herkesin Oğuz’un takımı rayına oturtması adına dualar edeceği bir gerçektir. Bunun aksini söyleyecek resmi veya gayriresmi ağızlar ya "bozguncular listesine" yahut da kulübü elinden kaçırmak istemeyenlerin sıralamasına girerler ki, bu da "kirli suratları" tanımak adına ayrı bir kazançtır gerçek Fenerbahçeliler için... 
     Ancak herşeyin birden güllük gülüstanlık haline geleceğini de hayal etmekte doğru değildir Sarı - Lacivertli renklere gönül vermişler adına... Öyle ya, sezon başından beri yanlış yerlerde oynatılan Tuncay - Ortega - Yusuf - Hakan - Ogün - Johnson gibi isimler, hele hele bu bozuk morallerden sonra en ideal on birde doğru yerlerde görev alsalar bile kendilerine gelip eski tempoyu, teknik verimlik ve moral güçlerini yakalamaları hiç de kolay değildir futbolda... Gerçi Oğuz Çetin eğer gelecek zamanlarda teknik direktörlük mertebelerini üst çıtalara yükseltebilecek bir yetenekse kendisinin çok da iyi bildiği sorunlar daha kolayca hal yoluna girebilir... Ama futbolcuların içinden Oğuz’a tavırlı olanların sayısı yüksekse işte o zaman sorunları hal yoluna koymak zorlaşır ve toparlanma süreci gecikebilir... 
     İşte, bu nedenlerden Göztepe ve Trabzon oyunlarının sonuçlarına göre Oğuz Çetin’i yargılamak veya abartılı şekilde alkışlamak yanlış olacaktır. Sayın Saran’ın Futbol Şubesi’nin başına gelmesi de aşağı yukarı Oğuz Çetin’in kaderi ile aynı işaretleri taşımaktadır. Kendisinin genç ve atak kişiliği bizleri daima sevindirmiştir. Ancak Lorant’ın alınışı, Washington’un geçmişteki Andersson enkazından sonra Fenerbahçe’ye santrfor olarak layık görülmesi kararlarında Sadettin Saran’ın ağırlığı varsa o zaman o da bir "transfer günahkarıdır" ve de devre arası alınacak bir veya iki yabancı transferlerinde kılı kırk yararak seçmelidir. 
     Yani, Fenerbahçe’de geleceklerin kaderi Sayın Saran’ın şahsında ve Oğuz Çetin’in teknik adam kimliğinde saklıdır. Dileriz herşey yoluna girer de bu yönetim göğsünü gererek yoluna devam eder. Aksi ne olur derseniz Kadıköy’de havalar çabuk açılır ve çabuk kapanır. Doğacak fırtınalar hem bu yönetimi siler süpürür, hem de Fenerbahçe yeni kongre maceralarındaki olası kaoslarla uğraşır durur. 
     



 SPOR 



























</TEXT>
</DOC>
