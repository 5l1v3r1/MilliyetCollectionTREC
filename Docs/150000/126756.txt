<DOC>
<DOCNO> 126756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/25/son/sondun13.html </URL>
<DATE> 2002/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Hindistan'da kiliseye bombalı saldırı 6 yaralı... 
</HEADLINE>
<TEXT>

     Hindistan'ın doğusunda Noel arifesinde bir kiliseye düzenlenen bombalı saldırıda 6 kişi yaralandı. 
     Polis, 20 kadar saldırganın, Malipota kentinde yaklaşık 1200 kişinin bulunduğu kiliseye düzenlediği saldırıda, yüzlerce kişinin değerli eşyalarının çalındığını bildirdi. 
     Saldırıda yaralananların tedavi gördüğü, olayla ilgili 5 kişinin gözaltına alındığı belirtildi. 
     Bu arada, ülkenin batısındaki Gucarat eyaletinde çıkan Hindu-Müslüman çatışmasında 2 Müslüman'ın bıçaklanarak öldürüldüğü, 9 kişinin yaralandığı bildirildi. 
     Polis, çatışmanın, eyaletin başkenti Gandhinagar'ın yaklaşık 120 kilometre kuzeyindeki Baroda kentinde meydana geldiğini kaydetti. 
     Çatışmada Müslümanlara ait 6 ev, 3 motosiklet ve diğer bir aracın yandığı belirtildi. 
     Hindistan'ın Gucarat eyaletinde yıl başında çıkan Hindu-Müslüman çatışmalarında çoğu Müslüman 1000'i aşkın kişi yaşamını yitirmişti. 
     





</TEXT>
</DOC>
