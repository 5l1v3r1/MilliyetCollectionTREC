<DOC>
<DOCNO> 109194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/24/dunya/adun.html </URL>
<DATE> 2002/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeşilin zaferi 
</HEADLINE>
<TEXT>

Sözüne sadık, şeffaf ve hoşgörülü tutumuyla Yeşiller, iktidarda olmalarına rağmen oylarını artırmayı başardılar ve sosyal demokratları da iktidara taşıyarak seçimin gerçek galibi oldular 
     MEHMET AKTAN Berlin 

     Almanya’daki genel seçimler kelimenin tam anlamıyla Yeşillerin zaferine sahne oldu. 
     Koalisyonun küçük ortağı verdiği sözde duran, hatasını açıkça kabul eden, şeffaf ve hoşgörülü tutumuyla bütün gözlemcileri şaşırttı, hatta kendi hayallerinin bile ötesinde bir sonuçla karşılaştı. Yeşiller, oyunu yaklaşık yüzde 2 artırarak vatandaştan 22 yıllık tarihinin en parlak karnesini aldı. 
     İktidarda olduğu halde yıpranmadan oyunu artıran Yeşiller aynı zamanda oy kaybına uğrayan büyük ortağı Sosyal Demokratlar’ın açığını kapatarak yeniden iktidara taşıdı. Başka bir deyişle Başbakan Schröder’e can simidi oldu. 
     Yeşil lider Joschka Fischer, şimdi Alman siyaset arenasının en parlak yıldızı olarak gösteriliyor. Onun Balkanlar, Irak ve Filistin’de barıştan yana dikkatli ve güvenilir politikası, sevimli bir insan ve iyi hatip olması takdir topluyor. 
     Almanya’daki son sel felaketi de, Yeşillerin yıllardan beri ekolojik konulara olan duyarlılıklarının ne denli yerinde olduğunu kanıtladı. "Tüketiciyi Koruma ve Tarım Bakanlığ’ını elinde tutan Yeşillerin, deli dana hastalığının yayılmasına karşı aldığı önlemler, hastalık bulaşmış hayvan yemi konularında uyguladığı sert politikalar ve doğal şartlarda tarım ve hayvancılık projeleri de ayrıca beğeni kazandı. 
     Partinin başarılı olmasının bir nedeni de, ilk kez oy kullanan 18 yaşındaki seçmenlerin Yeşiller’i tercih etmesi. Milletvekillerinin yarıdan çoğunu kadınların oluşturduğu Yeşiller partisi, 1998’de yüzde 6.7 oyla 43 milletvekili çıkarabilmişti. Bu seçimlerde ise ülke genelinde oy oranı yüzde 8.6’ya çıktı ve federal parlamentoya da 55 milletvekili soktu. 
     
     İstanbul’dan tebrik 
     Yeşil Parti Eşbaşkanı Claudia Roth, önceki akşam seçim sonuçlarını kutladıkları Tempodrom salonunda, kendisini tebrik edenler arasında çok sayıda Türk’ün de bulunduğunu anlattı. Roth, İstanbul’daki dostlarının çok erkenden kendisini telefonla arayıp uyandırdıklarını söyledi. 
     



 DÜNYA 













</TEXT>
</DOC>
