<DOC>
<DOCNO> 106599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/09/son/sontur01.html </URL>
<DATE> 2002/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Haliç'te tekne battı... 
</HEADLINE>
<TEXT>

     Haliç'te, içinde 7 kişinin bulunduğu belirtilen bir tekne battı. Kazadan kurtulan 5 kişi, kaldırıldıkları hastanede tedavi altına alındı. 
     Balat önlerinde saat 00.10 sıralarında, içinde 7 kişinin bulunduğu belirtilen küçük bir tekne, henüz belirlenemeyen nedenle battı. 
     Teknede bulunanlardan 2'si yüzerek kıyıya çıkarken, olaya müdahale eden Deniz Şube Müdürlüğü ekipleri de 3 kişiyi kurtardı. Bu kişiler, kaldırıldıkları Balat Hastanesi'nde tedavi altına alındılar. 
     Gezinti amacıyla bindikleri küçük teknenin Balat önlerinde batmasının ardından kurtarılarak kıyıya çıkarılan kişilerin Atıf Usta, Mehmet Telci, Cem Uzuner, İsmail Yıvrık ve Akif Karaduman olduğu belirtildi. 
     Kaza sonrası kaybolan 2 kişinin ise Selçuk Telci ile Murat Çığır olduğu bildirildi. 
     Kaldırıldıkları Balat Hastanesi'ne yapılan ilk müdahalenin ardından Haseki Eğitim ve Araştırma Hastanesi'ne sevk edilen Uzuner, Yıvrık, Usta, Karaduman ve Telci, tedavilerinin yapılmasından sonra taburcu edildi. 
     Daha sonra Balat Karakolu'na götürülen ve alkollü oldukları belirtilen bu kişilerin, aralarında topladıkları parayla satın aldıkları teknenin gezinti sırasında alabora olarak battığını ve 2 arkadaşlarının kaybolduğunu anlattıkları kaydedildi. 
     Teknenin batması sonucu kaybolan Selçuk Telci ile Murat Çığır'ı arama çalışmalarının, bugün sualtı ekiplerince yapılacağı bildirildi. 
     
     SU ÇOK BULANIK 

     Kıyı Emniyeti ve Gemi Kurtarma İşletmeleri Genel Müdürlüğü'ne bağlı ''Tahlisiye-1'' römorkörü, İstanbul Büyükşehir Belediye Başkanlığı'na ait ''Valide Sultan'' ve ''Mavi Deniz'' motorları ile Deniz Şube Müdürlüğü'ne bağlı bir polis botu, Selçuk Telci ile Murat Çığır'ın kayboldukları ve teknenin battığı Balat ile çevresinde arama çalışmaları yaptı. 
     Yaklaşık 4 saat süren çalışmalar sonucu batan tekneyi bulan ekipler, kaybolan 2 kişinin halatlara dolaşmış olabileceğini düşünerek, tekneyi su altından çıkardı. 
     Teknede Telci ve Çığır'ın izine rastlamayan ekipler, suyun bulanık olması nedeniyle dalgıçların çalışma yapamayacağı anlaşılınca bölgeden ayrıldı. 
     Uzun süre çalışmayı izleyen kayıp Telci ve Çığır'ın arkadaşları, ekiplerin ayrılmasından sonra kendi imkanlarıyla arama çalışması yapacaklarını söylediler. 
     





</TEXT>
</DOC>
