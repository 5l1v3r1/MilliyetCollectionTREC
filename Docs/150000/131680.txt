<DOC>
<DOCNO> 131680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/18/son/sondun06.html </URL>
<DATE> 2003/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Avustralya'da çalı yangını başkente sıçradı, 100 ev yandı 
</HEADLINE>
<TEXT>

     Avustralya'da çalılıklarda başlayan yangının başkent Canberra'ya sıçraması sonucu 100 ev yandı, 1 kişi öldü. 
     Başkentin 5 noktasında devam eden yangın nedeniyle kentin 300 bin kişilik nüfusunun tamamının tehdit altında olduğunu belirten yetkililer, hızla gelen yangının halkı hazırlıksız yakaladığı Canberra'da olağanüstü hal ilan ettiler. 
     20'den fazla kişinin yanık ve duman soluma nedeniyle tedavi gördüğü Canberra Hastanesi'nin elektriğinin kesildiği, yangının hastaneyle 2 kilometre kadar yaklaştığı, kentin üstündeki kesif dumanın Parlamento binasını görünmez hale getirdiği bildirildi. 
     Yerel bir radyo, bir itfaiye istasyonu, okul ve sağlık merkezinin yangında yerle bir olduğunu, itfaiyenin kentin yangından en çok etkilenen birçok yerine ulaşamadığını duyurdu. 
     Halkın 28 mahallede boşaltma işlemine hazır olması istenirken, bu mahallelerin sakinlerinden biri, telefonla yaptığı açıklamada, ''ortalık simsiyah. Gökyüzü gerçekten de kırmızı. Tek gördüğümüz ışık yangının ışığı'' dedi. 
     38 derece sıcak ve rüzgarın beslediği yangının ulaştığı kentin batı mahallelerinde binlerce kişi yangından kaçarken, polis evinde ölen bir kişinin dumandan boğulduğunun sanıldığını söyledi. 
     





</TEXT>
</DOC>
