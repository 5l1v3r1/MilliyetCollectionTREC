<DOC>
<DOCNO> 144371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/21/son/sontur40.html </URL>
<DATE> 2003/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk hava sahasının açılması... 
</HEADLINE>
<TEXT>

     Milli Savunma Bakanı Vecdi Gönül, Başbakanlık'ta yapılan toplantıda, Türk hava sahasının açılmasının Türkiye'nin menfaatlerine olduğuna karar verildiğini ve bunun Başbakan Recep Tayyip Erdoğan tarafından ABD Dışişleri Bakanı Colin Powell'a iletildiğini söyledi. 
     Başbakan Erdoğan'ın başkanlığında, Başbakanlık Merkez Binası'nda yapılan toplantının ardından Milli Savunma Bakanı Gönül, bir açıklama yaptı. 
     Gönül, TBMM'nin, Anayasa'nın 92. maddesine göre bir karar aldığını belirterek, alınan kararın nasıl uygulanacağının, yapılan toplantıda görüşüldüğünü bildirdi. Gönül, ''Sonuçta Türk hava sahasının açılmasının, Türkiye'nin menfaatlerine olduğu tespit edildi ve Sayın Başbakanımız biraz evvel Amerikan Dışişleri Bakanı'na telefonla bildirdi'' dedi. 
     Başbakan Erdoğan ve ABD Dışişleri Bakanı Powell arasındaki konuşmanın ''fevkalade dostane bir hava içinde geçtiğini'' kaydeden Vecdi Gönül, alınan kararın diplomatik ve askeri makamlar tarafından da resmen karşı tarafa bildirildiğini söyledi. 
     TBMM'de alınan kararın bir başka yönünün daha bulunduğuna dikkati çeken Gönül, ''O da kuzey Irak'taki Türk varlığı ile ilgili husus. Bu konu da ayrıntılarıyla görüşülmüştür. Bunun uygulaması diplomatlarımızın ve Genelkurmayımızın karşılıklı görüşmesiyle belli bir neticeye ulaştırılacaktır'' diye konuştu Gönül, bir gazetecinin, ''TSK'nın Kuzey Irak'a girmesi söz konusu mu'' sorusuna, ''Bununla ilgili görüşmeler devam etmektedir'' diye yanıt verdi. 
     Vecdi Gönül, ''ABD'den, Türkiye'nin Kuzey Irak'a girmesine sıcak bakılmadığı yönünde açıklamalar yapıldığının'' anımsatılması üzerine de ''Powell'ın Başbakan'la görüşmesinden önceki bir açıklamaydı. Powell, Başbakan'ı kendisi aradı. Biz, toplantı sonucunda kendisine bir bilgi verdik, ama bu aramamız, kendisinin çok daha önceden yaptığı ve sizin bahsettiğiniz açıklamadan sonraki bir aramadır. Sayın Başbakanımız, aramasına da cevap vermiş oldu'' dedi. 
     ''Kuzey Irak'a Türk askeri girecek mi'' sorusunu yineleyen gazeteciye de Gönül, ''Demin söylediğim cümleyi dikkatle dinlerseniz oradan çıkarırsınız'' karşılığını verdi. 
     





</TEXT>
</DOC>
