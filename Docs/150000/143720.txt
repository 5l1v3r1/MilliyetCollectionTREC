<DOC>
<DOCNO> 143720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/19/son/sontur14.html </URL>
<DATE> 2003/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Charlie konumuna geçen İncirlik'te tatbikatlar yapılıyor... 
</HEADLINE>
<TEXT>

     ABD'nin Irak'a olası harekatı kapsamında, ''Charlie'' konumuna geçirilen İncirlik Üssü'nde, güvenlik amaçlı tatbikatlar yapılıyor. 
     Dün ABD'li personel ve ailelerinin çıkışlarının yasaklandığı üs, güvenlik amacıyla ''Bravo'' konumundan, ''Charlie''ye geçirildi. Bu kapsamda, Üs'te güvenlik amaçlı rutin tatbikatlar gerçekleştirildi. Acil iniş tatbikatlarının yanı sıra önüne bomba süsü verilmiş bir paket bırakılan ambardaki personel kısa sürede tahliye edildi, olay yerine gelen bomba imha ekipleri, fünye ile paketi patlattı. 
     ABD'li personelden isteyenlerin ailelerinin Üs'ten tahliye işlemleri de sürüyor. Dün yapılan bildirim çerçevesinde, Üs'ten ayrılmak istediğini belirten personel yakınları, tercihleri doğrultusunda, ülkelerine ya da istedikleri yerlere uçakların durumuna göre gönderiliyor. 
     İncirlik Üssü'nde Türk personelden, olası harekat sırasında sürekli görev yapacak olanların listeleri de hazırlandı. Özellikle itfaiye, su pompaları, elektrik santrali ve benzinlikler gibi kilit noktalarda çalışan Türk personel, ihtiyaç doğrultusunda sürekli Üs'te kalacak. 
     
     İNCİRLİK, KÖRFEZ SAVAŞINDA BİLE ''DELTA''YA GEÇMEDİ 
     Güvenlik amacıyla dün ''Charlie'' konumuna geçirilen, Adana'nın merkez Yüreğir İlçesi'ne bağlı İncirlik Beldesi'ndeki Üs'te, 1991'deki Körfez savaşında bile en üst seviye ''Delta''nın uygulanmadığı bildirildi. 
     Üsler, limanlar, büyükelçilikler ve benzeri merkezlerde, olası saldırı ve tehditlere karşı, güvenlik amaçlı, askeri harekatlarla bağlantısı bulunmadığı belirtilen bu konumlardan ''Charlie'', en üst ''Delta''dan bir alt seviyede bulunuyor. Yetkililer, ''Delta''nın daha çok büyükelçilikler, konsolosluklar için uygulandığını ifade ediyorlar. 
     Öte yandan, İskenderun Limanı'ndan askeri araç ve malzeme sevkıyatı da sürüyor. Sabah saatlerindeki konvoy çıkışının ardından, Liman'ın D kapısından, ABD'li askerlerin kullandığı, iş makinaları ve konteynır yüklü TIR'lardan oluşan bir konvoy daha çıkış yaptı. 
     





</TEXT>
</DOC>
