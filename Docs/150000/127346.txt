<DOC>
<DOCNO> 127346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/28/ekonomi/eko03.html </URL>
<DATE> 2002/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Elimde olsa bir yıl daha ertelerim’ 
</HEADLINE>
<TEXT>

     ANKARA Milliyet 

     AKP Genel Başkanı Recep Tayyip Erdoğan, "Elimde olsa İhale Yasası’nı bir yıl ertelerdim. Ancak şimdi düzeltip kısa zamanda yürürlüğe koyacağız" dedi. 
     Erdoğan, yasada değişiklikler yapılması için dün akşam Genel Merkez’de Devlet Bakanı Ali Babacan, Maliye Bakanı Kemal Unakıtan, Bayındırlık ve İskan Bakanı Zeki Ergezer ile bir toplantı yaptı. Toplantıda mevcut tasarıda bazı değişiklikler yapılması için bir çalışma grubu oluşturması kararı alındı. Başbakan Abdullah Gül toplantı çıkışında yasanın 1 Ocak 2003’de yürürlüğe gireceğini bildirdi. Babacan ise yasada Avrupa Birliği’nin eksik gördüğü bazı şeylerin giderilmesi gerektiğini söyledi. 
     
     Ertelensin ki otursun 
     Erdoğan, TBMM Başkanı Bülent Arınç’ı ziyareti sırasında yaptığı açıklamada Kamu İhale Yasası’nın oldu bittiye getirilerek yürürlüğe sokulmasının sakıncalı olduğunu belirterek, "Benim elimden gelse, yasanın bir yıl daha ertelenmesinden yanayım" dedi. Yasanın, AKP ve muhalefet by - pass edilerek bir gecede çıkarıldığını ve sağlıklı olmadığını belirten Erdoğan, "Tekrar masaya yatırılması şart. 15 gün daha geç olsun" dedi. 
     Erdoğan daha sonra şöyle konuştu 
     "Ertelensin ki iyice otursun. Uygulamada ciddi sıkıntı çekiyoruz. Gözden geçirilip kısa bir sürede TBMM’ye gönderilecek. Biz bu yasanın bazı bölümlerine karşıyız. 12 trilyonun altında iş yapanların ihaleye katılamayacağı konusu var. Burada devletin ahlaki ve maddi zararları olur. Büyük firmalar taşeronlarla işi çıkaracak. Hem taşeron hem kendi kazanacak. Direkt müteahhite vermek lazım. Bu yasayı hazırlayanlar, hayatlarında iki ihale yapmış değil. Ben binlerce ihale yaptım. Şimdi duble yolu 12 trilyonluk iş yapana mı vereceğiz. Bu da 50 - 60 müteahhit demektir. Bu işi bitirme riski başlar. Biz 200 - 300 müteahhite vererek işi bitirmek istiyoruz." 
     Bu arada İhale Kurulu’nun yetkilerini budayan değişiklik tasarısının Meclis görüşmeleri 2 Ocak’ta başlayacak. 
     



 EKONOMİ 























</TEXT>
</DOC>
