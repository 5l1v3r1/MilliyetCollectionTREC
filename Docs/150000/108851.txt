<DOC>
<DOCNO> 108851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/21/son/sondun14.html </URL>
<DATE> 2002/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan, istihbarat teşkilatını yeniden yapılandırıyor 
</HEADLINE>
<TEXT>

     Atina'nın, Yunanistan İstihbarat Teşkilatı'nı EYP yasa değişikliği yoluyla yeniden yapılandıracağı bildirildi. 
     Yunan basını, EYP'den sorumlu Kamu Düzeni Bakanı Mihalis Hrisohoidis'in dün gece Başbakan Kostas Simitis'e hazırladığı yasa tasarısını sunduğunu yazdı. 
     Gazeteler, tasarının, EYP'nin 2004 Olimpiyatlarının güvenliğinin sağlanması ve uluslararası alanda gelişen yeni tehditlerle baş edilebilmesi yönünde modernize edilmesini öngördüğünü belirttiler. 
     Yasa tasarısının EYP'nin görev alanlarının net bir biçimde belirlenmesini öngördüğünü de kaydeden Yunan basını, bu çerçevede, EYP'nin, temel görev alanları Kıbrıs, Türk-Yunan ilişkileri gibi ulusal konularda istihbarat toplamanın yanı sıra örgütlü suç, uyuşturucu ve insan kaçakçılığı ve kara para aklanması gibi faaliyetleri de oluşturulacak yeni daireler ile izleyeceğini kaydetti. 
     Tasarı çerçevesinde, EYP'nin her yıl faaliyetleri konusunda parlamentoya bilgi vereceğini de belirten gazeteler, şu an teşkilatta görev yapan yaklaşık 400 asker ve polisin uzaklaştırılacağını ve 100 uzmanın istihbarat analizi için EYP'de görevlendirileceğini yazdılar. 
     Yunan basını, tasarının, EYP'nin yıllar içinde etkinliğini yitirmiş olması ve yabancı gizli servislerin bünyesine sızmış olduklarına inanılması gerekçeleriyle hazırlandığı yorumunu da yaptı. 
     





</TEXT>
</DOC>
