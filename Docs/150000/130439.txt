<DOC>
<DOCNO> 130439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/13/guncel/gun10.html </URL>
<DATE> 2003/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Fırtınayla kar birlikte geldi 
</HEADLINE>
<TEXT>

Şiddetli fırtınayla Trakya'yı etkisi altına alan kar yağışı çarşambadan itibaren Doğu Anadolu'ya kayacak 
     Balkanlar üzerinden gelen yeni bir soğuk ve yağışlı hava dalgası Trakya’yı etkisi altına aldı. Edirne ve Kırklareli kent merkezlerinde 10 santimetre olarak ölçülen kar kalınlığı, yüksek kesimlerde 15 santimetreye ulaştı. Hava sıcaklığı da sıfırın altında 5 dereceye kadar düştü. 
     Hızı saatte 45 kilometreye varan fırtına nedeniyle Kofçaz ve Demirköy ilçelerinde elektrikler sık sık kesildi. Tekirdağ’a mevsimin ilk karı düşerken, kar kalınlığı iki saatte 5 santimetreyi buldu. 
     
     Vapur seferleri iptal 
     Çanakkale - İstanbul karayolundaki buzlanma nedeniyle araç sürücüleri, uyarıldı. Saatteki hızı 90 kilometreyi bulan şiddetli poyraz nedeniyle deniz ulaşımı aksadı. Lapseki - Gelibolu, Çanakkale - Gökçeada da arabalı vapur seferleri saat 12.00’den itibaren iptal edildi. Marmara’da zaman zaman fırtınaya dönüşen şiddetli poyraz deniz ulaşımında aksamalara neden oldu.Bostancı - Çınarcık ve Kartal - Yalova hatlarındaki yolcu vapuru seferleri yapılamadı. 
     Yağışlar çarşamba gününden itibaren doğuya kayacak. Devlet Meteoroloji İşleri'nin tahminlerine göre, bugün yurdun büyük kesiminde görülecek yağışlar, iç kesimlerde karla karışık yağmur ve kar, kıyı kesimlerde yağmur şeklinde olacak. İç kesimlerde sıcaklık 6 - 7 derece düşecek. Kar yağışı çarşambadan itibaren Doğu Anadolu’nun doğusuna kayacak. 
     



 GÜNCEL 















</TEXT>
</DOC>
