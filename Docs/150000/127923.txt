<DOC>
<DOCNO> 127923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/01/son/sondun10.html </URL>
<DATE> 2002/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Klerides "2002 Kıbrıs'ın geleceği için önemli" 
</HEADLINE>
<TEXT>

     Kıbrıs Rum Yönetimi lideri Glafkos Klerides, 2002 yılını Kıbrıs'ın geleceği açısından ''önemli'' olarak değerlendirirken, bu yıl iki önemli olayın Avrupa Birliği üyeliği ve Kıbrıs sorununu çözüme götürecek doğrudan görüşmeler olduğunu belirtti. 
     Klerides, yeni yıl dolayısıyla Rum halkına hitaben yayımladığı mesajda, ''Yeni yıl Kıbrıs'ın geleceği için önemli olacak. Çünkü iki önemli olay damgasını vuracak Kıbrıs'ın Avrupa Birliği üyeliği ve Kıbrıs sorununu çözüme götürebilecek doğrudan görüşmeler'' dedi. 
     ''Her gün görüşmeler hakkında çok şey yazılıp söylendiğini, ancak bunların gerçeklerle hiçbir ilgisinin olmadığını'' ifade eden Klerides, mesajında daha sonra şunları kaydetti 
     ''Kıbrıs sorununu izleyen uluslararası gözlemciler vardır. Bundan dolayı davranışımız, fiili olarak, dört gözle çözüm istediğimizi ortaya koymalıdır. Bu çözüm hakça, yaşayabilir ve çalışabilir olmalıdır. Diğer şeyler yanında çözüm, her iki taraftan da kabul edilir olmasını öngören Güvenlik Konseyi kararlarıyla uyum içinde olmalıdır. Tarafımız, görüşmelerde, gerek Kıbrıslı Rumların gerek Kıbrıslı Türklerin gerçek çıkarlarını dikkate alarak ve yeni milenyumun tüm dünyada insan haklarının uygulanması yönünde samimi ve yoğun çabalara sahne olacağını akılda tutarak, sorumlulukla davranacaktır.'' Klerides, Kıbrıslı Türkler'le ilgili olarak, ''AB üyesi üniter bir Kıbrıs'ta onların barış ve yaratıcı gelecekleri, güvenlikleri, ilerleme ve refahlarıyla ilgilendiklerini'' kaydetti. 
     Yunan hükümetine, mücadelelerine verdiği destekten dolayı teşekkür eden Kleries, ''Yeni yılın eşiğinde mutlu yıllar, sağlık, ilerleme ve mutluluk dilerim. Özellikle yeni yılın tüm Kıbrıslılar, Rumlar, Türkler, Maronitler, Ermeniler ve Latinlerin iyiliği için Kıbrıs sorununun barışçı bir şekilde çözümleneceği yıl olmasını temenni ederim'' dedi. 
     






</TEXT>
</DOC>
