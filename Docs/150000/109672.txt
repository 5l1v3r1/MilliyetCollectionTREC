<DOC>
<DOCNO> 109672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/26/son/sondun08.html </URL>
<DATE> 2002/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Türker "Petrol fiyatlarındaki artış bütçemizi çok önemli etkilemez" 
</HEADLINE>
<TEXT>

     Devlet Bakanı Masum Türker, Uluslararası Para Fonu IMF ve Dünya Bankası'nın güz dönemi toplantılarına katılmak üzere Washington'a geldi. 
     Türker, Washington'a gelişinde A.A'nın sorularını yanıtlarken, seçimin iptal edilmesinin mümkün olmadığını söyledi. Bakan Türker, ''Şu anda artık seçim listeleri kesinleşti. Seçimin iptal edilmesi mümkün değil. Çünkü TBMM ayın birinde açılıyor ve ayın ikisinde gümrük kapılarında oy kullanma başlıyor. Oyların kullanılmasından sonra bazı vatandaşların mevcut iktidar, muhalefet, adaylar hakkında irade belirtmesinden sonra iptal etmeye gitmek bir hoşgörüsüzlük olur diye düşünüyoruz'' dedi. 
     
     IRAK'A OLASI OPERASYON VE PETROL FİYATLARI 
     Amerikan yönetiminin Irak'a operasyonu durumunda Türkiye'nin zararları konusunda yönetimden bir talep olup olmadığı yönündeki bir soru üzerine Bakan Türker, ''Şu anda Türkiye'nin mevcut durumda herhangi bir programla, ödemeyle ilgili olarak bir ek para talebinde bulunmasına ihtiyacı yok. Yalnız Irak ile ilgili olası bir harekatı bir yana bırakın, harekat olacak lafı bile Türkiye'yi olumsuz etkiliyor, etkileyecektir. Bu konuda sürekli görüştüğümüzde biz görüşlerimizi söylüyoruz'' diye konuştu. 
     Operasyon olursa petrol fiyatlarındaki artış nedeniyle hem mülteci sayısında artış, hem turizm, hem diğer ekonomik kayıpları Amerikalı muhataplarıyla temaslarında dile getirdiklerini belirten Türker, ''İlgili görüşmeleri tabii daha çok Dışişleri Bakanlığı yürütür. Biz, ekonomik olarak muhatabımız olan arkadaşlarla, böyle muhtemel zararları görüşüyoruz. Zararın ne kadar olacağının hesabını yapmak şu anda mümkün değil'' dedi. 
     Petrol fiyatlarındaki sıkıntıdan dolayı, GSYH'nin yüzde 6.5 olarak hedeflenen faiz dışı bütçe fazlasının sağlanmasında sorun olup olmadığı sorusuna karşılık Türker, şu anda IMF programı çerçevesinde bulunulmuş olan taahhütlerde herhangi bir sorun olmadığını kaydetti. Türker, ''Petrol fiyatlarındaki artış, bir taraftan petrolün maliyetinden dolayı, ödemeler dengesinde beklenmeyen bir ödemeye neden olacak. Bir taraftan, Türkiye'deki tüketim buna bağlı olarak azalınca, gelirlerde azalma oluyor. Bunların şu aşamada bütçemizi çok önemli boyutlarda etkilemesi söz konusu değil. Ama beklenen ötesinde yükselirse, biz de önemli zararlara uğramış oluyoruz'' diye konuştu. 
     
     SEÇİM ORTAMI VE IMF'YE KARŞI YÜKÜMLÜLÜKLER 
     Türker, seçim ortamı dolayısıyla IMF'ye karşı bazı yükümlülüklerin yerine getirilemeyebileceği yönündeki sözlerinin hatırlatılması üzerine, bu taahhütlerin önemli bölümünün tamamlandığını, ancak Maliye Bakanlığı tarafından hazırlanacak vergi reformuyla ilgili çalışmalarda gecikme olabileceğini düşündüğünü söyledi. 
     Seçim ortamında vergi reformunu ortaya atmanın zor olduğunu düşündüğünü belirten Türker, bunun dışında, işçi çıkarma pozisyonuna girerek sosyal problem yaratmanın anlamı olmadığını kaydetti. Türker, IMF'ye taahhüt çerçevesinde, gelecek Haziran ayına kadar 45 bin işçinin çıkarılması gerektiğini hatırlatarak, Ekim sonuna kadar işten çıkarma hedefinin 30 bin kişi olduğunu ve zaten 18 bin kişinin işten çıktığını söyledi. Türker, şöyle konuştu 
     ''Bizlerin işçi çıkarmasına gerek yok. İşçiler, zaten emekliliklerini istiyorlar. Her üç ayda bir yoğun istifa kendi kendine oluyor. Biz çıkarmaya kalkışırsak, ayrıca kendi kendine çıkacak kişiler var. Bu sefer beklenmeyen bir yük çıkıyor. Yoğun bir kıdem tazminatı ödeyeceğiz. IMF ile görüşüp bu yılın sonuna kadar 12 bin kişinin, hatta onu da geçecek sayıda kişinin tasfiye olacağını söyleyeceğiz.'' Seçim ekonomisine IMF yaklaşımında bir sıkıntı bulunup bulunmadığı sorusuna karşılık da Türker, hiçbir şekilde seçim ekonomisiyle ilgili bir uygulama gerçekleşmediğini bildirdi. Programdan sapma olmadığını belirten Türker, memur maaşlarına zam ve fındık, incir benzeri tarım ürünleriyle ilgili ödemelerin bütçe disiplini ve programın gerekleri içinde gerçekleştirildiğini, IMF ve Dünya Bankası'nın yaptıkları açıklamalara göre de bu konulara olumlu yaklaştıklarının görüldüğünü söyledi. 
     
     "DERVİŞ'İN IMF GÖRÜŞMELERİNDEN RAHATSIZ DEĞİLİM" 
     Eski Devlet Bakanı, CHP milletvekili adayı Kemal Derviş'in, IMF ve Dünya Bankası güz toplantılarına denk gelecek şekilde Washington'da bulunmasına ilişkin görüşü sorulan Türker, ''Bundan bir rahatsızlığım yok. Hep bana soruyorlar. Burada bulunması için de 'Bir bildiği var' diyorum'' ifadesini kullandı. 
     Kemal Derviş'in, Arı Vakfı'nın Washington'daki toplantısında yaptığı konuşmada, ekonomik programın yolunda gittiğini söylediğinin hatırlatılması üzerine Türker, ''Kendileri, ne kadar hassasiyet gösterdiğimizi biliyorlar. Zaten eski uygulayan 'Programda sapma yok, iyi gidiyor' diyorsa, herhalde IMF ve Dünya Bankası da bunu rahatlıkla söyler'' diye konuştu. 
     
     BU YILIN SON KREDİ DİLİMİ 
     IMF'den alınacak son kredi diliminin, planlandığı gibi Kasım ortasında Türkiye'ye gelmesiyle ilgili bir soru üzerine Bakan Türker, bu konuda gerekli taahhütlerin yerine getirilmiş olduğunu söyledi. 
     Türker, programda zaten zor olan kısmın tamamlandığını, tarım ve sabit gelirlilerin etkilendiği sürecin bittiğini ve seçimlerden sonra gelecek iktidarın, programın avantajlı, refah tarafını uygulayacağını kaydetti. 
     
     WASHINGTON PROGRAMI 
     Washington'a, THY uçağındaki rötar yüzünden gecikmeli olarak ve Chicago üzerinden aktarmalı gelen Devlet Bakanı Türker'in 1 Ekim'de Türkiye'ye hareket etmesi öngörülüyor. 
     Bakan Türker, Washington'da IMF ve IMF ve Dünya Bankası yetkililerinin yanı sıra ABD Hazine Bakanı Paul O'Neill ile de bir araya gelecek. Washington'da bugün Afganistan'ın yeniden yapılandırılmasına ilişkin bir toplantının açılışına katılacak olan Türker, ABD'nin ekonomiden sorumlu Dışişleri Bakan Yardımcısı Alan Larson ile de görüşecek. 
     





</TEXT>
</DOC>
