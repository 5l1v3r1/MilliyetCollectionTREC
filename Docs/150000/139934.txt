<DOC>
<DOCNO> 139934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/01/son/sontur05.html </URL>
<DATE> 2003/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bıyık imajını yitiriyor... 
</HEADLINE>
<TEXT>

     Erkekliğin ve gücün sembolü olarak değerlendirilen, özellikle Türk erkeklerinin ilgi gösterdiği bıyığın, günümüzde bu imajını yitirdiği bildirildi. 
     Ege Üniversitesi EÜ Edebiyat Fakültesi Sosyoloji Bölümü Ana Bilim Dalı öğretim üyesi Prof. Dr. Önal Sayın, geleneksel toplumlarda bıyığın, uygarlığın ve kültürün simgesi olarak kabul edildiğini, egemenlik göstergelerinin başında yer aldığını belirtti. 
     18. ve 19. yüzyıllarda ''kuvvetli, güçlü, aile reisi ve baba'' imajı verdiği gerekçesiyle Türk erkeklerinin ''pos'' ya da ''pala'' tabir edilen bıyık bıraktığını kaydeden Sayın, bilgi toplumuna geçişle birlikte işgücünün kas değil, zihin gücüne dayandığını, kadınların da işgücüne yoğun olarak katıldığını söyledi. 
     Sayın, sözlerini şöyle sürdürdü 
     ''Toplum ve aile yapısındaki gelişmelere paralel olarak, ataerkil aileden çekirdek aileye geçişle birlikte aileyi sadece erkeğin değil, aynı zamanda kadının da temsil edeceği ortaya çıkmıştır. Demokratikleşmeyle kadın erkek eşitliğinin söz konusu olduğu çağımızda, erkeksi bir görünüme ve kuvvetli insan figürüne gerek kalmadığı için, gücün ve kuvvetin sembolü olarak bilinen bıyık, bu imajını giderek yitirmiştir.'' Sayın, geleneklerin halen ağırlıkla geçerli olduğu bazı yörelerde, erkeklerin pos ve pala bıyık bıraktıklarının gözlendiğini söyledi. 
     Babasından ve çevresinden gördüğü bıyığı bırakmaya özenen gençlerin de giderek azaldığına dikkati çeken Önal Sayın,''Ergen çocuklar da kuvvetin ve erkekliğin sembolü bıyığa artık ilgi göstermiyor'' dedi. 
     Sayın, yapılan araştırmalarla kadınların büyük bölümünün bıyığa sıcak bakmadığının belirlendiğini de sözlerine ekledi. 
     





</TEXT>
</DOC>
