<DOC>
<DOCNO> 128515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/03/son/soneko07.html </URL>
<DATE> 2003/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomotiv sektörü ihracatla güldü... 
</HEADLINE>
<TEXT>

     Ekonomik kriz nedeniyle dış pazarlara yönelen ve 181 ülkeye ulaşmayı başaran otomotiv sektörünün ihracatı, 2002 yılında yüzde 24.1 artarak 4 milyar 800 milyon dolar olarak gerçekleşti. 
     Uludağ İhracatçı Birlikleri UİB verilerinden derlediği bilgiye göre, ihracat kalemleri arasında yan sanayii, yüzde 13 oranında artarak 1 milyar 901 milyon 919 bin dolar ile ilk sırada yer alırken, bunu 1 milyar 304 milyon 46 bin dolar ile binek otomobiller, 711 milyon 459 bin dolar ile de eşya taşımaya mahsus motorlu taşıtlar izledi. 
     Bu dönemde, en fazla ihracat artışı, demiryolu taşıtları ile tanklar ve zırhlı savaş taşıtlarının dış satımında gerçekleşirken, iş makinaları, hava ve uzay taşıtları, tarım makineleri ile iki tekerlekli taşıtların ihracatı geriledi. 
     Geçen yıl, yüzde 24.1 oranında artarak 4 milyar 800 milyon 2 bin dolara yükselen ihracat, 2001 yılında ise 3 milyar 865 milyon 388 bin dolar olarak gerçekleşmişti. 
     
     İHRACATIN AY VE YILLARA GÖRE PERFORMANSI 
     Aralık ayında ise yüzde 44.7'lik artışla 501 milyon 255 bin dolara ulaşan ihracat, 2001 yılının aynı ayında 346 milyon 185 bin dolarda kalmıştı. 
     Aralık'ta, aylık bazda Ekim ve Kasım aylarından sonraki en yüksek seviyesine ulaşan ihracat, Ocak'ta yüzde 2.2 ve Şubat'ta yüzde 4.8 oranında gerilerken, Mart'ta yüzde 21.4, Nisan'da yüzde 7.9, Mayıs'ta yüzde 4.2, Haziran'da yüzde 20.9, Temmuz'da yüzde 32, Ağustos'ta yüzde 8.2 Bu ayda otomobil fabrikaları yıllık bakım için üretimlerini bir süre durdurmuştu , Eylül'de yüzde 37, Ekim'de yüzde 57.1, Kasım'da da yüzde 56.6 oranında artmıştı. 
     1990'lı yılların ortalarına kadar sadece milyon dolarlarla ifade edilen, ancak istikrarlı bir büyüme kaydeden Türk otomotiv sektörünün ihracatı, 1995'te 1.2 milyar, 1996 ve 1997'de 1.5 milyar, 1998'de 1.7 milyar, 1999'da 2.4 milyar, 2000'de 2.6 milyar, 2001'de de 3.8 milyar dolar olarak gerçekleşmişti. 
     
     EN BÜYÜK PARTNER AVRUPA 
     Sektör, geçen yıl 13 serbest bölgenin yanı sıra 181 ülke ve özerk bölgeye ihracat gerçekleştirdi. 
     Yoğun olarak Avrupa ülkelerine yapılan ihracatta, Almanya yüzde 2.1'lik artışla 878 milyon 589 bin dolar ile ilk sırada yer alırken, bu ülkeyi İtalya, Fransa ve İngiltere izledi. 
     Sektör, bu dönemde Antigua ve Bermuda, Makao, Dominik Cumhuriyeti, Dominika, Vietnam, Kanarya Adaları, Afganistan, Guam, St. Cristofer, El Salvador, Paraguay, Andorra, Virjin Adaları, Monako, Mayotte, Zaire, Honduras Swan Adaları, Çeçen Cumhuriyeti, Tacikistan ve Swaziland ile Adana Yumurtalık ve Mardin Serbest Bölgesi'ne ilk kez ihracat yaptı. 
     ABD'ye yapılan ihracatta düşüş yaşanırken, Malezya, İsrail, İngiltere ve Cezayir pazarının önemli ölçüde büyümesi dikkati çekti. 
     





</TEXT>
</DOC>
