<DOC>
<DOCNO> 145349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/25/son/sontur17.html </URL>
<DATE> 2003/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
"Başarılı olmam için bürokratın atılması gerekiyorsa atarım" 
</HEADLINE>
<TEXT>

     Milli Eğitim Bakanı Hüseyin Çelik, ''Benim başarılı olmam için eğer bir bürokratın atanması gerekiyorsa atarım ve bundan dolayı da gidip kimseye hesap verecek durumda değilim'' dedi. 
     Çelik, Türk Eğitim Sen Genel Başkanı Şuayip Özcan ve beraberindeki heyeti, makamında kabul etti. 
     Özcan, kabulde yaptığı konuşmada, ''Hayırlı olsun'' dileklerini iletmek amacıyla ziyarette bulunduklarını belirtti ve daha önce başlatılan bazı çalışmaların devam etmesini umduklarını söyledi. 
     Eğitim ile ilgili sorunları da anlatan Özcan, öğretmen sıkıntısı yaşandığını, sistemin ihtiyaca yanıt veremez hale geldiğini ifade etti. Özcan, bu konularda hazırladıkları bir raporu Çelik'e sundu. 
     Bakan Çelik de, Milli Eğitim Bakanlığı'nın ''insanların ruhuyla, beyniyle ilgili bir bakanlık olduğunu'' belirterek, ''Böyle bir alan mutlaka çok önemsenmelidir'' dedi. 
     Eğitimin sorunlarını bildiklerini kaydeden Çelik, ''Bu sorunların hiçbiri devasız dert değildir. Milli eğitim bakanlarının kısa sürelerle görev yapmış olmaları, sık sık değişen iktidarlar ve koalisyon dönemlerinde gözetilen dengeler, milli eğitimde taşların yerine oturmasına engel olmuştur'' diye konuştu. 
     Öğretmen açığına değinen Çelik, bazı büyük şehirlerde öğretmen fazlası bulunduğunu, birçok öğretmenin ''bankamatik öğretmen'' olduğunu kaydetti. Çelik, bu durumun aşılması için bir yasal düzenleme yaparak il milli eğitim müdürlüğü dışındaki atamaları valiliklere devretmeyi planladıklarını söyledi. Çelik, ''Valiliklere yetki verdiğimiz zaman, öğretmen açıkları da kapanacak'' ifadesini kullandı. 
     Öğretmenlerin özlük hakları konusuna da değinen Çelik, şu anda ''bir nevi savaş ortamında bulunulduğunu'' kaydetti. Öğretmenlerin fedakarca çalıştıklarını bildiğini ancak bu durumun da göz önünde bulundurulması gerektiğini vurgulayan Çelik, ''Bugünden yarına öğretmenlerimizin ekonomik durumlarının iyileştirilmesi, arzuladıkları hak ettikleri konuma getirilmesi mümkün gibi görünmüyor. Fedakarlıksa, bu fedakarlığı birlikte göğüsleyeceğiz'' diye konuştu. 
     
     İDEOLOJİK YAPILANMA UYARISI... 
     Sendikalardaki yapılanmanın ideolojik olması halinde saygınlıklarını kaybedeceklerini ifade eden Bakan Çelik, bugün buraya doğru bir gidiş gördüğünü kaydetti. Çelik, 12 Eylül öncesindeki TÖB-DER, ÜLKÜ-BİR gibi kamplaşmaların Türkiye'yi çok sıkıntılı bir noktaya götüreceği uyarısında bulundu. 
     Gazetecilerin sorularını da yanıtlayan Çelik, meslek liselerinin üniversiteye girişte karşılaştıkları sıkıntılarla ilgili YÖK ile görüşmeler yaptıklarını ifade etti. Çelik, ''Ama bu sınav dönemine yetişebileceğini sanmıyorum. Bu sene de korkarım ki böyle olacak. Öğrencilerimiz hesaplarını kışa göre yapsınlar, yaz çıkarsa bahtlarına'' dedi. 
     
     ''BAŞKA GEZEGENLERDEN İNSANLAR GETİRMİYORUM'' 
     Bakanlıkta kadrolaşmaya gittiği yönündeki eleştirilerin hatırlatılması üzerine de Çelik, şunları söyledi 
     ''Buraya başka gezegenlerden insanlar getirerek atamıyorum. Milli Eğitim teşkilatı içerisinde asaleten hiçbir atama yapmadık bugüne kadar. Ben Müsteşar'a ayrılmasını söyledim, bu da benim en tabii hakkımdır. Müsaade etsinler de çalışacağım müsteşarı kendim tayin edeyim. Müsteşar, istifa ederken, biz farklı siyasi kadrolardan geliyoruz dedi. Farklı siyasi kadrolardan geldiğini söyleyen bir müsteşar ile benim çalışmam mümkün mü Kaldı ki bir bürokrat farklı siyasi kadrolardan geldiğini söyleyemez. Bürokrasinin tabiatı buna aykırıdır. Her gelen iktidar kendi politikalarını ortaya koyar ve birlikte çalışabileceği üst düzey bürokratları kendisi tayin eder. Bu bugüne kadar hep böyle olmuş. DSP geldiğinde Ahmet'i, Mehmet'i getirirse bir problem yok, AK Parti Ali'yi Veli'yi getirirse orada problem var. Böyle bir çifte standart olabilir mi Ben, milletten yetki almış bir milletvekiliyim ve milletten yetki almış bir hükümetin mensubuyum. Elbette milletin bana verdiği yetki paralelinde, yasalar çerçevesinde, insanları mağdur etmeden, kesinlikle yasaları çiğnemeden yapılması gereken neyse, milli eğitimin kalitesinin artırılması ve milli eğitimin temel amaçları doğrultusunda icraat yapacağım.'' ''Başarılı olması için bir bürokrat ataması gerekiyorsa bunu yapacağını'' söyleyen Çelik, ''Bundan dolayı da gidip kimseye hesap verecek durumda değilim'' diye konuştu. 
     




</TEXT>
</DOC>
