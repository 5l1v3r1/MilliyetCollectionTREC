<DOC>
<DOCNO> 120281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/21/son/sontur30.html </URL>
<DATE> 2002/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan, Anayasa değişiklikleri bir ayı geçmez... 
</HEADLINE>
<TEXT>

     Ak Parti Genel Başkanı Tayyip Erdoğan'ın ne zaman Başbakanlık koltuğuna oturacağı tartışılıyor. Tartışmalara, AB turuna çıkan Tayyip Erdoğan uçakta katıldı ve bir ay sonra Başbakan olacağı sinyalini verdi. 
     Erdoğan, Dublin'den Strasbourg'a gelişinde uçakta gazetecilerin sorularını yanıtladı. 
     Tayyip Erdoğan, bir gazetecinin, Anayasa'nın 76. maddesinin ne zaman düzenleneceğine ilişkin sorusunu yanıtlarken, Meclis'te komisyonlar kurulduktan sonra süratle adımların atılacağını ifade ederek, ''Bunlar uzun süreli işler değil. Bu maddelerin değişmesi taş çatlasın bir aylık iştir. Yani süreler sonuna kadar kullanılacak olursa bir aylık iştir'' dedi. 
     Erdoğan, ''Ara seçime olanak sağlayacak düzenleme olabilir mi '' sorusu üzerine, ''Böyle bir şey, düzenlemelerle alakalı bir şey. Düzenleme yapılma suretiyle bunların önü açılabilir. Aynı şey 109'da da yapılır. 109'da yapılmak suretiyle hiç buna gerek kalmayabilir'' diye konuştu. 
     Bu değişikliklerin Parlamenter sistemi değiştireceği eleştirilerinin hatırlatılması üzerine Erdoğan, Parlamenter sistemi değiştirmeyeceğini savundu. Erdoğan, şöyle konuştu 
     ''Hiç alakası yok. Bir defa parlamenter sistemi değiştirecek şey milli iradeye ters olan, siyasi iradeye ters olan bir şeydir. Eğer siyasi irade kalkıp da Parlamento içinde 110 kişiyle bir teklif getiriyorsa, bu zaten Parlamenter sistemin gereğidir.'' Cumhurbaşkanı'nın Başbakanı Parlamento dışından belirlemesinin Anayasayı suiistimal anlamına gelip gelmeyeceğinin sorulması üzerine de Erdoğan, ''Bu şahsa ait değil. Bir örnek vereyim. Seçimi kazanan veya en fazla oyu alan bir partinin genel başkanı veya milletvekili denir. Olay dolayısıyla kanunlaşmış olur'' dedi. 
     Tecavüz gibi adli suçlardan ceza alan birinin başbakanlığının gündeme gelmesinin Anayasal çelişki yaratıp yaratmayacağı sorusuna da Erdoğan, ''Zaten aday olamaz ki'' dedi. 
     Erdoğan, önersini, ''Bakın ne diyoruz. Yani kalkıp da bir parti bir adamı getirip de genel başkan yapıyorsa, millet de böyle bir adamın başında olduğu partiyi iktidar yapıyorsa, kusura bakmayın da artık ona da saygı duyalım'' şeklinde ifade etti. 
     Erdoğan, bir gazetecinin yeni bir Anayasa hazırlayarak referanduma götürmeyi düşünüp düşünmediklerini sorması üzerine, Avrupa İnsan Hakları Sözleşmesi ışığında Anayasayı yeniden ele almayı düşündüklerini, zaten bunu daha önce açıkladıklarını anımsattı. 
     Bu tür konuları Parlamento içinde çözmenin arayışında bulunulması gerektiğini söyleyen Erdoğan, ''Yani işler olmazsa olmaza dayanırsa oralara gitmek lazım'' dedi. 
     Anayasal değişiklikleri paket halinde mi yoksa tek tek mi gündeme getireceklerinin sorulması üzerine Erdoğan, ''Bunlar tamamen benim dışımda. Bunlar Parlamento'da millet iradesinin gereğini yerine getirmelidir. Hiç o benim artık şahsi sorunum değil'' dedi. 
     AK Parti Genel Başkanı Recep Tayyip Erdoğan, ''Ülkede gerginliğe neden olacak şeylerin üzerinde durmanın bir anlamı olmadığını'' söyledi. 
     Erdoğan, Dublin'den Strasbourg'a gelişinde uçakta gazetecilerin sorularını yanıtladı. Erdoğan, dün akşam AB'nin Genişlemeden sorumlu Komiseri Gunter Verheugen ile yaptığı görüşmenin içeriği ve temasları hakkında bilgi verdi. Erdoğan, şöyle konuştu. 
     ''En azından Türkiye AB'ye girecektir ifadesini kullanıyor. Verheugen'in yaklaşımının Almanya'nın yaklaşımını yansıttığını gördüm. Yani 12 Aralık'tan önce bizim uygulamaları görmemiz gerekiyor diyor. Müzakere tarihinin verilmeden önce yapılanları görmemiz lazım diyor. Uygulamaları takip etmemiz gerekiyor diyor. Karar bizim değil siyasilerindir diyor. 
     Kanunlar çıkarıldı ama bu kanunların uygulanması ne durumda diye soruyorlar. İşkence konusu, anadilin öğrenilmesi diyor, Türkiye'de 3 bine yakın dosya var. İnsan hakları ve siyasi yasaklar konusunda mağdur olan insanlar var diyorlar.'' Erdoğan, AB'den müzakere tarihi alınamaması durumunda çıktığı gezi maratonunu sürdürmenin anlamının olmadığını ifade ederek, Türkiye'de öncelik verdikleri konulara yöneleceklerini bildirdi. 
     
     ''AB YOLUNDA HALA NELERİ KONUŞUYORUZ'' 

     AK Parti Genel başkanı Erdoğan, bir gazetecinin Cumhurbaşkanı Ahmet Necdet Sezer'i yurtdışına uğurlama törenine TBMM Başkanı Bülent Arınç'ın eşinin başörtüsü ile katılmasının sorulması üzerine de şöyle konuştu 
     ''Artık dayanışma zamanı. Bakın burada temel hak ve hürriyetleri konuşuyoruz. Böyle spesifik konuları gündeme getirmenin anlamı yok. Büyük işler yapmamız lazım. Bunlarla uğraşmamak lazım, yani Türkiye'nin şekilci konularla meşgul edilmemesi lazım. 5 milyon 300 bin kayıtlı işsiz var, açlık sınırında olan milyonlarca insan var. Önce bunları konuşalım, yani böyle ülkede gerginliğe neden olacak şeylerin üzerinde durmanın anlamı yok. Hiç gerek yok, bunları kapatın. AB yolunda hala neleri konuşuyoruz.'' Erdoğan, aynı yöndeki başka bir soruyu yanıtlarken de ''Bu işleri bırakalım, atmamız gereken adımları konuşalım. Bu sorunuza cevap vermiyorum'' diyerek, koltuğuna geçti. 

     
</TEXT>
</DOC>
