<DOC>
<DOCNO> 135992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/09/guncel/agun.html </URL>
<DATE> 2003/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Hem hayat hem ders verdiler... 
</HEADLINE>
<TEXT>

Önce kızlarının organlarını bağışlayıp 2 Türk’e hayat verdiler, sonra Nina’yı öldüren gencin ailesine sarılıp birlikte gözyaşı döktüler. Typol ailesi, herkese örnek oldu... 
     DHA ANKARA Milliyet 

     Karnında 1.5 aylık bir bebek taşırken sevgilisi Hakan Çakmak’ın silahından çıkan iki kurşunla hayatla ölüm arasındaki çizgiye gelen Nina Typol’un başrolde olduğu dram dün noktalandı. Beyin ölümü gerçekleşen kızlarının hayatla son bağının da kopartılmasını ve organlarının bağışlanmasını isteyen Alman anne baba, dün tarifsiz acılar içinde ülkelerine dönerken, onları havaalanında gözyaşlarıyla uğurlayan iki kişi vardı Nina’yı vuran Hakan Çakmak’ın annesi ve babası... 
     Her aşaması ayrı bir şok, ayrı bir dram olan olaylar zinciri, 25 yaşındaki Nina’nın nişanlısı Hakan Çakmak’ı görmek için İstanbul’a gelmesiyle başladı. Çakmak, Almanya’dan sınır dışı edilmişti, bu nedenle sevgililer Türkiye’de buluştu. Her şey çok güzel gidiyordu. Ancak bir akşamüstü iki ailenin hayatını altüst edecek bir tartışma yaşandı. Nina, "Almanya’ya döneceğim" dedi. Nişanlısı, "Gidemezsin, bebeğimi taşıyorsun" dedi. Bu sözlere sinirlenen Nina, "Senden olduğunu nereden biliyorsun " deyince, adeta gözü dönen Hakan Çakmak, silahını kapıp genç kıza art arda 2 kere ateş etti. 8 yıllık aşkı, evlenmeyi planladığı kadın, kanlar içinde yerde yatıyordu. 
     
     SAKAT DOĞABİLİR 
     Panik içinde yakınlarına telefon açan Hakan Çakmak, kapıyı açık bırakıp evden kaçtı. Eve gelen akrabalar Nina’yı özel bir hastaneye kaldırdı. Alman kızın kısa süre sonra beyin ölümü gerçekleşti ancak kendisini hayata bağlayan solunum makineleri durdurulmadı. Çünkü yapılan tahlillerde henüz kimsenin bilmediği bir şey ortaya çıktı Nina hamileydi. Hastane yetkilileri, önce Alman Konsolosluğu’na Nina’nın durumunu bildirdi. Konsolosluk yetkilileri de aileyi "Kızınız trafik kazası geçirdi" diyerek İstanbul’a getirdi. Ardından, önce komşularının oğlu, sonra kızlarının nişanlısı olarak bildikleri Hakan’ın Nina’yı vurduğunu öğrendiler. 
     
     MAKİNE KAPATILSIN’ 
     Anne Marion ve baba Klaus Typol, kızlarını alıp Almanya’ya dönmek istedi. Ancak öncelikle bebeğin geleceğine karar vermeleri gerekiyordu. İlk karmaşa burada başladı. Doktorlar "Bebek 7 ay yaşayabilir" diyordu. Ama çocuk doğsa bile özürlü olma ihtimali çok yüksekti. Aile sonunda kararını verdi. Bebeğin yaşamına son verilecek, beyin ölümü gerçekleşen Nina’yı yaşama tutunduran makine devre dışı bırakılacaktı. Ardından Alman aile, "insanlık dersi" sayılacak davranışlarda bulundu. Önce Nina’nın organlarını bağışladılar. 
     
     BABA KALBİ İSTEMEDİ 
     Oysa baba Typol, bundan birkaç ay önce kalp krizi geçirmişti. Kalp piliyle yaşamını sürdürebilen Typol’a kızı Nina, "Senden önce ölürsem, kalbim senin" dedi. Ancak o bu sözlere rağmen kalbi kendisi için istemedi. "Kimseye kırgınlığımız yok. Biz, Nina’nın organlarıyla iki Türk’e hayat verilsin istiyoruz" dedi. Ardından bürokratik engeller hızla aşıldı, Nina’ya kürtaj yapılması için gereken onay hem aileden hem de Hakan Çakmak’tan alındı. 
     
     ÖNCE KÜRTAJ YAPILDI 
     Nina’nın organlarını kullanabilecek hastalar belirlendi. Önceki gece Nina’nın bebeği kürtajla alındı. Kalp adalesi iflasa doğru gidince, nakil hiç bekletilmeden gerçekleştirildi. Dün gece 01.00’de kendisini "tıbben" yaşama bağlayan solunum cihazı kapatıldı. Kalp ve karaciğer alınıp ihtiyaç olan hastanelere gönderildi. Bu gelişmeler yaşanırken, Alman aile Honnover’a uçmak üzere havaalanındaydı. 
     Onları tek uğurlayanlar ise kızlarını vuran Hakan Çakmak’ın ailesiydi. Hakan’ın babası Fevzi Çakmak, "Keşke bu olayları hiç görmeseydim. Nina’nın yerine ben ölseydim" diye gözyaşı dökerken Alman baba da bir yandan ağlayarak onu teselli etmeye çalışıyordu. Eşleri de aynı durumdaydı. Birinin oğlu cezaevine girmiş, diğerininki hayata veda etmişti. Hayat artık onlar için eskisi gibi olmayacaktı. 
     
Keşke Nina değil ben ölseydim...      Dün Nina’nın organları alınırken havaalanında iki aile arasında çok dramatik diyaloglar yaşanıyordu. İki dost aileden birinin oğlu katil olmuş, diğerinin ise kızı ölmüştü. Alman aile içleri kan ağlayarak ülkelerine dönerken, teselli buldukları kişiler Hakan’ın anne babasıydı. 
     
Kalbi Erol’da atacakBebeğiyle yaşama veda eden Nina Typol’un kalbi 22 yaşındaki Erol’a, karaciğeri ise 48 yaşındaki Münir Erdoğan’a hayat verdi 
     Ailesinin kararı üzerine hayatla son bağı kopartılan Nina Typol’un kalbi dün Kocaeli’nin Körfez ilçesinde oturan 22 yaşındaki Erol Mertkanlı’ya nakledildi. Kalp hastası annesi Hidayet Mertkanlı’yı iki yıl önce kaybeden Erol Mertkanlı, geçen yıl kalbinde sorun olduğunu öğrendi. Üniversite sınavında İstanbul Teknik Üniversitesi Elektronik Mühendisliği’ni kazanmanın mutluluğunu yaşarken, doktorlar, "Kalp nakli yapılmazsa öleceksin" deyince okuluna ara verdi. 
     
     ÜMİT KESİLMİŞTİ 
     Anne Hidayet Mertkanlı’nın acısı dinmeden, aile bu kez Erol için gözyaşı dökmeye başladı. Bir yıl boyunca aranan kalp bulunamadığı için herkes ümidini kesmişken, Nina Typol onlar için umut ışığı oldu. Nina’nın ölümüne çok üzüldüklerini anlatan Erol’un ablası Nezahat Çakmak, "Öyle garip duygular içindeyiz ki... Nina için üzülüyor, kardeşim için seviniyoruz. Kardeşim onun kalbiyle iyileşecek" dedi. Erol’un dayısı Ömer Tetik de, "Tam ümitlerimizi yitirirken, müjdeli haberi aldık. Alman aile bir evlat kaybetti ama başka bir evlat kazandı" diye konuştu. 
     
     10 SAATLİK AMELİYAT 
     Nina’nın karaciğeri de yine dün 48 yaşındaki Münir Erdoğan’a nakledildi. Gülhane Askeri Tıp Akademisi’ne GATA getirilen Typol’un karaciğerinin nakil için beklemekte olan Erdoğan’a uyum sağlayabileceği tespit edildi. Bunun üzerine Erdoğan, 11.00’de GATA Genel Cerrahi Anabilim Dalı’nın uzman hekimleri gözetiminde ameliyata alındı. Ameliyat 10 saat sürdü. 
     



 GÜNCEL 






















</TEXT>
</DOC>
