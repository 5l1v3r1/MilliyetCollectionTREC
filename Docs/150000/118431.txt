<DOC>
<DOCNO> 118431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/12/son/sondun25.html </URL>
<DATE> 2002/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Bill Gates, çocuklarına büyük bir miras bırakmayı düşünmüyor... 
</HEADLINE>
<TEXT>

     Dünyanın en zengin adamı Bill Gates, çocuklarına büyük bir miras bırakmayı düşünmediğini söyledi. 
     Gates, 4 günlük bir ziyaret için bulunduğu Hindistan'da düzenlediği basın toplantısında, ''milyarlarca dolara sahip olarak büyümenin çocukları için sağlıklı olacağını sanmadığını'' belirterek, servetinin büyük bölümünü 3 çocuğuna bırakmak yerine, hayır amaçlı bağışlara harcayacağını belirtti. 
     ''Kendi düşüncesine göre, en iyi yolun servetini topluma geri vermek'' olduğunu söyleyen Gates, ''Servetimin büyük bölümünü miras bırakmanın ne çocuklarım, ne de toplum için doğru olacağını sanıyorum. Ama elbette çocuklarımın çok rahat bir hayat yaşamaları için gereken düzenlemeleri de yapacağım'' dedi. 
     Kişisel servetinin 47 milyar dolara ulaştığı tahmin edilen 47 yaşındaki Gates'in eşi Melinda'dan en küçüğü 3 aylık, diğerleri 3 ve 6 yaşlarında 3 çocuğu bulunuyor. 
     Gates'in eşiyle kendi adına hayır işlerinde bulunmak için kurduğu ''Bill ve Melinda Gates Vakfı'' insani amaçlar için yaptığı cömert bağışlarla tanınıyor. 
     Vakıf, son olarak dün AIDS hastalığıyla mücadelede kullanılmak üzere Hindistan'a 100 milyon dolarlık bir bağış yapmıştı. 
     





</TEXT>
</DOC>
