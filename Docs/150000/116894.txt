<DOC>
<DOCNO> 116894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/04/son/sondun13.html </URL>
<DATE> 2002/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan'ın İtalyan gazetesine demeci... 
</HEADLINE>
<TEXT>

     Adalet ve Kalkınma Partisi Genel Başkanı Recep Tayyip Erdoğan, ''Türkiye, AB'nin İslam dünyasına doğru dönen yüzü olacak'' dedi. 
     İtalya'nın sol görüşlü gazetelerinden La Repubblica'da yayımlanan demecinde Erdoğan, ''AB'ye girmek, Türk halkının isteği ve arzusu. AB için Türkiye, İslam dünyasına doğru dönen yüzü olacak. Bunun için Brüksel bize tarih vermeli. Avrupa bizden korkmamalı'' diye konuştu. 
     AKP lideri, Kopenhag'da her türlü ihtimalde Türkiye'ye bir tarih verileceğini ve kendilerinin sahte tavırda değil gerçekten Avrupalı olmak istediklerini göstereceklerini kaydetti. 
     Türkiye'nin, her zaman Avrupa'nın bir parçası olduğunu ve Asya'ya Ortadoğu'ya açıldığını vurgulayan Erdoğan, şöyle dedi 
     ''Programımızda, Avrupa'nın çeşitli başkentlerine bir dizi ziyaret bulunuyor. Bu konuları, Türkiye'yi AB'ye girme yolunda destekleyen, dost ülke İtalya'da da konuşacağız. Roma'da, İtalyan Hıristiyan demokrat partileriyle ve benim gibi muhafazakarlarla bir bağ arayacağız.'' ''Askerler size engel olmayacak mı '' şeklindeki bir soruya AKP lideri, ''Bu sorunuzu, biraz provokatör buluyorum. Silahlı kuvvetlerin bir engel teşkil edeceklerine inanmıyorum. Türkiye'de herkesin kendi görevi var. Ordunun fonksiyonu ayrı, siyasetçilerinki ayrı'' yanıtını verdi. 
     Bu arada, ''türban krizi'' konusundaki sorulara da yanıt veren Erdoğan, ''Dünyanın birçok yerinde kadınların başörtüsü takması serbest. Yüzde 99'u Müslüman olan Türkiye'de bunun olmaması şaşırtıyor. Ne olursa olsun bu problemi çözeceğimize ve cesaretle karşılayacağımıza söz veriyoruz'' dedi. 
     Erdoğan ayrıca, bölgesel, din, ırk ayrıcalığını reddettiklerini belirterek, ''Bizim için önemli olan vatandaşlık kavramı. Ayrımcılık olası olamaz'' ifadesini kullandı. 
     ABD'nin Irak'a olası askeri müdahalesiyle ilgili olarak da Erdoğan, ''Savaş kavramına karşıyım. Türkiye, halen Körfez Savaşı sonrasında kalanları ödüyor. Ama Afganistan'dan sonra dünyada bir koalisyon yaratıldı. Bu yüzden BM'nin alacağı kararları değerlendireceğiz'' dedi. 
     





</TEXT>
</DOC>
