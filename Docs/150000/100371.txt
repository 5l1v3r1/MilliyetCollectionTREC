<DOC>
<DOCNO> 100371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/06/son/sontur11.html </URL>
<DATE> 2002/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
RTÜK, seçim döneminde televizyonlara neleri yasaklayacak 
</HEADLINE>
<TEXT>

     RTÜK Başkanı Fatih Karaca, seçim döneminde, bir partinin ya da bir adayın lehinde açıkça kamuoyunu yönlendirmeye yönelik yayınların yasak olduğunu belirterek, ''Ancak, bu konuda kesin bir şey söyleyebilmemiz için Yüksek Seçim Kurulu'nun YSK bu konudaki kararını beklememiz lazım'' dedi. 
     RTÜK Başkanı Karaca ile YSK Başkanı Tufan Algan'ın görüşmesi sona erdi. 
     Karaca, YSK'dan ayrılırken, seçim döneminde radyo ve televizyon kuruluşlarının uymaları gereken esaslarla ilgili olarak Algan'ı ziyaret ettiğini belirtti. 
     Karaca, seçim döneminde, seçimin başlangıç tarihinden itibaren yapılamayan yayınlar ile seçim tarihinden 1 hafta önce yasaklar olduğunu anımsattı. 
     Seçim döneminde yapılamayacak yayınlarla ilgili olarak, 1999 seçimlerinde olduğu gibi, YSK'nın bir kararını beklediklerini belirten Karaca, Başkan Algan'ın bu kararı üst kurulun yarınki toplantısına ulaştıracağını tahmin ettiğini söyledi. Üst kurulun yarın yapacağı toplantıda, bu karar ile bu konular hakkında üst kurul üyelerinin bilgilendirileceğini ifade eden Karaca, toplantı sonunda kamuoyuna bir bildiri ile seçim dönemi ve son bir hafta kala yapılamayacak yayınları geniş olarak açıklayacaklarını bildirdi. 
     Karaca, şöyle konuştu 
     ''Son yapılan değişiklikle seçim döneminde yapılamayacak yayınlar 3984 sayılı yasanın için dercedilmiştir. Son 1 hafta kala her türlü haber, röportaj, reklamlar yoluyla bir adayın ya da bir siyasi partinin lehinde yayın yapılamayacağı hükümleri söz konusudur. Halbuki seçim döneminde siyasi partiler arasında fırsat eşitliğine dikkat edilerek haberlerin verilmesinde olayların ve siyasi çalışmaların yansıtılmasında bir adayın ya da partinin lehine kamuoyu oluşturacak şekilde abartılı bir şekilde yayın yapılması dışında bir mahsur olmadığı ifade ediliyor. 
     Ancak bu konuda bizim kesin olarak bir şey söyleyebilmemiz için YSK'nın bu konudaki kararını beklememiz lazım. 1999 seçimleri sırasında bir sıkıntı yaşanmış, YSK daha sonra kendi kararına bir açıklık getirmiş, seçim yasakları ile ilgili konuyu genişletmiştir.'' Karaca, seçim döneminde yapılamayacak yayınların çok açık olduğunu belirterek, YSK'nın 1999 seçimlerinde aldığı kararda, ''Haber verilebilir, ama bir partinin ya da bir adayın lehinde açıkça kamuoyunu yönlendirmeye yönelik yayınlar yasaktır'' dendiğini belirtti. 
     





</TEXT>
</DOC>
