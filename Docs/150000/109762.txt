<DOC>
<DOCNO> 109762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/26/son/sontur14.html </URL>
<DATE> 2002/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
SP ve YTP'den Ecevit'e ''tek başına hükümet'' önerisi 
</HEADLINE>
<TEXT>

     Ankara siyaset kulisleri yeni bir öneri ile çalkalanıyor. YTP ve SP'den DSP Genel Başkanı Bülent Ecevit'e gönderilen mesajlarda "Tek başına azınlık hükümeti kur, Başbakan ol, biz de dışarıdan destekleyelim" önerisi gidiyor. 
     Saadet Partisi Genel Başkan Yardımcısı Mehmet Bekaroğlu, bugün önerilerini kamuoyuna da açıkladı. 
     YTP'li Küskünler Hareketi'nin önde gelen isimlerinden Afyon Milletvekili Gaffar Yakın da "çok ilginç" bir açıklama yaparak Başbakan Bülent Ecevit'ten Hint Edebiyatı'nın önemli eserlerinden ''Kelile ve Dimne''nin ilk hikayesini bir kez daha okumasını istedi. 
     
     SP'DEN ECEVİT'E 

     SP Genel Başkan Yardımcısı Mehmet Bekaroğlu, seçimlerin ertelenmesi durumunda Bülent Ecevit başkanlığında bir azınlık hükümeti ile seçimlere gidilebileceğini söyledi. 
     Bekaroğlu, ''Ecevit başkanlığında azınlık hükümeti'' senaryolarını gündemdeki en acil konunun Irak'a yapılması olası müdahale olduğunu ifade etti. 
     Başbakan Ecevit'in bu konudaki görüşlerinin kendilerine uzak olmadığını ifade eden Bekaroğlu, ''Bu benim kişisel görüşüm. Seçimler ertelendikten sonra yasalar değiştirilinceye kadar geçecek süre ki bu çok uzun bir süre değil. Bu dönemde Ecevit seçime kadar Başbakan olabilir'' diye konuştu. 
     
     HİNT EDEBİYATI İLE MESAJ 

     YTP Grup Başkanvekilliğinden istifa eden Afyon Milletvekili Gaffar Yakın, Başbakan Bülent Ecevit'ten Hint Edebiyatı'nın önemli eserlerinden ''Kelile ve Dimne''nin ilk hikayesini bir kez daha okumasını istedi. 
     Yakın, son gelişmeleri değerlendirirken, Başbakan Bülent Ecevit'ten Irak konusunu görüşmek üzere randevu istediğini, ancak bu görüşmenin gerçekleşmediğini bildirdi. DSP Genel Saymanı Mecit Şekercioğlu'nun daha sonra kendisini aradığını kaydeden Yakın, bu görüşmede Irak konusunun yanı sıra hükümet sorununu da içeren siyasi değerlendirmeler yaptıklarını ifade etti. Yakın, bu görüşmenin kişisel olduğunu, hiçkimse adına yapılmadığını da sözlerine ekledi. Başbakan Bülent Ecevit'in Hint Edebiyatı'na olan düşkünlüğünün herkes tarafından bilindiğini de belirten Yakın, şunları söyledi 
     ''Hint Edebiyatı'nın eşsiz eserlerinden Kelile ve Dimne nin ilk hikayesini tekrar okumasını rica ediyorum. Türkiye'de yaşanan olayları çok güzel açıklıyor. 
     Bin, iki bin yıl önce yazılmış olan bu kitap, daha sonra İran'a gitmiş, çok gizlenmiş, sadece yöneticilere verilmiş. Daha sonra Anadolu'ya gelmiş ve Osmanlıca'ya çevrilmiş. Bu kitapta yönetimdeki bir aslan ile öküzün hikayesi anlatılıyor. İkisinin arasındaki büyük dostluğu yok etmek için her iki tarafa da değişik oyunlar oynayan çakallar var. Bunlar aslanla öküzü karşı karşıya getiriyorlar. Neyse ki aslan en sonunda çakalların oynadığı oyunu anlıyor.'' 
     
     ''SORUMLULUK MEVKİİNDE OTURANLAR DÜŞÜNMELİ'' 

     Türkiye'de sorumluluk kademelerinde oturanların 3 Kasım sonrasını düşünmek zorunda olduğunu da ifade eden Yakın, ''Yarın iş işten geçtikten sonra Söylemiştik sözleriyle kendilerini avutamazlar. Avrupa Birliği ile ilgili tarih almamız imkansız hale geliyor, Irak olayları sonrasında da Türkiye'nin güçlü bir yönetime ihtiyacı var'' dedi. 
     Yakın, seçim sonrası demokrasi açısından kaygı verici gelişmeler olabileceğini de bildirerek, ''Türkiye'nin yönetiminde sorumluluk hisseden herkesi şimdiden tavır almaya davet ediyorum'' diye konuştu. 
     





</TEXT>
</DOC>
