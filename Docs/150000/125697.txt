<DOC>
<DOCNO> 125697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/19/son/sontur12.html </URL>
<DATE> 2002/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Japın genç kızları İlhan Mansız'ı niye seviyor 
</HEADLINE>
<TEXT>

     Dünya Kupası'nda attığı birbirinden güzel gollerin yanı sıra kendine özgü tavırlarıyla dikkatleri üzerinde toplayan İlhan Mansız'a Japonya'da gösterilen ilgi her geçen gün daha da artarken, bu ilginin psikolojik yönden tahlilleri de devam ediyor. 
     Bir dönem Bursaspor'da ''Moral Antrenörlüğü'' görevini yürüten Klinik Psikolog Yalçın Kireççi, Türk-Japon halklarının birbirlerine karşı hiçbir önyargısı bulunmadığını ve olumlu bakış açısına sahip olduklarını dile getirerek, Dünya Kupası maçlarında da bu dostluk havasının ön planda tutulduğunu kaydetti. 
     Japon seyircilerin, Türk Milli Takımı'na yenilmelerine rağmen, olayı dostluk çerçevesinde değerlendirdiğini ve bu durumun her iki ülke medyasında da olumlu yönde işlendiğini belirten Kireççi, Mansız'ın, golleri ve saç stilinin yanı sıra yüz hatlarının benzerliğinin de Japonların kendisine olan ilgisinin artmasında önemli rol oynadığını bildirdi. 
     Kireççi, başarılı futboluyla birlikte kendine özgü tavırlarıyla da İlhan Mansız'ın Japon ve Türk medyasının odağında yer aldığını ifade ederek, günümüzün en önemli iletişim unsuru internetin de devreye girmesiyle Japon halkının Mansız'a duyduğu sempatinin zirveye çıktığını kaydetti. 
     Medyanın, oluşan bu sempati ortamını her geçen gün biraz daha fazla işlemesinin yanı sıra Mansız'ın doğal tavırlarının özellikle Japon genç kızların gösterdiği sevgide önemli rol oynadığına işaret eden Kireççi, ''Bu sevginin temelinde, Mansız'ın doğal görüntüsü ve medyanın gücü yatıyor. Mansız hakkında Japon ve Türk medyasında sürekli çıkan haberler, onu ünlü yaptı. İnsanların doğasında bir şey vardır Ünlü kişilere karşı bir yakınlık duyulur'' dedi. 
     
     ''BECKHAM KURMACA BİR KAHRAMAN GİBİDİR'' 
     Yalçın Kireççi, İngiliz futbolcu David Beckham'ın bile İlhan Mansız kadar ilgi göremediğini anlatarak, şöyle konuştu 
     ''Günümüz şartlarında, ticari boyutuyla ön plana çıkan ünlü isimler vardır. İlhan Mansız'ın olayında ise bir doğallık bulunuyor. Bu doğallık da Japonlar üzerinde etki yarattı. Mesela Beckham kurmaca bir kahraman gibidir. Ama, Mansız öyle değil. Doğal kahramanlar, her zaman kalıcı olmuştur. Medya ve tüketim sektörü, bugüne kadar birlikte kahramanlar yarattılar. Michael Jackson gibi. O da bitti. Çünkü, onun olayında da yapaylık vardı. İlhan Mansız'ın durumuysa çok farklı.'' Dünya Kupası'nın ardından Japonya'da büyük ilgi gören ve çok sayıda habere konu alan Beşiktaşlı futbolcu İlhan Mansız, son olarak, uydudan yayın yapan, ülkenin önde gelen TV kanallarından Sky Perfect'in reklam filminde boy gösteriyor. 
     





</TEXT>
</DOC>
