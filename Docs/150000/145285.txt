<DOC>
<DOCNO> 145285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/25/son/soneko08.html </URL>
<DATE> 2003/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Biletix Genel Müdürü Derbi maç ekonomik kriz dinlemiyor... 
</HEADLINE>
<TEXT>

     Ekonomik kriz nedeniyle şirketler, aileler bütçelerini gözden geçirerek zorunlu olanların dışındaki harcamalarını kısarken, futbol aşkı krizden etkilenmiyor. 
     Biletix Genel Müdürü Dave Dorner, satışların yüzde 50'ye yakın bölümünü futbol karşılaşmalarının oluşturduğunu bildirdi. 
     Dorner, ''Bir derbi maç varsa o maç her zaman çok fazla satıyor. Kriz olması satışları etkilemiyor'' dedi. 
     Biletix'in canlı konserler, spor karşılaşmaları ve sinema kategorilerinde internet, call center ve satış noktaları üzerinden satış yaptığını kaydeden Dorner, stadyumların büyük ve taraftar kitlesinin geniş olması nedeniyle en çok futbol maçı kategorisinde satış yapıldığını söyledi. 
     Yılın değişik aylarına göre,satılan bilet adedinde değişiklikler yaşandığını belirten Dorner, satışların kulübe göre değil maça göre belirginlik gösterdiğini kaydetti. 
     Dorner, stadyumlarda fanatik taraftarların yaptığı taşkınlıklara ilişkin olarak şunları kaydetti 
     ''Bu sadece Türkiyede değil, tüm dünyada özellikle de futbol etkinliklerinde büyük problem. Biletix'ten önce örneğin büyük bir takımın gişesinde biletler satışa çıkıyordu. Bileti normal bir taraftar da alabilir, karaborsa da olabilir. Ama kimin gerçek taraftar olduğunun kontrolü çok zor.'' Hollanda'da tüm taraftarların, destekledikleri takıma ait bir karta sahip olduğunu, biletler satışa çıktığında o kartı göstererek sadece bir adet bilet alınabildiğine dikkat çeken Dorner, stadyum turnikelerinde kart okutulduğunda ekrana çıkan fotoğrafla da bileti kimin kullandığının tespit edildiğini söyledi. 
     Dorner, ''Bu çok sıkı ve pahalı bir sistem. Ayrıca devlet de işin içinde. Biz de bu konuda kulüplerle birtakım görüşmeler yaptık. Belki önümüzdeki sezonda özellikle derby maçlar için böyle bir kart uygulaması yapılabilir. Bunun öncelikle Futbol Federasyonu çerçevesinde, daha sonra spesifik olarak kulüplerin detayına inerek nasıl uygulanabileceğine bakmak lazım. Tabii bu oldukça zor ve bir gecede yapılabilecek bir çalışma değil'' diye konuştu. 
     Maçlara girişte denetimin önemine de işaret eden Dorner, stadyumdaki olumsuz davranışlara karşı yasal bir yaptırımın bulunması gerektiğini vurguladı. 
     
     KRİZ ETKİNLİK SAYISINI AZALTTI 
     Biletix Genel Müdürü Dave Dorner, geçen yıl bin 500 adet etkinlik için 2 milyon bilet satışı gerçekleştirdiklerini ve bu yıl için yüzde 23-30'luk bir artış hedeflediklerini bildirdi. 
     Geçmiş senelerde yapılan etkinliklerle karşılaştırıldığında bilet fiyatlarının düştüğünün görüleceğini belirten Dorner, bunun yaşanan krizlerin bir sonucu olarak yansıdığını söyledi. Dorner, şöyle konuştu 
     ''Kriz nedeniyle etkinliklere sponsor olan birçok firma bu harcamalarını kıstığı ya da kaldırdığı için sponsor bulmanın zorluğundan dolayı etkinlik sayısında ciddi bir azalma oldu. Piyasa yavaş yavaş canlanmaya başladığı anda da savaş konusu gündeme geldi. Savaş açısından baktığımız zaman özellikle Kuzey Amerika'dan ve Avrupa'dan pek çok grup veya organizatör herhangi bir risk alıp konser vermek istemiyor. Sadece Türkiye'de değil Ortadoğu'da da bu şekilde.'' 
     




</TEXT>
</DOC>
