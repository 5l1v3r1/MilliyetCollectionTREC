<DOC>
<DOCNO> 107774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/15/son/sontur18.html </URL>
<DATE> 2002/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit, Zonguldak'ta Derviş'e yüklendi... 
</HEADLINE>
<TEXT>

     DSP Genel Başkanı ve Başbakan Bülent Ecevit, ''DSP'yi kapatmak için, onun kapısına kilit vurmak için, beni siyasetten dışlamak için türlü oyunlar çevrildi ve hala da çevriliyor. Ama bu oyunları oynayanlar, şimdi o oyunların altında kendileri ezilmeye başladılar'' dedi. 
     Ecevit, partisince Zonguldak'ta düzenlenen açık hava toplantısında halka hitap etti. 
     Kendi adını taşıyan caddedeki Madenci Anıtı'nın bulunduğu alanda konuşan Ecevit, Zonguldak'ın çok önemli bir il olduğunu belirterek, ''Zonguldak'ın kömürü Türkiye'ye kan katmıştır'' dedi. 
     Zonguldak'ın kömürünün çok önemli olduğunu, ancak vatandaşların kömüre çok bağımlı olmaktan kurtularak, başka işlere de atılmaları gerektiğini ifade eden Ecevit, tekrar iktidara gelmeleri durumunda Zonguldak'ın sorunlarını çözeceklerini kaydetti. 
     Ecevit, 57. Hükümet'ten önce taşkömürü havzasının kapatılmasının istendiğini, ancak kendilerinin bunu kabul etmeyerek 4 bin işçiyi daha işe yerleştirdiklerini ve böylece Zonguldak'ın geleceğini güvence altına aldıklarını söyledi. 
     Zonguldak'ın ekonomik bakımdan gelişmesinin Türkiye'nin kalkınmasına büyük katkı sağladığını belirten Ecevit, ''Bu nedenle sizlere şükranlarımı sunuyorum'' diye konuştu. 
     Ecevit, 1999 yılında Düzce ve Kaynaşlı'da meydana gelen depremlerden sonra Zonguldaklı maden işçilerinin bu bölgede arama kurtarma çalışmalarına katılmalarının kendisini çok duygulandırdığını dile getirerek, ''Bu nedenle sizlere de şükranlarımı sunuyorum, değerli madenci kardeşlerimiz'' dedi. 
     
     HÜKÜMET İCRAATLARI 

     Konuşmasında, hükümet icraatlarına da değinen Ecevit, 57. Hükümet döneminde Türkiye'nin yıllardır biriken sorunlarına köklü çözümler getirdiklerini anlattı. 
     Ecevit, yargı reformu yaptıklarını, yolsuzluğun üzerine gittiklerini, dinci ve bölücü terörün belini kırdıklarını, terör örgütünün elebaşını Türkiye'ye getirerek adalete teslim ettiklerini, faili meçhul cinayetlerin yok denecek kadar azalmasını sağladıklarını, polislerin görevlerini özgürce yapmalarına olanak sağladıklarını söyledi. 
     57. Hükümet döneminde çok ağır ekonomik sorunlarla karşılaşıldığını, bunda yaşanan deprem felaketlerinin ve dünyanın bazı ülkelerindeki ekonomik krizlerin de etkili olduğunu anlatan Ecevit, ancak son zamanlarda ekonomide önemli gelişmeler olduğunu ve hayat pahalılığı hızının neredeyse sıfıra indiğini kaydetti. 
     Yine bu hükümet döneminde bankacılık düzeninde değişiklikler yaptıklarını ifade eden Ecevit, 1960'lardan itibaren işçilere sağlanan her hakkın DSP'nin öncülüğünde gerçekleştiğini söyledi. 
     Ecevit, iktidarları döneminde 47 bin geçici işçiye daimi kadro verildiğini, bu kapsama geçici orman işçilerinin de alınması için çok çalıştıklarını belirterek, ancak iktidarda tek başına olmadıkları ve Maliye Bakanlığı buna imkan vermediği için bunu sağlayamadıklarını ifade etti. 
     Türkiye'nin nüfusunun yüzde 40'ının köylülerden oluştuğunu kaydeden Ecevit, köylülerin sorunlarını çözmek amacıyla da önemli adımlar attıklarını anlattı. 
     Köylülere doğrudan gelir desteği sağladıklarını ve en önemli adım olarak köykentleri kurmaya başladıklarını ifade eden Ecevit, köykentlerin yapısı hakkında vatandaşlara bilgi verdi. 
     İktidarda bulundukları dönemde eğitim alanında da önemli reformlar yaptıklarını anlatan Ecevit, 8 yıllık temel eğitimin yanı sıra meslek liselerinden mezun olanlara sınavsız üniversiteye girme hakkı sağladıklarını söyledi. 
     Ecevit, ''Gençliği kurtarmadan Türkiye'yi kurtarmak mümkün değildir'' dedi. 
     
     ''SİYASET KAYPAK BİR ZEMİNE GİRDİ'' 

     Siyasi gelişmelere de değinen Ecevit, konuşmasını şöyle sürdürdü 
     ''Son günlerde, hatta son haftalarda siyaset alanında şimdiye kadar rastlanmadık olaylar oluyor. Siyaset kaypak bir zemine girdi. Bu da tabii ki bizleri çok üzüyor. Bu kaypak zeminde özellikle DSP hedef alındı. DSP ile birlikte onun genel başkanı yani ben de hedef alındım, entrikalarla karşılaştık. DSP'yi kapatmak için, onun kapısına kilit vurmak için, beni siyasetten dışlamak için türlü oyunlar çevrildi ve hala da çevriliyor. Ama bu oyunları oynayanlar, şimdi o oyunların altında kendileri ezilmeye başladılar. 
     Bundan birkaç ay önce, ortağımız olan iki partinin genel başkanları, '2004 Nisanı'ndan önce asla seçim yapılmamalı. Çünkü henüz bizim yapılacak işlerimiz var, bitirilememiş işlerimiz var. Bunları yapabilmek için bize zaman lazım. Onun için Nisan 2004'ten önce bir seçim yapılmamalı' dediler. Biz de zaten bunu çok doğru buluyorduk. Fakat iki hafta geçti geçmedi, iki genel başkan da bunun tam tersini söylemeye başladılar. '3 Kasım'da derhal seçim yapılmalı' demeye başladılar. Diğer partiler de mertliğe ters düşmesin diye, 'biz de erken seçim istiyoruz' dediler. Fakat şimdi erken seçim isteyenler erken seçimden nasıl kurtulacaklarını anlatmak için çırpınıyorlar.'' Bu gelişmelere karşın DSP'nin dürüstçe, 'biz erken seçim istemiyoruz, seçimler zamanında yapılsın. Daha yapacağımız çok işler var' dediğini anımsatan Ecevit, şöyle konuştu 
     ''Erken seçim isteyenler, şimdi bundan kurtulabilmek için her türlü çareye başvuruyorlar. Artık çare tükenmiştir. 3 Kasım'da Türkiye'de genel seçim yapılacaktır. Seçim sonuçları ülkemize hayırlı olsun. Ve şunu belirtmek istiyorum DSP dışında hiçbir parti sağlıklı bir sınav veremedi. 
     Şimdi en çok oy alacak parti diye kamuoyu yoklamaları, AK Parti'yi gösteriyorlar. Peki AK Parti ne vaat etti AK Parti hangi soruna hangi çözümü gösteriyor Aslında diğer partiler de hiçbir şey söylemiyorlar. Söyleyecek lafları yok, fikirleri yok. Onun için hiçbiri seçim bildirgesini yayınlayamadı. Ancak, DSP çok kapsamlı bir seçim bildirgesi hazırladı. Fakat, başka partiler sus pus. Hala iktidara gelirlerse ne yapacaklarını millete anlatamıyorlar. Diğer partilerden biri sadece bir miting yapabildi. DSP'nin ise bugünkü dördüncü mitingi.'' 
     
     ''İKTİSATÇI OLARAK BİLDİĞİNİZ BİR ARKADAŞIMIZ...'' 

     DSP Genel Başkanı Ecevit, hem kendisine hem partisine yönelik türlü entrikalar yapıldığını ve DSP'nin ortadan bölünmesine çalışıldığını ifade ederek, ancak sadece grubun ikiye bölündüğünü ve örgütün sapasağlam yerinde durduğunu söyledi. 
     Ecevit, konuşmasını şöyle tamamladı 
     ''Bu arada iktisatçı olarak bildiğiniz bir arkadaşımızı Amerika'dan getirdik. Fakat bu arkadaşımızın ekonomist olmaktan çok siyasetçi olduğu anlaşıldı. Evvela DSP grubunu böldü. Ondan sonra YTP'nin kuruluşunu sağladı. Bunu sağladıktan sonra onu da parçaladı, gitti CHP'ye... Bizim böyle oyunlara aklımız ermez. Ama biz, şimdiye kadar olduğu gibi bundan sonra da doğru bildiğimiz yolda yürümeye devam edeceğiz. 
     Aylardır yayınlanan anketlerde, kamuoyu yoklamalarında DSP neredeyse yok gibi gösteriliyor. Bu bir eski oyundur. Her seçimden önce DSP yokmuş gibi gösterilir veya çok zayıfmış gibi gösterilir. Ama seçimlerden biraz daha güçlenmiş olarak çıkar. DSP, bu seçimde inşallah tek başına iktidara gelecektir. Başladığımız ama bitiremediğimiz işler var. Bunları da kısa zamanda inşallah yerine getireceğiz.'' 
     
     NOTLAR 

     Partililerin ''Ecevit nerede, biz oradayız'' şeklinde slogan atmaları üzerine Ecevit, ''İşçiler nerede ben de oradayım'' karşılığını verdi. 
     Miting alanına büyük boy Türk Bayrağı, DSP bayrağı ile Atatürk ve Ecevit posterlerinin asıldığı görüldü. 
     Meydanda, ''Ecevit geldi, madenci güldü'', ''Paralı anketle değil, halkın gücüyle varız'', ''O sizi hiç aldatmadı'', ''DSP halkımızın güvencesidir'', ''Demokratik solun yolu Atatürk'ün yoludur'' yazılı pankartlar yer aldı. 
     Partililer ''Halkçı Ecevit'', ''Ecevit nerede biz oradayız'', ''İşçi babası Başbakan Ecevit'' şeklinde sloganlar attılar. 
     Mitingin ardından parti otobüsünün üzerinde halkı selamlayarak valiliğe geçen Ecevit, burada Vali İsmet Metin'den yapılan çalışmalar ve ilin sorunları hakkında bilgi aldı. 
     Bu arada, Ecevit'in bindiği parti otobüsünün lastiklerinde sorun yaşanması üzerine Zonguldak yakınlarında yol üzerindeki bir lastikçide aracın lastiği kontrol ettirildi. Ecevit, bu sırada otobüsten inerek vatandaşlarla tokalaştı, sohbet etti. 
     Otobüsteki sorunun giderilememesi üzerine Zonguldak'ta bulunan bir başka parti otobüsüyle Ankara'ya hareket edildi. 

     
</TEXT>
</DOC>
