<DOC>
<DOCNO> 136632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/14/ekonomi/eko02.html </URL>
<DATE> 2003/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Dolarda savaş kaynaklı erime durdurulamıyor 
</HEADLINE>
<TEXT>

Dolarda, savaş tedirginliğinden kaynaklanan değer kaybı sürüyor. Uzmanlar dolardaki kan kaybında, NATO’nun Türkiye konusundaki kararsızlığının da önemli bir rol oynadığı görüşünde 
     EKONOMİ SERVİSİ 

     Irak’ta savaş olasalığının güçlenmesi ile değer kaybına uğrayan ABD Doları’nın son günlerdeki kan kaybında, NATO’nun Türkiye konusundaki kararsızlığının da etkili olduğu belirtiliyor. Bilindiği gibi Türkiye, tehdit altında bulunduğu’ gerekçesi ile NATO’nun tedbir almasını istemiş, ancak NATO bu konuda bölünmüş ve bir karar alamamıştı. 
     
     Euro değer kazanıyor 
     Uzmanlar, Fransa, Almanya ve Belçika’nın Türkiye’ye yardım, ABD’nin Irak’a müdahalesine yardımdır’ şeklindeki yorumu ile Türkiye’ye yardımdan kaçınmasının, Irak konusunda ABD’nin yalnız kalması olasılığının güçlenmesi olarak algılandığı ve bunun da doların değerine yansıdığı görüşünde. 
     Dolar dün 121.36 yenden 120.89 yene geriledi. Euro ise dolara karşı gün içinde 1.0713 dolar seviyelerinden 1.0772 seviyesine çıktı. Bu son çıkışın ardından Euro’nun yükselişi son üç ayda yüzde 6.4 seviyelerine ilerlemiş oldu. 
     Kendisi bu yönde bir açıklama yapmamasına karşın, BM silah denetçilerinin şefi Hans Blix’in, Irak’ta kitle imha silahı bulunduğu yönünde rapor hazırlayacağı iddiaları da dolara ve ABD borsalarına değer kaybettirdi. 
     
     Rekor bütçe açığı da etkiledi 
     Doların değer kaybında, ABD’nin bu yıl 375 milyar doları bularak rekor seviyeye ulaşması beklenen bütçe açığı da etkili oldu. Piyasalar bu gelişmeyi ekonominin genel gidişinde olumsuz faktörlerin artması olarak değerlendiriyor. 
     Analistler euronun önümüzdeki haftalarda 1.07 dolar ile 1.09 dolar arasında seyredebileceği belirtiyor. UFJ Bank Döviz İşlemleri Başkan Yardımcısı Mitsuru Sahara ABD ve İngiltere’ye düzenlenmesi olası bir terörist saldırı ihtimalinin de dolara büyük etkisi olduğunu belirtti. Aralık ayından beri dolar satan Julius Baer International Ltd.’nin baş ekonomisti Andrew Snowball, "Biz doları sevmiyoruz. Bizi ilgilendiren bu savaşta kimin yeralacağı ve savaşın ne kadar çabuk olacağı" dedi. 
     



 EKONOMİ 


















</TEXT>
</DOC>
