<DOC>
<DOCNO> 127015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/26/son/soneko14.html </URL>
<DATE> 2002/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Dış ticaret verileri açıklandı... 
</HEADLINE>
<TEXT>

     Devlet İstatistik Enstitüsü DİE , bu yılın Ocak-Ekim döneminde 28 milyar 311.3 milyon dolarlık ihracat, 39 milyar 735 milyon dolarlık da ithalat yapıldığını açıkladı. 
     DİE verilerine göre, söz konusu dönem 2001 yılının Ocak-Mayıs dönemi ile karşılaştırıldığında ihracat yüzde 9.6, ithalat yüzde 15.5 oranında arttı. 
     Geçen yılın 10 ayında, 25 milyar 832.1 milyon dolar tutarında ihracat ve 34 milyar 398.9 milyon dolar tutarında ithalat yapılmıştı. 
     Verilere göre geçen yılın Ocak-Ekim döneminde 8 milyar 566.7 milyon dolar olan dış ticaret açığı ise yüzde 33.3 artarak, bu yılın aynı döneminde 11 milyar 423.7 milyon dolara çıktı. 
     Bu yıl 10 ayda, ihracatın ithalatı karşılama oranı da yüzde 71.3 oldu. Geçen yıl aynı dönemde, ihracatın ithalatı karşılama oranı yüzde 75.1 düzeyinde gerçekleşmişti. 
     
     EKİM'DE DIŞ TİCARET AÇIĞI YÜZDE 128.4 ARTTI 

     Öte yandan bu yılın Ekim ayında, 3 milyar 3.2 milyon dolarlık ihracat, 4 milyar 613.7 milyon dolarlık da ithalat yapıldı. 
     Geçen yıl Ekim ayında, ihracat 2 milyar 812.5 milyon dolar, ithalat da 3 milyar 364.4 milyon dolar olmuştu. 
     Buna göre Ekim ayında, geçen yılın aynı ayına kıyasla ihracat yüzde 19.2, ithalat da yüzde 37.1 oranında arttı. 
     Geçen yıl Ekim'de 551.9 milyon dolar olan dış ticaret açığı da yüzde 128.4 artarak, bu yılın Ekim ayında 1 milyar 260.5 milyon dolara yükseldi. 
     İhracatın ithalatı karşılama oranı da, bu yılın Ekim ayında yüzde 72.7'ye geriledi. Geçen yıl aynı ayda bu oran yüzde 83.6 idi. 
     
     İMALAT SANAYİ ÖNDE 

     Türkiye'nin bu yılın Ocak-Ekim döneminde 28 milyar 311.2 milyon dolarlık ihracatındaki en yüksek paya, yüzde 93.3 ile imalat sanayi ürünleri sahip oldu, bunu yüzde 5.5 ile tarım ve ormancılık ve yüzde 1 ile de madencilik ve taşocakçılığı ürünleri izledi. 
     Devlet İstatistik Enstitüsü DİE verilerine göre, Ocak-Ekim döneminde 26 milyar 416.8 milyon dolar düzeyinde gerçekleşen imalat sanayi ihracatında, geçen yılın aynı dönemine oranla yüzde 11.6 artış kaydedildi. Geçen yılın 10 aylık döneminde imalat sanayi ihracatı 23 milyar 680.4 milyon dolar olmuştu. 
     Söz konusu dönemler itibariyle tarım ve ormancılık ürünleri ihracatı yüzde 15.2, madencilik ve taşocakçılığı ürünleri ihracatı yüzde 0.2 oranında gerilerken, balıkçılık ürünleri ihracatı yüzde 48.4 oranında arttı. 
     Bu yılın 10 ayında yüzde 48.4 artış göstererek, 31.7 milyon dolar olan balıkçılık ürünleri ihracatı, 2001 yılı söz konusu dönemde 21.4 milyon dolar idi. 
     
     İTHALATTA ARTIŞ 

     DİE verilerine göre, ithalatın mal gruplarına dağılımı incelendiğinde ise en fazla artış yüzde 16.8 ile ara hammadde malları ithalatında olduğu görüldü. 
     Ara malları ithalatı, geçen yıl Ocak-Ekim döneminde 24 milyar 975.6 milyon dolar iken, bu yıl aynı dönemde 29 milyar 169.6 milyon dolara çıktı. 
     Geçen yıl 10 ayda 5 milyar 704.1 milyon dolar olan sermaye yatırım malları ithalatı ise yüzde 9.9 artışla, bu yılın aynı döneminde 6 milyar 267.9 milyon dolara yükseldi. Bu yıl söz konusu dönemde, tüketim malları ithalatı ise yüzde 13.6 artış ile 3 milyar 407.9 milyon dolardan, 3 milyar 870 milyon dolara çıktı. 
     Türkiye'nin 10 aylık toplam ithalatı 39 milyar 735 milyon dolar düzeyinde gerçekleşirken, bunun içinde sermaye mallarının payı yüzde 15.8, ara mallarının payı yüzde 73.4, tüketim mallarının payı da yüzde 9.7 oldu. 
     
     DIŞ TİCARETİN ÜLKELERE DAĞILIMI 

     Öte yandan bu yıl Ocak-Ekim döneminde ihracatın yüzde 65.6'sı, ithalatın da yüzde 64.1'i, Ekonomik İşbirliği ve Kalkınma Teşkilatı OECD ülkeleriyle gerçekleştirildi. 
     Verilere göre, bu yıl 10 ayda OECD ülkelerine 18 milyar 572.3 milyon dolarlık ihracat yapıldı. Geçen yıl aynı dönemde OECD ülkelerine yapılan ihracat, 17 milyar 241.3 milyon dolar düzeyinde bulunuyordu. 
     Buna göre, OECD ülkelerine yapılan ihracat söz konusu dönemde yüzde 7.7 arttı. Bu dönemde AB ülkelerine yapılan ihracat yüzde 8.1, EFTA ülkelerine de yüzde 28.2 oranında arttı. 
     Seçilmiş ülke gruplarına göre ise ihracat, Bağımsız Devletler Topluluğu ülkelerine yüzde 24.2, Karadeniz Ekonomik İşbirliği üyesi ülkelere yüzde 23.5, Türk Cumhuriyetlerine yüzde 13.5, Ekonomik İşbirliği Teşkilatı ECO ülkelerine yüzde 4.4 ve İslam Konferansı Teşkilatı ülkelerine de yüzde 1.7 arttı. 
     
     İTHALATTA DURUM 

     İthalat incelendiğinde ise bu yıl Ocak-Ekim döneminde OECD ülkelerinden, 25 milyar 463.8 milyon dolarlık ithalat yapıldı. 
     Geçen yıl aynı dönemde OECD ülkelerinden yapılan ithalat 21 milyar 626.7 milyon dolar düzeyinde bulunuyordu. Buna göre OECD ülkelerinden yapılan ithalat söz konusu dönemde yüzde 17.7 arttı. 
     Söz konusu dönemde, AB ülkelerinden yapılan ithalat yüzde 16.8, EFTA ülkelerinden ithalat yüzde 68.2 artış gösterdi. 
     Seçilmiş ülke gruplarına göre ise ithalat, Bağımsız Devletler Topluluğu ülkelerinden yüzde 8.1, Karadeniz Ekonomik İşbirliği üyesi ülkelerden yüzde 7.5, İslam Konferansı Teşkilatı ülkelerinden yüzde 4.2, Ekonomik İşbirliği Teşkilatı ülkelerinden yapılan ithalat yüzde 19.5 ve Türk Cumhuriyetlerinden yapılan ithalat da yüzde 47.2 artış gösterdi. 
     





</TEXT>
</DOC>
