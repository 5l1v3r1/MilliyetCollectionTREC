<DOC>
<DOCNO> 149407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/12/son/sontur11.html </URL>
<DATE> 2003/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül ilk kez Türkmenler'i de uyardı 
</HEADLINE>
<TEXT>

     Dışişleri Bakanı Abdullah Gül, Kuzey Irak'ta 50 Türkmen'in kurşuna dizildiği iddialarını gündeme getiren Irak Türkmen Cephesi'ni sert biçimde eleştirerek, "Herkes sansayon peşinde olmasın" dedi. 
     TES-İŞ Kongresi'ne katılan Gül, Kerkük'te Türkmenler'in katledildiği iddialarının hatırlatılması üzerine, "Böyle şeyleri çok yakından takip ediyoruz. Dün önceki gün giden timlerimizden ayrı olarak, bizim orada bilgi kaynaklarımız var" diye konuştu. Kendisine böyle bir haberin ulaşmadığını vurgulayan Gül şunları söyledi 
     "Katliam konuları bizim hiç tahammül edemeyeceğimiz konulardır. Bu konuda herkesin teminatı söz konusudur. Böyle şeyler olmayacak kanaatindeyiz, buna inanıyoruz. O zaman her şey kontrolden çıkar. Herkes de bunun farkındadır. Şu anda bize teyit edilmiş böyle haber gelmemiştir." 
     
     Gördükleriniz peşmerge değil 
     Kerkük'e giren peşmergelerin şehri boşalttığını da açıklayan Gül, "Dışarıdan girenler çekildi. Bu bölgelerde gördüğünüz insanlar, orada yaşayanlar. Bölgede karışık bir nüfus var. Araplar, Kürtler, Türkmenler bu bölgede çok karışık bir şekilde yaşıyor. Orada görünen herkes dışarıdan gelmiş değil" açıklamasını yaptı. 
     Girmeye gerek yok 
     Türkiye'nin Musul ve Kerkük'te katliam ve iç savaş olmamasına önem verdiğini kaydeden Gül, ABD birlikleriyle hareket eden TSK gözlemci timlerinin de gelişmeleri Ankara'ya aktardığını ifade ederek, "Hazırlıklarımız var. Şu anda Türk ordusunun bölgeye girmesi için böyle bir ihtiyaç yok" dedi. 
     





</TEXT>
</DOC>
