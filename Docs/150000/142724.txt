<DOC>
<DOCNO> 142724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/14/son/sonspo28.html </URL>
<DATE> 2003/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor'da Göztepe maçı hazırlıkları... 
</HEADLINE>
<TEXT>

     Bursaspor, hafta sonunda sahasında yapacağı Göztepe maçının hazırlıklarını sürdürüyor. 
     Uludağ Üniversitesi Görükle Yerleşkesi'ndeki Holiday Inn Oteli'nde önceki gün kampa giren yeşil-beyazlılar, çalışmalarını üniversitenin çim sahasında yapıyor. 
     Teknik direktör Erdoğan Arıca gözetiminde basına kapalı gerçekleştirilen ve Göztepe maçının taktik provasının yapıldığı antrenmana, sakatlıkları süren Okan, Murat Sözkesen ve Tayfun katılmazken, Ender düz koşu yaptı. 
     Bursasporlu oyuncuların bir hayli hırslı oldukları gözlenirken, Uludağ Üniversitesi öğrencilerinin oluşturduğu ''Unitimsah'' grubu üyeleri antrenmana gelerek teknik direktör Arıca'ya çiçek verdiler ve Göztepe maçında başarı dilediler. 
     Teknik direktör Arıca, antrenman sonrasında yaptığı açıklamada, son 3 haftadır yitirdiklerini ve Göztepe karşılaşması için galibiyete koşullandıklarını ifade ederek, ''Artık kaybetmek istemiyoruz. Alternatifi olmayan bir maç. Taraftarlarımız bizi desteklerse, bu müsabakadan ihtiyacımız olan 3 puanla ayrılırız'' dedi. 
     Yeşil-beyazlılar, yarın öğleden sonra yapacakları çalışmayla Göztepe maçının hazırlıklarını sürdürecek. 
     





</TEXT>
</DOC>
