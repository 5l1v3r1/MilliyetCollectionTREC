<DOC>
<DOCNO> 149714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/14/son/sondun29.html </URL>
<DATE> 2003/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Hoon ''İran ve Suriye'ye karşı operasyon planımız yok'' 
</HEADLINE>
<TEXT>

     İngiltere Savunma Bakanı Geoff Hoon, Suriye ve İran'a karşı askeri operasyon planlarının olmadığını söyledi. 
     Hoon, düzenlediği basın toplantısında, Irak'ın kitle imha silahlarına ve yasaklanmış diğer silahlara sahip olduğundan emin olduklarını, ama bunların ortaya çıkarılması için zamana ihtiyaçları olduğunu belirtti. 
     Suriye'nin de aynı tür silahları geliştirme çabaları olduğuna dair kaygılara dikkat çeken Hoon, söz konusu ülkenin işbirliğine ikna edilmesi için çabaların sürdüğünü, İngiltere Dışişleri Bakan Yardımcısı Mark O'Brien'in bu ülkedeki temaslarını sürdürdüğünü kaydetti. 
     Hoon, koalisyon güçlerinin Irak içinde kitle imha silahları bulunduğundan emin olduklarını, saklanmış durumdaki bu silahların bulunması yönündeki çabalarının sürdüğünü söyledi. 
     Genelkurmay Başkanı Sir Michael Boyce ile birlikte Savunma Bakanlığı'nda basın toplantısı düzenleyen Hoon, koalisyon güçlerinin Irak'ın güneyini büyük ölçüde kontrol altına aldığını bildirdi. 
     Diğer bölgelerdeki küçük direnişlerin de kırılmaya çalışıldığını kaydeden Hoon, kitle imha silahları konusunda bir gelişme sağlanıp sağlanmadığı sorusu üzerine, ''koalisyon güçleri tarafından özgürleştirilen bölgelerde aramaların sürdüğünü, yerel halktan son derece önemli bilgiler alındığını ve bunların da araştırılmakta olduğunu'' belirtti. 
     Bu silahları bulmanın en iyi yolunun Saddam rejimi içinde görev yapan kişilerle konuşmak olduğunu kaydeden Hoon, bunun da rejimin önemli isimlerinin teslim olmaya başlamasıyla birlikte mümkün hale geldiğini, ancak alınan bilgilerin analizinin belli bir zaman alacağını ifade etti. 
     Kitle imha silahlarının varlığından emin olduklarını, rejimin denetimler öncesinde bunları de monte edip saklama yoluna gittiğine dair ellerinde bilgiler bulunduğunu öne süren Hoon, Irak'ın büyük bir ülke olduğunu, bunun için de araştırmalar için zamana gereksinim bulunduğunu vurguladı. 
     Hoon, bir soru üzerine, Suriye ve İran'a yönelik askeri operasyon planları bulunmadığını bildirdi. Herkesin Suriye ile ilgili bazı kaygıları olduğunu, bunların bir süredir dile getirildiğini kaydeden Hoon, şimdiki asıl kaygılarının Irak'taki kitle imha silah programıyla ilgili kişilerin Suriye'ye geçmeleri olduğunu, Suriye ile işbirliği aradıklarını ifade etti. 
     Suriye'nin bu kişilerin sınırı geçmesine engel olmasını istediklerini belirten Hoon, Dışişleri Bakan Yardımcısı Mark O'Brien'ın bölgede yaptığı görüşmelerde de bu hususların dikkatlere getirildiğini bildirdi. Hoon, Suriye ile diyalog geliştirerek kaygılarını dile getirmeye çalıştıklarını, bu ülke yetkililerinin kaygıları anlamasını istediklerini söyledi. 
     Suriye'nin kitle imha silahı geliştirdiği yolundaki iddiaları reddettiğinin hatırlatılması üzerine de Hoon, ''Geçmişte bu tür çabaları olduğundan kaygılıyız ve Irak'taki bazı yetkili isimlerin sınırdan bu ülkeye geçmelerinden yararlanmaya kalkmayacaklarından emin olmak istiyoruz'' dedi. 
     Bir başka soru üzerine Bağdat'ta hala pek çok operasyonun bir arada yürütülmesine çalışıldığını belirten Hoon, bazı yerlerde intihar komandoları ve keskin nişancılara karşı mücadele edilirken, birkaç sokak ötede insani yardımların sağlanmasına çalışıldığını belirtti. Başkentte yağmalamanın ve kanunsuzluğun sürdüğüne dikkat çeken Hoon, ''Ancak bunların kontrol altına alınması ve kanunun, nizamın sağlanması için çabalarımız sürüyor'' dedi. 
     Genelkurmay Başkanı Sir Michael Boyce da, bir soru üzerine, Körfez'deki asker sayısının ihtiyaçlar göz önünde tutularak azaltılmaya devam edileceğini belirtti. 
     





</TEXT>
</DOC>
