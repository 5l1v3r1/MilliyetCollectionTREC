<DOC>
<DOCNO> 124445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/13/son/sonspo10.html </URL>
<DATE> 2002/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol... Efes Pilsen'de galibiyet sevinci... 
</HEADLINE>
<TEXT>

     Avrupa Basketbol Ligleri Birliği ULEB organizasyonu Erkekler Avrupa Ligi'nde A Grubu'nda yer alan ve kendi sahasında Almanya'nın Alba Berlin takımını 74-62 yenen Efes Pilsen'de, bu galibiyetin sevinci yaşanıyor. 
     Efes Pilsen Antrenörü Oktay Mahmuti, Alba Berlin karşısında hem hücumda, hem de savunmada istediklerini sahaya yansıttıklarını ve maçı kazandıklarını söyledi. 
     Mahmuti, iyi oyuna karşın Alman rakipleri karşısında zor bir galibiyet aldıklarını belirterek, şunları söyledi 
     ''Oyuna çok iyi başladık. Gerekli farkı da yakaladık. Bu dönem 2. periyodun ortalarına kadar sürdü. Bu dakikadan sonra rakibimiz inisiyatifi ele aldı ve fark eridi. 3. periyodun ikinci yarısına kadar bunu lehimize çeviremedik. Alba Berlin'i deplasmanda bu kadar iyi ve sert savunma yaptığı için kutlamak lazım. Son bölümlerde oyuncularım, maçı kazanmaları gerektiğini tekrar hatırladılar. Bizim için önemli bir galibiyet oldu. Gelecek hafta Bennetton Treviso maçını da kazanıp lige verilecek araya moralli girmek istiyoruz.'' Takımda düşüş olduğu yönündeki eleştirilere de katılmadığını kaydeden Mahmuti, ''Üst seviyede basketbol oynanan Avrupa Ligi'nde farklı skorla maç kazanmak zaten zor. Sadece İstanbul'daki son 2 maçtır oyuncularım zaman zaman oyundan gevşiyor. Bunun dışında bir problemimiz yok'' diye konuştu. 
     





</TEXT>
</DOC>
