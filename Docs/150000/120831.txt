<DOC>
<DOCNO> 120831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/25/guncel/agun.html </URL>
<DATE> 2002/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamusal alanda başörtüsü olmaz 
</HEADLINE>
<TEXT>

Türban tartışmasında sessizliğini koruyan Sezer, dün Başörtüsü özel alanda özgürlük kapsamına girer ama kamusal alanda serbest bırakılması mümkün değildir’ dedi... 
     ANKARA Milliyet 

     Cumhurbaşkanı Ahmet Necdet Sezer, TBMM Başkanı Bülent Arınç’ın türbanlı eşini protokole sokmasıyla başlayan "türban" tartışmasındaki sessizliğini, 24 Kasım Öğretmenler Günü’nde bozdu. Sezer, "Toplumun gündeminden çıkmış başörtüsünün yeniden sorun haline getirilmesinin kimseye yararı yoktur" uyarısında bulundu. 
     Eşi Semra Sezer ile geçen hafta NATO zirvesine katılmak için Prag’a giden Sezer’i Arınç, türbanlı eşi Münevver Arınç’ıla birlikte uğurladı. Sezer’in Münevver Arınç ile tokalaşması ve bu sırada takındığı "yüz ifadesi", daha sonra Arınç tarafından "O tebessümü görmediniz mi" diye değerlendirilince, tartışma konusu oldu. Ancak Arınç, tüm tartışmalara rağmen, Sezer çiftini karşılamaya giderken de türbanlı eşini yine yanında götürdü. 
     
     DEĞİŞİKLİK YAPILAMAZ 
     Milliyet’in dün manşetten verdiği haberde Sezer’in, türban tartışmasından rahatsızlık duyduğu, bu nedenle Bülent Arınç uğurlamak için eşiyle gelmesin diye Almanya’ya Semra Sezer’i götürmeme kararı aldığı belirtildi. Yeni bir tartışma açmamak için "eş kuralı"nı işletmeme kararı alan Sezer, dün türban konusunda önemli mesajlar verdi. 
     Çankaya Köşkü’de öğretmenleri kabul eden Sezer, yaptığı konuşmada, "Anayasa’da belirtildiği gibi laiklik ilkesi uyarınca devletin sosyal, ekonomik, siyasal ve hukuksal temel düzeninin din kurallarına dayandırılması olanaksızdır" dedi. Sezer, "başörtüsünün özel alanda özgürlük kapsamına girdiğine kuşku duyulmadığını" belirterek şunları söyledi 
     "Başörtüsünün kamusal alanda kabul edilip edilmeyeceği sorunu, Anayasa Mahkemesi kararıyla çözülmüştür. Yüksek Mahkeme, yüksek öğretim kurumlarında başörtüsünü serbest bırakan yasal düzenlemeyi Anayasa’ya aykırı bularak iptal etmiştir." Türban yerine başörtüsü ifadesini kullanan Sezer, "Anayasa Mahkemesi’nin yerleşik kararlarına göre kamusal alanda başörtüsünü serbest bırakacak bir yasal düzenleme yapılması olanaksızdır" dedi. Sezer’in, "Kamusal alanı düzenleyen hukuksal kurallar görmezden gelinerek uygulamada dini kuralları geçerli kılmak da hukuk devleti ilkesiyle bağdaşmaz" sözleri, türbanla ilgili yasal düzenlemelerin sadece liseler ve üniversiteler için değil, tüm kamusal alan için geçerli olduğu yönünde yorumlandı. 
     
     LAİKLİK OLMAZSA OLMAZ 
     Sezer, cumhuriyetin temel ilkelerinin başında "olmazsa olmaz laiklik ilkesi" geldiğini vurgulayarak, sözlerini şöyle sürdürdü "Anayasa Mahkemesi’nin çeşitli kararlarında vurgulandığı gibi Türkiye Cumhuriyeti’nin laiklik anlayışı Atatürk devrimlerine ışık tutan, Türk aydınlanma çağını başlatan tüm ilke, kural ve kurumların temelini oluşturan ve Türk ulusunu çağdaş uygarlık düzeyinin üstüne çıkaracak laiklik anlayışıdır. Anayasa’nın değiştirilemez nitelikte görerek güvenceye aldığı Cumhuriyetin temel ilkelerinden vazgeçilmesi asla söz konusu olamaz." 
     



 GÜNCEL 










</TEXT>
</DOC>
