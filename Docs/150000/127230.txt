<DOC>
<DOCNO> 127230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/27/son/soneko07.html </URL>
<DATE> 2002/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
2003 yılı tekstil kotaları belirlendi... 
</HEADLINE>
<TEXT>

     Belirli ülkelerin 2003 yılına ait tekstil kota seviyeleri ile kota dağıtım esasları belirlendi. 
     Dış Ticaret Müsteşarlığı'nın bugünkü Resmi Gazete'de yayımlanan ve 1 Ocak 2003'de yürürlüğe girecek olan ''Çift Taraflı Kontrol sistemi Kapsamında Kota Uygulanan Tekstil Ürünlerinin İthaline İlişkin Tebliği'' ile Belarus, Çin Halk Cumhuriyeti, Endonezya, Güney Kore, Makao, Malezya, Mısır, Pakistan, Tayvan ve Vietnam menşeli tekstil ürünleri için, 2003 yılına ait kota seviyeleri tespit edildi. 
     Buna göre, söz konusu ürünleri ithal etmek isteyen ithalatçılar, gerekli belgeler ile İthalat Genel Müdürlüğü'ne başvuracak. 
     İthalatçılar için düzenlenecek ithal lisanslarının geçerlilik süresi, düzenlendiği tarihten itibaren 6 ay olacak. Ancak, ithalatçının talebi halinde bu süre 3 aya kadar uzatılabilecek. 
     İthal lisansları, geçerlilik süresinin bitim tarihinden itibaren en geç 15 iş günü içinde İthalat Genel Müdürlüğü'ne iade edilecek. 
     
     GÖZETİME TABİ TEKSTİL ÜRÜNLERİ 
     Yine yılbaşında yürürlüğe girecek olan ''Tek Taraflı Kontrol Sistemi Kapsamında Gözetime Tabi Tekstil Ürünlerinin İthaline İlişkin Tebliğ''e göre de, Birleşik Arap Emirlikleri, Bosna Hersek, Hırvatistan, Kamboçya, Kırgızistan, Kazakistan, Laos, Moğolistan, Nepal, Özbekistan, Rusya, Sri Lanka, Tacikistan, Türkmenistan ve Ukrayna'dan ithal edilecek tekstil ürünlerine ilişkin ithal lisansı için, aynı şekilde İthalat Genel Müdürlüğü'ne başvurulacak. 
     İthalatçıların, lisansta belirtilen miktarı birden fazla sevkiyatta getirmeleri halinde her sevkiyatın gümrük yükümlülüğünün doğduğu tarihden itibaren, 15 gün içinde ithalata ilişkin istatistik bilgileri Genel Müdürlüğe iletilecek. 
     Hindistan menşeli Tekstil Ürünlerinin İthaline ilişkin bir başka tebliğ çerçevesinde de, bu ülke menşeli tekstil ürünlerine ait 2003 yılı kota dağıtımı, başvuru sırası dikkate alınarak ''İlk gelen, ilk alır'' yöntemiyle her bir başvuru için azami miktarları aşmayacak şekilde yapılacak. 
     Bu ülkeden yapılacak tekstil ithalatında lisansta belirtilen miktarın en az yüzde 50'sinin ithalinin gerçekleştirilmesi şartıyla, aynı kategori için azami miktarı aşmamak üzere yeniden kota tahsisi yapılabilecek. 
     İthalat lisansının geçerlilik süresi 31 Aralık 2003'ü geçmemek kaydıyla 6 ay olacak. 
     
     DAHİLDE İŞLEME İZNİ 
     Bugünkü Resmi Gazete'de, Dış Ticaret Müsteşarlığı'nın Dahilde İşleme İzni Hakkında Tebliğ'de Değişiklik yapılmasına ilişkin düzenlemesi de yeraldı. 
     Bugünden geçerli olacak düzenleme ile dahilde işleme izni talebinde bulunan firmaların, indirimli teminat uygulamasından yararlanmak üzere müracaat etmeleri halinde, izni veren gümrük idaresince Dış Ticaret Müsteşarlığı İhracat Genel Müdürlüğü'nden ilgili firmanın indirimli teminat uygulamasından yararlanabileceği tutarın bildirilmesi istenecek. 
     Genel Müdürlük tarafından ilgili kararnamede belirtilen şekilde, ilgili firmanın bu uygulamadan yararlandırılacağı ithalat tutarı hesaplanarak, izni veren gümrük idaresine bildirilecek. 
     





</TEXT>
</DOC>
