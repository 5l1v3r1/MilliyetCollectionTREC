<DOC>
<DOCNO> 101715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/13/son/sontur30.html </URL>
<DATE> 2002/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Balıkesir'deki orman yangını tamamen kontrol altına alındı... 
</HEADLINE>
<TEXT>

     Orman Genel Müdürü Cahit Nasırlı, Balıkesir'in Kepsut İlçesi'nde dün başlayan orman yangınının tamamen kontrol altına alındığını, soğutma çalışmalarına başlandığını bildirdi. 
     Nasırlı, yaptığı açıklamada, dün öğle saatlerinde Sarıçayır Köyü yakınlarında başlayan, daha sonra iklim koşulları ve rüzgarın da etkisiyle hızla yayılan yangınla, orman, itfaiye ve jandarma ekipleri ile vatandaşların katılımıyla etkin bir şekilde mücadele edildiğini kaydetti. 
     Yerden gece boyunca süren, sabah uçak ve helikopterlerin katılımıyla havadan da yapılan çalışmalar sonucunda yangının tamamen kontrol altına alındığını bildiren Nasırlı, ''Sadece Sarıfakılı Köyü yakınlarında zaman zaman yeniden hareketlenen noktalar olabiliyor. Kontrolümüz altındaki bu noktalara da hemen havadan ve yerden müdahale ediyoruz. Diğer bölgelerin tamamında ise soğutma çalışmalarına başlandı'' diye konuştu. 
     Nasırlı, orman yangınlarının uzun soluklu mücadeleler gerektirdiğini ifade ederek, yangının bir anda tamamen söndürülmesinin mümkün olmadığını, bazı bölgelerde kontrollü yanmaya izin verilirken, sönen yerlerde de uzun süre soğutma çalışması yapıldığını söyledi. 
     Bu arada, Orman Bakanı Nami Çağan, Bakanlık Müsteşarı Necati Uyar ile bölgede yaptığı incelemeyi tamamlayarak helikopterle Ankara'ya döndü. 
     





</TEXT>
</DOC>
