<DOC>
<DOCNO> 132973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/24/son/sontur08.html </URL>
<DATE> 2003/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Küçükçekmece ve Kağıthane'de 2 kişi öldürüldü... 
</HEADLINE>
<TEXT>

     Küçükçekmece ve Kağıthane'de, biri emekli polis 2 kişi, silahlı saldırı sonucu öldürüldü. 
     Küçükçekmece eski Bağlar Mahallesi'nde meydana gelen olayda, kimlikleri henüz belirlenemeyen 2 kişi, 34 SON 18 plakalı bir otomobille, emekli polis Kemalettin Sevilmiş'in işlettiği ''Alican Tekel'' adlı büfeye geldi. 
     İşyeri sahibi Sevilmiş'i başından tabancayla vuran bu kişiler, aynı otomobille olay yerinden uzaklaştı. 
     Olay yerinde hayatını kaybeden Sevilmiş'in cesedi, Özel Kent Hastanesi morguna kaldırıldı. 
     Saldırganların yakalanması için geniş çaplı araştırma başlatan polis ekipleri, bu kişilerin kullandığı otomobili Bağcılar Fevzi Çakmak Mahallesi 10 9. sokakta terk edilmiş olarak buldu. 
     Polis yetkilileri, cinayetin nedeninin belirlenmesi ve kaçan saldırganların yakalanması amacıyla çalışmaların sürdüğünü belirttiler. 
     
     ESKİ ORTAĞINI ÖLDÜRDÜ 
     Öte yandan, Kağıthane Sanayi Mahallesi Yamaç sokak üzerindeki bir atölyede tornacılık yapan Nureddin Can, aralarında husumet olduğu belirtilen eski ortağı Ali Ekber Kara'yı, konuşmak için işyerine çağırdı. 
     Bir süre atölyede konuşan bu kişilerden Can, aralarında çıkan tartışma üzerine sinirlenerek, yanındaki tabancayla Kara'yı alnından vurarak öldürdü. 
     Olay sonrası tabancasıyla Sanayi Polis Merkezi'ne giderek teslim olan Can'ın suçunu itiraf ettiği öğrenildi. 
     Bu 2 kişi arasındaki husumetin kaynağının alacak-verecek meselesi olabileceğini belirten polis yetkilileri, konuya ilişkin soruşturmanın sürdüğünü kaydettiler. 
     





</TEXT>
</DOC>
