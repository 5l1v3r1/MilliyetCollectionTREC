<DOC>
<DOCNO> 110559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/01/son/soneko07.html </URL>
<DATE> 2002/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF Uzmanları Ankara'da çalışmaya başladı... 
</HEADLINE>
<TEXT>

     Dördüncü gözden geçirmenin ön çalışması için Ankara'ya gelen IMF uzmanları, bugün Ankara'da çalışmalarına başladılar. 
     IMF bankacılık sektörü uzmanları ise bugün Türkiye Bankalar Birliği uzmanlarıyla, teknik düzeydeki çalışmalarına İstanbul'da başlayacaklar. 
     Edinilen bilgiye göre IMF uzmanları, Türkiye masası şefi Juha Kahkonen'in ziyareti öncesinde, ön çalışma yapacaklar. 
     Dürdüncü Gözden Geçirme incelemesi çerçevesinde Kahkonen ise yarın İstanbul'a gelecek. Juha Kahkonen, İstanbul'daki temaslarına perşembe günü başlayacak. 
     Bir grup akademisyen ile görüşme yapacak olan Kahkonen, daha sonra Yabancı Sermaye Derneği, Türkiye Bankalar Birliği, TÜSİAD ve TİM'i ziyaret edecek. 
     Kahkonen başkanlığındaki IMF heyetinin, Ankara'daki resmi temaslarına cuma günü başlaması, ekonomiden sorumlu Devlet Bakanı Masum Türker ve Hazine Müsteşarı Faik Öztrak ile görüşmesi bekleniyor. 
     İstanbul ve Ankara'da gerçekleştirilecek olan temaslarda, Washington'daki IMF-Dünya Bankası toplantıları çerçevesinde başlatılan görüşmelerin sürdürülmesi planlanıyor. 
     İstanbul'daki görüşmelerde, reel sektörün durumu, finans sektörü ve özel sektörün ekonomiye bakışı ağırlıklı olarak ele alınacak. Ankara'daki görüşmelerde ise gayri safi milli hasılanın GSMH yüzde 6.5'i düzeyindeki faiz dışı fazlanın nasıl gerçekleştirilebileceği öncelikle ele alınacak. 
     Görüşmelerde, son üç gözden geçirmede gerçekleştirilenler ile enflasyon ve ekonomik büyüme gibi makro ekonomik hedeflerin gerçekleştirilmesi üzerinde de durulması bekleniyor. 
     Yaklaşık iki hafta sürmesi beklenen Dördüncü Gözden Geçirme'den sonra, yaklaşık 1.6 milyar dolarlık yılın son kredi dilimi serbest kalacak. 
     





</TEXT>
</DOC>
