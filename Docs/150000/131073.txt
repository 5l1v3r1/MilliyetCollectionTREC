<DOC>
<DOCNO> 131073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/15/son/sontur12.html </URL>
<DATE> 2003/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Çin'de "Irak'ta kararlıyız. Barışçı çözüm istiyoruz" 
</HEADLINE>
<TEXT>

     AK Parti Genel Başkanı Recep Tayyip Erdoğan, Irak konusunda kararlı olduklarını belirterek, ''Barışla bu işin çözümlenmesini istiyoruz'' dedi. 
     Erdoğan, Cumhurbaşkanı Yardımcısı ve Çin Komünist Partisi ÇKP Genel Sekreteri Hu Jintao ile Ulusal Halk Kongresi ÇKP Dış İlişkiler Başkanı Dai Bingguo ile Devlet Konukevi'nde ayrı ayrı görüştü. 
     Basına kapalı yapılan görüşmelerin ardından Pekin temasları hakkında gazetecilere açıklamalarda bulunan Erdoğan, Çin'in Türkiye ile ekonomik ilişkileri geliştirmek istediğini vurguladı. 
     Çin'in Türk işadamlarının ülkelerinde ciddi bir sıçrama yapmalarını istediğini belirten Erdoğan, iki ülke arasındaki ticaret hacmini 1.4 milyar dolara çıkarmak istediklerini bildirdi. Kars-Tiflis Demiryolu konusunda somut adımlar atmak istediklerini dile getiren Erdoğan, ÇKP Genel Sekreteri Jintao'yu Türkiye'ye davet ettiğini, Jintao'nun bahar aylarında ziyareti gerçekleştirmek istediğini söyledi. 
     Dün Başbakan Zhu Rongji ve bugün Jintao ile yaptığı görüşmelerde Irak konusunun da gündeme geldiğini anlatan Erdoğan, Çin'in Irak sorununun barışçıl yolardan çözümlenmesi taraftarı olduğunu ifade etti. Erdoğan, şöyle konuştu 
     ''Biz de aynı tavrın içindeyiz. Barışçıl yolarla bu işi çözelim istiyoruz. Bunun dışında özelikle üzerinde durdukları hassas bir konu da kendi toprak bütünlükleri... Tek Çin konusu üzerinde duruyorlar ve dünyadaki teröre karşı ortak bir mücadele platformu oluşturulmasından yana olduklarını ifade ediyorlar.'' 
     
     ''KÖRFEZ SAVAŞI'NIN BEDELİNİ HALA ÖDÜYORUZ'' 
     Erdoğan, bir gazetecinin, ''Size göre Irak'a bir operasyon ihtimali düştü mü, arttı mı ABD hükümetinin savaş için epeyce para ayırdığı ifade ediliyor. Bunun medya üzerinde de kullanılacağı dile getiriliyor. Siz ne düşünüyorsunuz '' sorusuna, şu karşılığı verdi 
     ''Her şeyden önce biz Irak'ta bir savaşın olmasından yana değiliz. Kesinlikle bu işin barışçıl yollarla çözümünden yanayız ve BM silah denetçileri şu ana kadar herhangi bir nükleer ya da kimyasal silahla ilgili bulguya ulaşmış değil. Bundan dolayı da bir yıl daha bu işin uzatılmasını talep ettiler. Ve biz, BM Güvenlik Konseyi'nin alacağı nihai kararı beklemek durumunda olduğumuzu da açıkladık. Parti olarak bu noktadayız. Abdullah Bey de işin başından beri bunun gayreti içindedir, bunun kararlılığı içindedir. Biz de aynı kararlılığı taşımaktayız. Biz bu işin tecrübesini yaşamış bir ülkeyiz. Körfez Savaşı'nı nasıl yaşadığımızı biliyorsunuz. Körfez Savaşı'nın bedelini hala ödüyoruz ve terörün Türkiye'de yeşermesine, gelişmesine Körfez Savaşı'nın etkilerini biliyoruz. Dolasıyısıyla bizim atacağımız adımı çok müzakere etmemiz lazım, değerlendirmemiz lazım. Onun için de barış konusundaki bu süreç hızla bizim açımızdan devam ediyor. Bu konuda kararlıyız. Barışla bu işin çözümlenmesini istiyoruz.'' 
     
     ''MEDYANIN BİR KISMI ÇANAK TUTMA DURUMUNDA'' 
     Başbakan Abdullah Gül'ün Irak'a muhtemel bir operasyon konusunda Türk medyasına yönelik eleştirilerinin hatırlatılması üzerine Erdoğan, ''Ne yazık ki medyanın bir kısmı bu işe çanak tutma durumunda'' dedi. 
     Olmayan şeylerin oluyormuş gibi gösterilmesi gayreti bulunduğunu savunan Erdoğan, bunun Türkiye'de ekonomik dengeleri altüst ettiğini belirtti. Erdoğan, ''Bu medya bizim medyamız. Böyle bir yanlışın içine düşülmemeli diye düşünüyorum'' dedi. 
     ABD'deki terör eylemlerinin ardından medyanın halkın psikolojisini bozacak tarzda yayın yapmaktan kaçındığını anlatan Erdoğan, şöyle konuştu 
     ''Ama bizde maalesef adeta bu işi olumsuz yönde etkilemek için elimizden ne geliyorsa onu yapıyoruz. Halbuki bizim burada dayanışma içinde olmamız lazım. Biz nasıl bu işi barış ile çözeriz, nasıl ekonomimiz bu işten daha az etkilenir, bunun gayreti içinde olmamız gerekir. Bu gemi bizim gemimiz. Bu gemi batarsa hep beraber batarız. Bu durumdan bizim zarar görmememiz lazım. Şu anda gece gündüz demeden çalışan bir hükümet var. Koşan, koşturan bir hükümet canlı, diri bir hükümet var. Bu hükümete medyamızın gerekli desteği vermesi gerekir. Ve bütün kazanımlar, ülkemizin bir başından diğer başına herkesin olacaktır. Bu seferberliği hep beraber yapmamız lazım.'' 
     
     ''İDEOLOJİK DAYATMALARIN OLMADIĞI BİR DÜNYADA YAŞIYORUZ'' 
     Bir soru üzerine Çin ile ilişkilere yeniden değinen AK Parti Genel Başkanı Erdoğan, Çin ekonomisine geçen yıl giren yabancı sermaye hacminin 50 milyar dolar olduğunu vurguladı. Çin'de son yıllarda ''korkunç bir değişimin'' yaşandığını ve bunu bu gezide gözlemlediğini kaydeden Erdoğan, şöyle devam etti 
     ''Görüşmemizde, ÇKP Genel Sekreteri ilginç bir ifade kullandı Kültür devrimindeki hatalarımızı anladık , dedi. Çok enteresan... Arkasından şu ifadeyi kulandı Artık ideolojik dayatmaların olduğu bir dünyada yaşamıyoruz. Bunu Çin Komünist Partisi'nin Genel Sekreteri söylüyor. Ve dünyada en eski parti belki de ÇKP. Yaklaşık 80 yıla varan bir ömrü var. Ve bu ifadeyi kullanması sizin için de benim için de herhalde çok anlamlı.'' Erdoğan, TBMM Başkanı Bülent Arınç'ın KKTC ziyareti ve KKTC'de dün yapılan mitinge ilişkin düşüncelerinin sorulması üzerine de Kıbrıs ile ilgili düşüncelerini sıkça açıkladığını ve bir değişiklik olmadığını dile getirdi. 
     Tayip Erdoğan, Siirt'te yapılacak seçimde aday olup olmayacağı sorusu üzerine de, YSK'nın seçimi 9 Mart'a ertelediğini ve ona göre seçim takvimi yapacağını anımsattı. 
     
     ÇİN SEDDİ GEZİSİ 
     Öte yandan, Erdoğan'ın Çin Seddi'ni ziyaretinde ilginç anlar yaşandı. 
     900 metre yükseklikteki kuleye kadar yürüyen Erdoğan, beraberindeki heyet üyelerinden bazılarının yorulduklarını ifade ederek dönme isteğinde bulunmaları üzerine, sette bulunan iki üniformalı askeri göstererek, ''Zaten önümüzü kesmişler'' diye espri yaptı. 
     Bir gazetecinin ''Zaman zaman Türkiye'de sizin de önünüz kesiliyor'' sözleri üzerine ise Erdoğan, gülümsedi. 
     Adana Milletvekili Ömer Çelik de gazetecilere Erdoğan'ı işaret ederek ''Kaç tane başbakan merdivenleri böyle tırmanabiliyor'' dedi. 
     





</TEXT>
</DOC>
