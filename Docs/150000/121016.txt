<DOC>
<DOCNO> 121016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/26/guncel/agun.html </URL>
<DATE> 2002/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Üniversitede türban konusu tartışılamaz 
</HEADLINE>
<TEXT>

YÖK Başkanı, Anayasa’nın eğitim ve öğretim hakkıyla ilgili maddesinin delinerek, türban yolunun açılması girişimi için net konuştu "Hukuken hiç mümkün değil" 
     SERPİL ÇEVİKCAN 

     Cumhurbaşkanı Ahmet Necdet Sezer’in, TBMM Başkanı Bülent Arınç’ın kendisini türbanlı eşiyle uğurlaması üzerine başlayan tartışmaya koyduğu nokta, bu konuda çıkacak "ilk sesi" bekleyen çevreleri de rahatlatmış görünüyor. 
     Bu çerçevede gözlerin çevrildiği yerlerden biri de Yükseköğretim Kurulu. YÖK, türban yasağının Anayasa’nın eğitim ve öğrenim hakkıyla ilgili 42. maddesinde yapılacak değişiklik yoluyla delinmesine nasıl bakıyor 
     
     MİLLİYET’E KONUŞTU 
     Bu konudaki polemiklere girmekten kaçınan YÖK Başkanı Prof. Dr. Kemal Gürüz, dün Milliyet’e kısa, ancak net bir değerlendirme yaptı 
     "Bizim türban gibi bir sorunumuz yok. Türban konusu bizim için açılmamak üzere kapanmıştır. Bu konunun bizim açımızdan tartışılması bile mümkün değildir." 
     Bu sözleriyle, odağında üniversite olan yeni bir siyasi gerginliğe izin verilmeyeceği mesajını dile getiren Gürüz, 42. maddenin yeniden düzenlenmesiyle ilgili olarak da Anayasa Mahkemesi kararlarını kastederek, "Hukuken hiç mümkün değil" diyor. 
     
     42 DEĞİŞSE BİLE TAKAMAZLAR 
     AKP, 42. maddeye kıyafet serbestisi konusunda bir ifade koyarak türbanın yolunun açılmasını amaçlarken, kaynaklar YÖK Başkanı Gürüz’ün "hukuken mümkün değil" ifadesini şöyle açıklıyor 
     "Anayasa Mahkemesi’nin, Anayasa değişiklikleri ile ilgili düzenlemeleri sadece şekil’ yönüyle inceleme yetkisi olduğundan, madde bu biçimiyle değiştirilebilir ya da Cumhurbaşkanı’nca halkoylamasına götürülebilir. Referandum sonucunda, 42. madde değiştirilse bile, Anayasa değişikliği uyarınca YÖK Yasası, Devlet Memurları Kanunu gibi yasalarda yapılması zorunlu değişiklikler, önceki kararları nedeniyle Anayasa Mahkemesi tarafından iptal edilebilir ve bu durumda türban üniversitelerde yine takılamaz." 
     
Başbakanlık’ın yeni ziyaretçileri      ÜMİT BEKTAŞ 

     Hükümetin göreve başlamasının ardından Başbakanlık yine ziyaretçi akınına uğrarken, ilginç görünümleriyle dikkat çekenler de vardı. Dün binaya gelen ve çıkışta "Kiminle görüştünüz " sorusuna "Şimdilik hiç kimseyle" yanıtını veren kara çarşaflı 
     kadınla eşinin, Başbakan Yardımcısı Abdüllatif Şener ile görüşmek istediği, ancak talebinin reddedildiği öğrenildi. Başbakanlık’ta yıllardır alışık olunmayan bu manzaranın, türban tartışmalarının yaşandığı bir günde gerçekleşmesi anlamlı bulundu. 
     
Erdoğan Türban gündemimde yok      AKP Genel Başkanı Recep Tayyip Erdoğan, Cumhurbaşkanı Anmet Necdet Sezer’in "kamusal alanda başörtüsü olmaz" uyarısını, "benim gündemimde değil" diye değerlendirdi. Erdoğan, Türkiye’nin Avrupa Birliği’ne tam üyeliği için görüşmelerde bulunmak üzere özel bir uçakla dün Portekiz’in başkenti Lizbon’a gitti. Erdoğan, Esenboğa Havalimanı’nda Cumhurbaşkanı Sezer’in başörtüsüne ilişkin açıklamalarını hatırlatan gazetecilere, "benim gündemimde değil" demekle yetindi. 
     
AKP Uzlaşma olanağı var...      Başbakan Yardımcısı Ertuğrul Yalçınbayır, imam hatip liseleri ve ilahiyat fakültelerinde türbanla ilgili uzlaşma olanağı gördüklerini, bunun da tartışılması gerektiğini söyledi. Yalçınbayır, "Bazı hatalar olabilir. Ancak eğitim hakkı da önemlidir. Gerginlik yaratmadan, uzlaşmayla çözüm aranmalıdır" dedi. Yalçınbayır, Cumhurbaşkanı Ahmet Necdet Sezer’in uygulamayı yorumladığını belirterek, konuyla ilgili Anayasa’ya aykırı değişiklik yapılmasının yasama etiğiyle bağdaşmayacağını söyledi. 
     



 GÜNCEL 














</TEXT>
</DOC>
