<DOC>
<DOCNO> 122748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/05/ekonomi/aeko.html </URL>
<DATE> 2002/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Yardımcısı Abdüllatif Şener’den Deppler’e 
</HEADLINE>
<TEXT>
IMF hiçbir ülkede istenmiyor, başarırsak kredibiliteniz artacak 
Başbakan Yardımcısı Şener’in, IMF Avrupa Direktörü Deppler’e, Programlarınız çöküyor, imajınız kötü. Biz başarırsak, kredibiliteniz artacak’ dediği öğrenildi 
     ANKARA SEÇKİN ÜREY 

     Başbakan Yardımcısı Abdüllatif Şener, IMF Avrupa 1. Bölge Direktörü Michael Deppler’le yaptığı görüşmede, ekonominin düzeltilmesi için Türkiye’nin kendine özgü araçları devreye sokacağını söyledi. Şener’in, "Başarılı olacağız. Böylece, IMF’nin dünyadaki kredibilitesini artıracağız" dediği öğrenildi. 
     Edinilen bilgilere göre, önceki gün yapılan görüşmede Şener, IMF’nin dünyadaki olumsuz görünümünü Deppler’e hatırlattı ve "IMF’nin dünyada kötü bir imajı var. Hiçbir ülkede istenmiyor" dedi. Örnek olarak Brezilya ve Arjantin’de uygulanan IMF destekli programları gösteren Şener, "Programlarınız çöküyor" diye konuştu. 
     IMF’nin gittiği her ülkede belli bir şablonu uyguladığını söyleyen Şener, Deppler’e şunları söyledi 
     "Oysa her ülkenin kendi koşullarına göre kullanacağı araçlar olabilir. IMF bunları bilmiyor, görmüyor. Biz, Türkiye’dekileri biliyoruz, devreye sokacağız. Bu başarımız IMF’ye puan kazandıracak." 
     
     Detayları bekleyin’ 
     Deppler’e iktidara hazırlıklı geldiklerini söyleyen Şener, AKP Genel Başkanı Recep Tayyip Erdoğan’ın açıkladığı Acil Eylem Planı’na gönderme yaptı. IMF heyetine "Sizler, Acil Eylem Planını" biliyorsunuz diyen Şener, "Yakında planın daha detaylı halini açıklayacağız" şeklinde konuştu. 
     Şener, IMF’nin planın detaylı halini görünce Türkiye’nin başarılı sonuçlar alacağını göreceğini söyledi. IMF’nin ve kendilerinin ortak iki amacının olduğunu ve bunların enflasyonu düşürmek’ ve borç stokunu azaltmak’ olduğunu söyleyen Şener, Deppler’e şu mesajları verdi 
     "Planımız sonucunda başarılı sonuçlar alınınca "Aman IMF bize gelmesin’ diyen ülkeler sizi çağırmaya başlayacak. Kredibilitenizi artıracağız, uluslararası alanda puanınız yükselecek." 
     
     Deppler güldü 
     Şener’in bu sözleri üzerine Deppler’in güldüğü ve "Çok memnun oluruz" dediği belirtildi. 
     Deppler’in önceki akşam düzenlediği basın toplantısında "Dünyadaki kötü şöhretimizi biliyoruz" cümlesini kullanması Şener’le aralarında geçen diyalogdan etkilendiği yorumuna neden oldu. 
     
Politikalarımız AB’de kabul gördü’      Devlet Bakanı Ali Babacan, hükümetin genel politikaları ve yaklaşımlarının AB ülkeleri tarafından büyük kabul gördüğünü söyledi. 
     Babacan, Fransa Büyükelçiliği’nde AB üyesi ve aday ülkelerin Ankara Büyükelçileri ile öğle yemeğinde bir araya geldi. Yaklaşık 2.5 saat süren yemeğin sonunda gazetecilere açıklama yapan Babacan, "Hükümetin ekonomi politikaları ve genel politikalar hakkında bilgi verdim. Büyükelçiler programın detayları hakkında birçok soru sordu. Mümkün olduğunca aydınlatmaya çalıştım" dedi. 
     
     İşbirliği olacak’ 
     AB ile yakınlaşmada bu toplantının önemli olduğunu söyleyen Babacan, bundan sonra da toplantılar yapacaklarını kaydetti. Yatırımlara yönelik çalışmalarda güzel bir işbirliği olacağını ifade eden Babacan, "Anlayış birliğine vardık. İşbirliğine dönüşmesi konusunda güzel bir intiba oluştu" diye konuştu. 
     



 EKONOMİ 




















</TEXT>
</DOC>
