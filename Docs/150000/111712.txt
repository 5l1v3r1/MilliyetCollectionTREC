<DOC>
<DOCNO> 111712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/08/guncel/gun08.html </URL>
<DATE> 2002/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürtçeye yabancı dil tazminatı ödenir mi 
</HEADLINE>
<TEXT>

ÇAPRAZ ATEŞ 
     BELMA AKÇURA 

     Ana dilde yayın ve eğitime vize verilmesi, başta RTÜK ve TRT, Milli Eğitim Bakanlığı olmak üzere çeşitli kamu kurum ve kuruluşlarını Kürtçe bilen personel bulmak için harekete geçirdi. Şimdi, devletin kuruluşlarında, diğer yabancı diller için geçerli olan yabancı dil tazminatından, Kürtçe bilenlerin de yararlanıp yararlanamayacağı sorusu gündeme geldi. 
     
     Nedim Kurdoğlu Eski Personel Daire Başk. 
     Mevzuata göre ödenmez 
     Bugünkü mevzuata göre Kürtçe yabancı dil sayılmadığı için bu konuda yabancı dil tazminatı yapılmaz. Eğer bir ödeme yapılması düşünülürse, yeni bir düzenleme yapılması gerekir. Çünkü bugünkü kanuna eklenen mevzuat, bunu gerektiriyor. Mevzuatta düzenleme yapılmadığı sürece bir ödeme mümkün olmaz. Yeni bir düzenleme yapılsa bile, Kürtçe yabancı dil sayılmadığından, bunun adı da yabancı dil tazminatı olmaz. Buna başka türlü bir düzenleme yapılmalı. 
     
     Gökhan Evliyaoğlu Dilbilimci 
     Çalışmaya ihtiyaç var 
     Konu ciddi ve araştırmaya değer. Çünkü, bunun arkasından başka şeyler de gelecektir, bu konu da bununla sınırlı kalmayacaktır. Bu durumda master çalışmalarından sonra doktora yapabilmek için bir yabancı dil bilme zorunluluğu olduğundan bazıları çıkıp Kürtçe biliyorum, Lazca biliyorum’ diye hak da iddia edebilir. Hemen karar vermeden önce konunun üzerinde ciddiyetle durulması lazım. Dile sosyolojik bir kurum olarak baktığımız zaman konu bilhassa önemli hale gelir. Resmi dilde konuşulmasıyla, tercüman konusu gündeme gelecektir. Hukuki ve resmi bir çalışmaya ihtiyaç var. Üzerinde konuşmak için gerçek anlamda tartışmaların yapılması lazım. 
     
     Hasan Kaya İst. Kürt Enstitüsü Başkanı 
     Mahalli dilden ödenmeli 
     Yabancı dil tazminatı, çok yeni bir konu. Şimdi Kürtçe, yabancı dil’ statüsünde görülürse bu hiç hoş olmaz, yanlış anlaşılır. Kürtçe, yabancı dil diye algılanmamalı. Çünkü zaten Kürtler bu topraklarda yaşıyor. Türkiye’ye özgü bir şey, yabancı değil. Diyelim ki bir Kürt arkadaşımız bakanlıkta çalışıyorsa, yabancı dil statüsünde bulundurulmadan Kürtçe tercümanlık yapabilmeli. Tazminatını da yabancı dil değil de, yerel mahalli dil tazminatı olarak almalı. Bence bu şekilde tazminat ödenmesi daha doğru olur. 
     
     Muhsin Kızılkaya Çevirmen 
     Ad koymaya gerek yok 
     Bugüne kadar yasal bir mevzuata tabi olmadıklarından ve Kürtçe yabancı dil sayılmadığı için Kürtçe tercümanlara ödeme yapılmıyordu, yapılırsa da başka ödeneklerden karşılanıyordu. Örneğin Genelkurmay ve İstihbarat bünyesinde çalışan bir astsubay Kürtçe tercümanlık yapıyorsa, bundan para alamıyordu. Bundan sonra ne olur Bana göre, Mahalli Diller Yasası’na göre almalı. O yasanın yönetmelikleri henüz çıkmadı ama bu şekilde adı konmadan, bu kişilere de ödeme yapılabilir. Bu tazminatın adını yabancı dil’ diye koymak gerekmiyor. 
     



 GÜNCEL 






















</TEXT>
</DOC>
