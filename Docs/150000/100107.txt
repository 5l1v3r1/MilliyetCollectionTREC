<DOC>
<DOCNO> 100107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/05/son/soneko08.html </URL>
<DATE> 2002/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez Bankası ''Hedeflere ulaşacağız'' 
</HEADLINE>
<TEXT>

     Merkez Bankası, temmuz ayı sonunda, nisan ayı sonuna kıyasla ABD Doları'nın, Türk Lirası'na karşı yüzde 27, euronun ise yüzde 38 oranında değer kazandığını bildirdi. 
     Merkez Bankası açıklamasında, ''ileriye yönelik bekleyişlere'' ilişkin görüşler de yer aldı. 
     Açıklamaya göre, siyasi belirsizlik algılamasının ortaya çıktığı Mayıs ayından itibaren, faizler ve kurlar yükseldi, ekonomik bekleyişlerdeki iyileşmede duraklama ve hatta bazılarında hafif kötüleşme sinyalleri alınmaya başladı. 
     İkincil piyasa ölçüt kıymetlerinden olan 9 Nisan 2003 vadeli Devlet İç Borçlanma Senedi'in bileşik faizinin Nisan ayı sonunda, yüzde 52 seviyesine inmiş iken, Temmuz ayı başında yüzde 77'e kadar çıktı ve Temmuz ayı sonuna kadar yüzde 75 civarında dalgalandı. 
     Temmuz ayı sonunda, Nisan ayı sonuna kıyasla ABD Doları, Türk Lirası'na karşı yüzde 27, Euro ise yüzde 38 oranında değer kazandı. Bekleyişlerdeki kötüleşme ile birlikte, 2001 yılı sonlarından itibaren başlayan ters para ikamesinin durması da kurlardaki artışı destekledi. Ayrıca, 8 Mayıs 2002 tarihinde gerçekleştirilen Türk Lirası depo ihalesinin ortalama bileşik faizi yüzde 61.00 iken, son dönemde yaşanan olumsuzluklar sonucu, 12 Temmuz 2002 tarihli ihalenin ortalama faiz oranı yüzde 67.47'ye kadar çıktı. 
     
     ENFLASYON BEKLENTİSİ 

     Açıklamaya göre, 2001 yılı son döneminden itibaren hızlı bir gerileme gösteren ileriye yönelik enflasyon bekleyişleri, TCMB Beklenti Anketi'nden de izlendiği üzere, son dönemde yaşanan ve uygulanan ekonomik programla doğrudan ilişkili olmayan gelişmeler nedeniyle gerileme eğilimini durdurdu. 
     Ancak, son dönemde kurlarda ve faizlerdeki yükselişe rağmen, kısa döneme ilişkin enflasyon bekleyişleri kötüleşirken, daha uzun döneme ilişkin bekleyişlerde bozulma görülmemekte. 
     Temmuz ayının ikinci yarısına ait anket sonuçları, beklentilerin hala yıl sonu hedefiyle örtüştüğünü ve hedefe ulaşmada herhangi bir güçlük yaşanmayacağını gösteriyor. Gelecek 12 aylık döneme ilişkin enflasyon bekleyişleri ise son iki aydır yüzde 32 civarında yatay bir seyir izliyor. 
     Başta ekonomik programa olan güvenin sağlanması olmak üzere, döviz ve Türk Lirası piyasalarındaki istikrar, Türk Lirası'nın güçlenmeye başlaması, sıkı para ve maliye politikalarının programlandığı şekilde yürütülmesi gibi unsurlar, Ocak-Mayıs dönemindeki fiyat gelişmelerinde belirleyici olurken, Mayıs ayının ikinci yarısından itibaren kurlarda gözlemlenen artışlar, özellikle, döviz kurundaki gelişmelere göreli olarak daha duyarlı olan sektörlerdeki fiyatları olumsuz etkidi. 
     
     KURLAR VE ENFLASYONLA MÜCADELEDE 

     Kurlardaki artışa duyarlı imalat sanayi fiyat artışları ile kamu kontrolünde olan ürünlerin fiyatlarındaki artışlar, diğer kesimlerdeki fiyatları da dolaylı olarak etkileyebilirken, bundan ötürü, siyasi belirsizlik algılamasının devam etmesi ile döviz ve Türk lirası piyasalarında kısa vadede istikrar sağlanamaması halinde, söz konusu fiyat artışlarının da süreklilik kazanma olasılığının belirmesi enflasyonla mücadele açısından risk oluşturabilecek. 
     Açıklamaya göre, ancak, özellikle son bir haftalık süreçte, belirsizlikleri önemli ölçüde azaltacak gelişmeler oldu. Öncelikle, Türkiye'nin Avrupa Birliği'ne giriş sürecini hızlandıracak olan Avrupa Birliği Uyum Yasalarının Türkiye Büyük Millet Meclisi'nce kabul edilmesi Türkiye'nin ekonomik kalkınmasına ivme kazandıracak, piyasalardaki bekleyişleri olumlu etkileyecek bir gelişme. Ayrıca, erken seçim tarihinin 3 Kasım 2002 olarak belirlenmesinin, olası siyasi belirsizlik algılamasını azalttığı görülürken, piyasalarca çok olumlu karşılanan söz konusu iki gelişme sonrası, gerek devlet iç borçlanma senetleri DİBS faizleri, gerekse kurlar dikkate değer biçimde düştü. 
     Temmuz ayı sonunda yüzde 76 civarında olan 9 Nisan 2003 vadeli DİBS'in bileşik faizi, 2 Ağustos 2002 günü 5 Temmuz 2002 valörlü işlemlerde yüzde 68'e düşmüştür. Benzer şekilde, 1 ABD Doları Türk Lirası karşılığı da Temmuz ayı sonunda 1,690,000 civarında iken, 2 Ağustos 2002 günü 1,650,000 civarına geriledi. 
     Yine piyasalardaki risk algılamasının bir ölçüsü olan Merkez Bankası 4 haftalık Türk Lirası depo ihaleleri ortalama bileşik faiz oranı, 12 Temmuz 2002 tarihinde yüzde 67.47 iken, 2 Ağustos 2002 tarihinde yüzde 64.56'ya geriledi. Bu olumlu gelişmelerin, ekonominin geleceğine ilişkin bekleyişleri iyileştirmesi ve gelecek dönem enflasyonuna olumlu yansıması bekleniyor. 
     Diğer yandan, maliye ve para politikaları ile yapısal reformlar ve düzenlemeler ekonomik programda öngörüldüğü gibi herhangi bir aksaklığa yer vermeden devam etmektedir. Nitekim, Uluslararası Para Fonu İcra Direktörleri Kurulu'nun 7 Ağustos 2002 tarihinde toplanarak Türkiye'ye verilmesi öngörülen kredi dilimini ele alması bekleniyor. 
     
     SONUÇ 

     Açıklamada, sonuç olarak, şimdiye kadar gerçekleştirilen yapısal reformların Türk ekonomisinin belirsizliklere ve dışsal şoklara karşı kırılganlığını azalttığının açık olduğu ifade edildi. 
     Açıklamada, şöyle denildi 
     ''Ayrıca, seçim tarihinin belirlenmiş olmasının siyasi belirsizlik algılamasını azaltacağı, Avrupa Birliği'ne katılım sürecinde önemli adımlar atılmasının piyasalarca çok olumlu karşılanacağı, son dönemdeki enflasyondaki artış trendinin geçici olduğu ve Bankanın tahminlerine paralel olarak, piyasalardaki enflasyon bekleyişlerinin kısa vadeler için bozulsa da uzun vadede değişmediği düşünülüyor. 
     Kamunun ürettiği mal ve hizmetlerin önemli bir kısmına son aylarda yapılan büyük oranlı zamların bu ayarlamalara neden olan KİT açıkları sorununu bir ölçüde çözdüğü ve enflasyondaki mevcut gelişmeler ile geleceğe ilişkin bekleyişler dikkate alındığında, yıl sonu yüzde 35'lik TÜFE enflasyonu hedefinin tutturulmasında önemli bir sorunla karşılaşılmayacağı da düşünülmektedir. 
     Bu çerçevede, Merkez Bankası'nın ileriye dönük bakışı olumlu olmaya devam etmektedir.'' 
     





</TEXT>
</DOC>
