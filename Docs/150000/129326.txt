<DOC>
<DOCNO> 129326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/07/son/sonspo14.html </URL>
<DATE> 2003/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe 4'lü defans çalışıyor... 
</HEADLINE>
<TEXT>

     Fenerbahçe Teknik Sorumlusu Oğuz Çetin, Antalya'da süren hazırlık kampında, 4'lü defans sistemiyle çalıştıklarını söyledi. 
     Fenerbahçe, Antalya'nın Belek Beldesi'ndeki Merit Arcadia Otel'de devam eden kampla, ikinci devre hazırlıklarını sürdürüyor. 
     Bugün sabah yapılan salon çalışmasının ardından otel bahçesinde yürüyüşe çıkan teknik ekip ve futbolcular, gazetecilere kamp hakkındaki görüşlerini anlattılar. 
     Gazetecilerin sorularını yanıtlayan Oğuz Çetin, göreve geldikleri günden itibaren 4'lü defans olarak bilinen yeni sistem üzerinde çalıştıklarını belirtti. Çetin, ''Hazırlık kampında 4'lü defans sistemini çalışıyoruz. Kamp süresince 3 hazırlık maçı yapacağız. Bu karşılaşmalarda da 4'lü defans sistemini deneyeceğiz. Başarılı olacağımıza inanıyorum'' dedi. 
     Ortega ve Revivo ile ilgili sorular da üzerine de Çetin, ''Ortega 11 Ocak'ta gelecek ve kampa katılacak. Revivo'nun yönetimle olan sorunlarını çözmesi lazım. Sorunlu bir futbolcunun kadromuzda yeri yok'' diye konuştu. 
     
     KAPTAN OGÜN 
     Fenerbahçe Kaptanı Ogün de, Fenerbahçe'nin ikinci devre yapacağı maçlarının her birinin final havasında geçeceğini vurguladı. 
     Teknik sorumlu Oğuz Çetin tarafından denenen 4'lü defans sistemini oldukça benimsediklerini belirten kaptan Ogün, ''Hocamız bu sistemi oturtmaya çalışıyor. 3-5-2'den, 4-5-1'e geçmek zaman alabilir ama takım olarak çok çalışıyoruz. En kısa zamanda bu sisteme alışıp başarılı olacağımıza inanıyoruz'' dedi. 
     Ogün, 11 Ocak'ta kampa katılacağı belirtilen Ortega'nın üst düzeyde bir futbolcu olduğunu ve bir an evvel kampa katılmasını istediğini söyledi. 
     Öte yandan Antalya kampının ilk maçını bu akşam saat 20.00'de Antalya Kepezspor ile yapacak olan Fenerbahçe'de kaleci Rüştü, Serhat ve dün sakatlanan Yusuf'un kadroda yer almayacağı öğrenildi. 
     





</TEXT>
</DOC>
