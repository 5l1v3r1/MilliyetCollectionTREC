<DOC>
<DOCNO> 117661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/08/dunya/adun.html </URL>
<DATE> 2002/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İstikamet KKTC 
</HEADLINE>
<TEXT>

Belçika modeli’ne kızan bürokrasi bastırdı, Erdoğan’ın rotası değişti. Atina yerine önce KKTC’ye gidecek, dış temaslarında Türk diplomatlar bulunacak 
     UTKU ÇAKIRÖZER, BARKIN ŞIK Ankara 

     Seçim zaferinin ardından "ilk ziyaret Atina’ya" açıklaması ve gaf olarak değerlendirilen "Kıbrıs’ta Belçika modeli" sözleriyle klasik Türk dış politikasından sapma işaretleri veren AKP Genel Başkanı Recep Tayyip Erdoğan, Çankaya Köşkü’nde Cumhurbaşkanı Ahmet Necdet Sezer ile görüşmesi ve bürokratlardan aldığı brifing sonrasında geleneksel rotaya girdi. 
     Yunanistan ziyaretinden önce KKTC’nin kuruluş yıldönümü törenlerine katılacağını açıklayan Erdoğan, Kıbrıs önerisinde de düzeltme yaparak, "Belçika modelinden sadece esinlendim" dedi. Erdoğan’ın yeni gaflarını önlemek için yabancılarla tüm temaslarına Dışişleri Bakanlığı üst düzey yetkilileri de katılmaya başladı. 
     
     Ders veriyorlar 
     Önceki gün Dışişleri Bakanlığı Müsteşarı Uğur Ziyal ve AB Genel Sekreteri Volkan Vural’ın 2.5 saatlik brifinginin birinci gündemini oluşturan Kıbrıs sorunu, dün Erdoğan - Sezer görüşmesinde de ele alındı. Sezer, bürokratlardan Türkiye’nin resmi tezini öğrenen Erdoğan’a "devlet politikalarının devamlılığı prensibine uyması" tavsiyesinde bulundu. 
     
     Adres değişti 
     Brifingin etkisi AKP liderinin açıklamalarında hemen kendini gösterdi. Yunanistan ziyaretini sonraya bırakan Erdoğan, bu ziyaretten önce ilk dış gezisini 15 Kasım’da KKTC’nin kuruluş yıldönümü törenleri için Lefkoşa’ya yapacağını açıkladı. Erdoğan 13 Kasım’da da New York’tan İstanbul’a gelecek KKTC Cumhurbaşkanı Rauf Denktaş’a "geçmiş olsun ziyaretinde" bulunacağını açıkladı. 
     Kıbrıs sorununa Dışişleri tarafından sakıncalı bulunan "Belçika modelini" önermekten de vazgeçen Erdoğan, Türkiye’nin resmi tezini" dillendirmeye başladı. Erdoğan, dün ABD Büyükelçisi Pearson’un yanında gazetecilere, "İsteğimiz Kıbrıs konusunun adil, barışçı ve kalıcı bir çözüme kavuşturulmasıdır. Orada egemen, eşit iki devlet var. Bizim hedefimiz buna ulaşmaktır. Bu da karşılıklı olarak görüşmelerle çözüme kavuşacaktır" dedi. 
     
     Gölge bürokrat 
     Öte yandan Dışişleri’nin önerisi üzerine hükümet kurulana kadar Erdoğan’ın devleti bağlayan temaslarına üst düzey bürokratların eşlik etmesi kararlaştırıldı. Yunanistan Başbakanı Simitis’in dış politika danışmanları ile AKP Genel Merkezi’nde gerçekleşen görüşmede Müsteşar Yardımcısı Baki İlkin, AB Büyükelçilerinin verdiği akşam yemeğinde de Akın Alptuna, Erdoğan’a eşlik etti. 
     
Atina’ya Kıbrıs’tan sonra gidecek      Yunanistan Hükümet Sözcüsü Hristos Protopapas, AKP Genel Başkanı Recep Tayyip Erdoğan’ın 18 Kasım’da Atina’ya geleceğini açıkladı. Protopapas yaptığı basın toplantısında, Erdoğan’ın ziyareti sırasında Yunan hükümetinin üst düzey yetkilileriyle temaslarda bulunacağını söyledi. 
     Bu arada, Yunanistan Dışişleri Bakanlığı Sözcüsü Panos Beglitis, Erdoğan’ın genel seçimlerde çoğunlukla işbaşına gelmiş bir partinin lideri ve önemli bir siyasi aktör olduğunu belirtti. 
     Beglitis yaptığı basın toplantısında, Türkiye’deki yeni siyasi durumu desteklemenin Atina’nın çıkarları gereği olduğuna dikkati çekerek, "Hepimiz, ki biz bunu yapıyoruz, Türkiye’deki seçimlerin demokratik sonucuna saygı göstermeliyiz ve oluşan yeni durum çerçevesinde Türkiye ile ilişkilerimizi güçlendirme yönünde hareket etmeliyiz. Siyasi realizm, Türk - Yunan ilişkilerinin, Kıbrıs sorununun çözüm çabaları ve AB - Türkiye ilişkilerinin gelişmesi için, Sayın Erdoğan’ın tanınmasını ve kendisiyle işbirliği yapılmasını dayatıyor" dedi. 
     Beglitis, Kıbrıs konusunda Türkiye’nin tutumunun demeçlerle değil, çözüme ilişkin tavırla değerlendirileceğini söyledi. 
     



 DÜNYA 











</TEXT>
</DOC>
