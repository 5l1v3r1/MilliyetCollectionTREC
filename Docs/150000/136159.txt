<DOC>
<DOCNO> 136159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/10/spor/yercan.html </URL>
<DATE> 2003/02/10/ </DATE>
<TIME>  </TIME>
<AUTHOR> FUAT ERCAN  </AUTHOR>
<HEADLINE>
Bu nasıl tecrübe 
</HEADLINE>
<TEXT>

     Sakatlıkları nedeniyle takımda yer alamayan Güven ve Niyazi’nin yokluğunu doksan dakika boyunca hisseden Aykut Kocaman, umutlarını sol kanada yerleştirdiği ara transferin güçlü ismi Yordanov’a bağlamıştı. İlk yarıdaki etkili ve istekli futbolunu ikinci yarıya taşıyamayan Bulgar futbolcu sahada gezinmeye başlayınca kontrol Gençlerbirliği’nin eline geçti. 
     Defansını Deniz, Saffet ve İlker gibi lig tecrübesi üst düzeyde olan üç futbolcudan oluşturan İstanbulspor öyle üç gol yedi ki, pozisyonlar evlere şenlikti. İlk yarıda Youla, ikinci yarıda Flip birbirinin kopyası iki pozisyonda arka direkte önlerine düşen topları filelere gönderirken, buram buram tecrübe kokan İstanbulspor defansı boş gözlerle son vuruşu izlemekten başka bir şey yapamadılar. 
     Gençlerbirliği gücüyle orantılı etkili futbolu ikinci yarıda sahaya yansıttı. Başkent ekibinin ilk yarıda etkisiz görünen orta sahası ikinci yarıda bambaşka bir kimlikle sahaya çıktı. Nihat, Serkan, Thomas ve özellikle Flip, isteksiz bir gününde olan ve vasatı aşamayan Okan’ın da açıklarını kapatarak skoru leyhlerine çevirmekte başrolü oynadılar. 
     Makem Mutlu Çelik sonuca etki edecek önemli bir hata yapmadan maçı tamamlarken sarı kartını çıkarma konusunda fazla aceleci ve istekli bir görüntü içindeydi. 
     



 SPOR 






























</TEXT>
</DOC>
