<DOC>
<DOCNO> 110589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/01/son/sonspo11.html </URL>
<DATE> 2002/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika Basını "Beraberlik büyük zafer sayılır" 
</HEADLINE>
<TEXT>

     Avrupa Şampiyonlar Ligi'nde bu akşam İstanbul'da yapılacak Galatasaray-Brugge maçına ilişkin yorumlara geniş yer veren Belçika gazeteleri, ''Brugge'ün Galatasaray karşısında elde edeceği bir beraberlik sonucunun büyük zafer sayılacağını'' yazdılar. 
     La Derniere Heure gazetesi, ''İstanbul ve Boğaziçi turizm cenneti ama Brugge ekibinden turizm yapmaları değil, bir beraberlik elde etmeleri bekleniyor'' başlığıyla verdiği haberlerde, Belçika takımının savunma oyuncusu Philippe Clement'ın, ''Bizim için beraberlik zafer sayılır. Savunmamızın bütün maç boyunca büyük baskı altında kalacağını hissediyoruz. Buna rağmen, 10 futbolcuyu savunmaya çekmek de bize yakışmaz'' sözlerini yansıttı. 
     La Libre Belgique gazetesi de beraberlik sonucunun büyük mutluluk getireceğini belirten yorumunda, Brugge'ün Norveçli antrenörü Trond Sollied'in, ''Galatasaray'ı mümkün olduğu kadar ceza sahasına sokmamaya çalışarak iyi bir sonuç elde etmeyi deneyeceğiz'' şeklindeki sözlerine yer verdi. 
     Gazeteye verdiği demeçte, Galatasaray'ın gücü üzerinde duran ve Türkiye'nin Dünya Kupası'nda üçüncü olduğunu hatırlatan Sollied, maçta savunmaya ağırlık vereceğini, 5 oyuncunun savunmada kalacağını, gerekirse taktik değiştirerek bu sayıyı artıracağını anlattı ve ''Ancak bu şekilde işin içinden çıkabiliriz'' dedi. 
     Le Soir gazetesi de Sollied'in ilk defa taktik değiştirerek savunmaya ağırlık verdiğini, en az 5 futbolcuyu kale önüne çekeceğini, ''İstanbul'un büyüleyici çerçevesinden bu şekilde çıkmayı deneyeceğini'' yazdı. 
     Gazete, Brugge'in İstanbul'dan bir puanla dönmesinin büyük avantaj sağlayacağını belirtirken, antrenörün, ''İki yıl önce Manchester'e 5-1, Kiev'e 4-0 yenildiğimiz halde tur atlamıştık'' sözleriyle, İstanbul'da olası bir yenilgiye zemin hazırladığını ifade etti. 
     Le Soir, ''Türk futbolunun lokomotifi'' olarak nitelendirdiği Galatasaray'ın bir ''seçkinler kulübü'' olduğunu, Avrupa'da geleceğinin çok parlak gözüktüğünü yazdı. 
     





</TEXT>
</DOC>
