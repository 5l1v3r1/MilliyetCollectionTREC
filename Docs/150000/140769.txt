<DOC>
<DOCNO> 140769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/05/son/soneko08.html </URL>
<DATE> 2003/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine arazilerinin satışından belediyelere pay... 
</HEADLINE>
<TEXT>

     Hazine arazilerinin satışından belediyelere de pay aktarılacak. Yabancıların Türkiye'de mal edinmelerinin önündeki engeller de ortadan kalkacak. 
     Maliye Bakanlığı'nca hazırlanan ve Hazineye ait taşınmazların satışının hızlandırılmasını öngören ''Çeşitli Kanunlarda Değişiklik Yapılması Hakkında Kanun Tasarısı'' Başbakanlığa sevkedildi. 
     Yasama ve yürütme dahil 31 maddeden oluşan düzenleme ile başta Hazine Arazilerinin Satışına İlişkin 4706 sayılı Kanun olmak üzere ilgili kanunlarda kapsamlı değişikliklere gidiliyor. 
     Bu çerçevede 4706 sayılı Kanun ile oluşturulan Hazine Taşınmaz Malları Satış Koordinasyon Kurulu ile Değer Tespit Komisyonu ve İhale Komisyonları ortadan kaldırılıyor ve kamu taşınmazlarının eskiden olduğu gibi Maliye Bakanlığı Milli Emlak Genel Müdürlüğü'nce değerlendirilmesi hükme bağlanıyor. 
     Kanunla kurulmuş kurum ve kuruluşlara da ticari faaliyette kullanılmamak kaydıyla Hazineye ait taşınmazların doğrudan satışına imkan veren tasarı ile getirilen düzenlemeler şöyle sıralanıyor 
     
     DÖRTTE BİRİ PEŞİN, 4 YIL VADE 
     -Hazineye ait taşınmaz malların satış bedeli taksitle de ödenebilecek. Bu durumda satış bedelinin en az dörtte biri peşin, kalanı en fazla 4 yılda ve eşit taksitlerle kanuni faizi ile birlikte ödenecek. 
     4070 sayılı Kanuna göre yapılan taksitli satışlarda taksitle ödenecek kısma kanuni faizin yarısı uygulanacak. 
     -Belediye ve mücavir alan sınırları içinde bulunan Hazineye ait taşınmaz malların satış bedellerinin tahsil edilen kısımlarından ilgili belediyeye yüzde 10, varsa büyükşehir belediyesine de yüzde 5 oranında pay verilecek. 
     -Belediye ve mücavir alan sınırları içinde ve Bakanlar Kurulu'nca tespit edilecek alanlarda bulunan, 31 Aralık 2000 tarihinden önce üzerinde toplu yapılanma olan Hazineye ait taşınmaz mallar, öncelikle yapı sahipleri ile bunların kanuni veya akdi haleflerine satılmak üzere harca değer üzerinden belediyelere devredilebilecek. 
     Bunların belediyelerce 3. kişilere satılması halinde, satış bedelinden alt yapı ve imar giderleri ile taşınmaz malların Hazinece belediyeye satışına esas bedelin 1 kat fazlası indirildikten sonra kalan tutarın yarısı belediyelerce takip eden aybaşından itibaren en geç 3 ay içinde Hazineye ödenecek. Ödenmeyen tutarlardan Belediye Başkanı ve saymanları sorumlu olacak. 
     
     SİT ALANLARINA İMAR İZNİ 
     -Birinci derece doğal sit alanı tescil ve ilan edilen yerlerde bulunan arsa ve arazilere, toplam alanın yüzde 6'sını geçmemek ve koruma kurullarınca onaylanmak kaydıyla yapılaşma izni verilecek. 
     -Kamu kurumları, Hazineye ait taşınmazların değerlendirilmesi işlemlerinde Maliye Bakanlığı tarafından istenen belgeleri öncelikle gönderecek, görüş yazısını da 2 ay içinde iletecek. Bu sürede cevap verilmezse, olumlu görüş verilmiş sayılacak. İfraz, tevhit, tescil ve tespit işlemlerinde de ücret talep edilmeyecek. 
     -Hazineye ait yerlerin satış, kiralama, sınırlı ayni hak tesisi veya ön izin işlemlerinde, tahmini bedelin yüzde 3'ünden az olmamak üzere yüzde 30'una kadar geçici teminat alınabilecek. 
     
     SANAYİCİYE UCUZ ARSA 
     -Hazineye ait taşınmazlar, Organize Sanayi Bölgelerine artık rayiç bedel üzerinden değil, harca esas değer üzerinden doğrudan satılabilecek. Böylece yatrıımcılara daha ucuz arsa temini yolu açılmış olacak. 
     -Hazineye ait tarım arazileri, 31 Aralık 2002 tarihinden geriye dönük 5 yıl içinde buraları işleyen çiftçilere satılacak. Buradaki miktar kısıtlaması da kalkacak. 
     
     YABANCILARA SATIŞ YASAĞI KALKIYOR 
     -Karşılıklı olmak ve kanuni sınırlamalara uyulmak kaydıyla yabancı uyruklu gerçek kişiler ile ticaret şirketleri, Türkiye sınırları içinde taşınmaz mal edinebilecek. 
     Karşılıklılık ilkesinin uygulanmasında, yabancı devletin taşınmaz mal edinimde kendi vatandaşlarına veya ticaret şirketlerine tanıdığı hakların, Türkiye Cumhuriyeti vatandaşlarına veya şirketlerine de tanınması esas alınacak. 
     Türkiye ile arasında karşılıklılık olmayan devlet veatandaşlarının kanuni miras yoluyla edindikleri taşınmazlar ile kanuni kısıtlamalara tabi alanlardaki taşınmaz mallar, intikal işlemleri yapılarak tasfiye edilecek ve bedele çevrilecek. 
     30 hektardan fazla taşınmaz mal edinilebilmesi Bakanlar Kurulu'nun iznine tabi olacak. 
     Yabancı uyruklu gerçek kişiler ile ticaret şirketleri lehine taşınmaz mal üzerinde sınırlı ayni hak tesis edilmesi halinde ise karşılıklılık şartı aranmayacak. 
     
     TAŞ, KUM, ÇAKIL OCAKLARI 
     -Hazinenin özel mülkiyetinde ya da devletin hüküm ve tasarrufu altında bulunan yerlerde Maliye Bakanlığı'ndan izin alınmak kaydıyla açılacak taş, kum, çakıl ve toprak ocakları, belediye ve mücavir alan sınırları içinde ilgili belediyelerce, dışında il özel idarelerince ihale edilecek. 
     -Hazinenin veya DSİ'nin mülkiyetinde veya devletin hüküm ve tasarrufu altında bulunan yerlerdeki baraj, dalyan, voli yerleri, göller, havuzlar, nehirler ve nehir ağızlarındaki av yerleri ile su ürünleri üretim hakkı, öncelikle o yerde kulunan kooperatif birlikleri ya da köy birliklerine kiraya verilecek. 
     -Devletin hüküm ve tasarrufu altında bulunan yerlerdeki kaynak suları da il özel idarelerince kiraya verilecek. 
     -Hazinenin özel mülkiyetindeki hükümet konaklarının bakım ve onarım dahil her türlü giderleri, il özel idarelerince de ödenebilecek. 
     





</TEXT>
</DOC>
