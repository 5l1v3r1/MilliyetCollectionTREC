<DOC>
<DOCNO> 143008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/16/son/sondun29.html </URL>
<DATE> 2003/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Colin Powell Saddam giderse, savaş önlenebilir 
</HEADLINE>
<TEXT>

     ABD Dışişleri Bakanı Colin Powell, Irak lideri Saddam Hüseyin ve yakın çevresinin iktidarı bırakmaları halinde, savaşın önlenebileceğini söyledi. 
     Powell, Fox News televizyonuna yaptığı açıklamada, ''Eğer Saddam Hüseyin, çocukları ve diğer bazı yöneticiler giderse, muhakkak ki savaş önlenebilir'' diye konuştu. 
     BM Güvenlik Konseyi'nin bakan düzeyinde yeni bir toplantısının gerekli olmadığını kaydeden Powell, ''Bu aşamada, anlaşmazlıklar bu kadar derinken, başka bir toplantının yararının olacağını görmüyorum'' dedi. 
     Powell, Fransa ile aralarında Irak konusunda yaşanan anlaşmazlığın, ikili ilişkilere ''kısa vadeli zararlar'' verdiğini ifade etti. 
     Fransa, Almanya ve Rusya, Irak'ın silahsızlandırılmasıyla ilgili olarak bir takvimin belirlenmesi amacıyla yeni bir BM Güvenlik Konseyi toplantısı yapılmasını istemişlerdi. 
     
     FİLİSTİN BAŞBAKANI 

     ABD Dışişleri Bakanı Powell, Filistin'de atanacak bir başbakanı Washington'a davet etmeye hazır olduklarını da bildirdi. 
     Powell, ''Bunun ne zaman programlanacağını henüz bilmiyorum. Ancak gelecekte uygun bir zamanda, zamanı geldiğinde, Washington'da kabul edileceğinden eminim'' dedi. 
     





</TEXT>
</DOC>
