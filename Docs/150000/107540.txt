<DOC>
<DOCNO> 107540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/14/spor/spo10.html </URL>
<DATE> 2002/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
HABER TURU 
</HEADLINE>
<TEXT>

Emre evde kaldı      İTALYA’DA Inter’den Emre Belözoğlu’nu almak isteyen Torino amacına ulaşamadı. Emre’ye, Teknik Direktör Hector Cuper vize vermedi. La Gazzetta dello Sport gazetesinde Cuper, "Emre, milli takımındaki gibi sol kanatta görev üstlenebilir. Okan da geçen yıl verilen fırsata çok iyi yanıt verdi. Ronaldo, Emre ve Okan’ın isimlerini kullanarak çok kötü bir şey yaptı. Allah’tan ben ve Türkler, Ronaldo’ya inanmadık" diye konuştu. 
     
Kournikova yarı finalde      TENİS kortlarının taçsız kraliçesi Anna Kournikova ilk şampiyonluğuna emin adımlarla ilerliyor. Rus raket, Çin’deki Şangay Turnuvası’nda Hırvat Jelena Kostaniç’i 7-5 ve 6-4’lık setlerle yenerek yarı finalist oldu. Bu sezon dördüncü kez yarı final oynayacak olan Kournikova, Japon Sugiyama önünde final için mücadele edecek. 
     
Mario Jardel kapı dışarı      EŞİNDEN ayrıldıktan sonra psikolojik problemler yaşadığını öne sürerek kulübü Sporting’te idmanlara dahi çıkmayan Jardel kapı dışarı edildi. Eski Galatasaraylı Jardel için Barcelona ve Real Betis’e olumsuz yanıt veren Portekiz kulübü, golcü oyuncunun sağlık kontrollerine gelmediği gerekçesiyle kontratını da iptal etti. 
     
TMO mağlup      HENTBOLDA Bayanlar Avrupa Şampiyonlar Ligi 1. ön eleme turu ilk maçında TMO, deplasmanda Yunanistan’ın GAS Arta Anagennisi takımına 23 - 21 yenildi. Temsilcimiz karşılaşmanın ilk yarısını da 13 - 9 geride kapadı. 
     
Moreno’ya soruşturma      DÜNYA Kupası’nda İtalya’nın elendiği G.Kore maçındaki yönetimiyle eleştirilen Ekvatorlu hakem Byron Moreno, ülkesinde de skandala yol açınca, FIFA soruşturma başlattı. Barcelona - Liga de Quito maçını fazla oynatan, 2 kırmızı kart gösterip, iki de tartışmalı penaltı düdüğü çalarak, ev sahibi ekibin 4 - 3 yenilmesine neden olan Moreno, ülkesinde de 20 haftayla cezalandırılmıştı. 
     
Cezanın böylesi      FUTBOL Federasyonu, 3. Lig’den dört kulüp yöneticisine tescilli formalarının fotoğraflarını göndermedikleri için birer ay hak mahrumiyeti cezası verdi. Ligler statüsünün "Takımların giyecekleri tescilli forma" başlıklı 10. maddesinin k bendine göre işlem yapan Disiplin Kurulu, Murgul Bakırsporlu Ali Alkan, Muşsporlu Rasim Temurçin, Bakırköysporlu Furkan Sarıalioğlu ve Merzifonsporlu Murat Mesci’ye ceza kesti. 
     
Ünder’e alkış      TRAFİK kazasının yaralarını sarmaya çalışan Sakaryaspor’da, Teknik Direktör Hüseyin Hamamcı’nın bir süre görev yapamayacağını açıklamasının ardından yönetim Bülent Ünder’le anlaştı. Daha önce Galatasaray ve Samsunspor’da görev yapan Ünder, Sakaryaspor’a bu kötü gününde yardımcı olmak istediğini, hiçbir karşılık beklemeden görevi kabul edebileceğini açıkladı. 
     
Tacizci atıcıya iki ay ceza      GSGM Ceza Kurulu, tacizci milli atıcıya müsabakalardan men cezası verdi. Kurul, Almanya’nın Suhl kentinde 7 - 12 Mayıs’ta yapılan Uluslararası Gençler Atıcılık Şampiyonası sırasında, kalınan otelde görevli bayanı taciz ettiği ortaya çıkan Bursa Merkez Atıcılar ve Avcılar Spor Kulübü’nden Rıza Karakaş’ı, iki ay müsabakalardan menle cezalandırdı. 
     
Elvan Can pistte      MİLLİ atlet Elvan Can Abeylegesse, bugün Grand Prix finalinde piste çıkacak. Fransa’nın başkenti Paris’te düzenlenecek ve kendi dallarında dünyanın en iyi atletlerini bir araya getirecek sezonun final yarışmalarında Elvan, 3 bin metrede start alacak. Klasmanda 8. durumda bulunan milli atlet, yerini koruduğu takdirde para ödülüne de hak kazanacak. Bu sezon hiç geçilmeyen 100 ve 200’de Marion Jones ve 1500’de Hicham El Guerrouj, Paris’te de kazanırsa 150’şer bin dolar alacak. 
     



 SPOR 































</TEXT>
</DOC>
