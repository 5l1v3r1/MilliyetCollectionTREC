<DOC>
<DOCNO> 127090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/26/son/sontur10.html </URL>
<DATE> 2002/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman Vakıfları Davası başladı... 
</HEADLINE>
<TEXT>

     Alman vakıfları soruşturması kapsamında, 15 kişi hakkında 8'er yıldan 15'er yıla kadar ağır hapis istemiyle açılan davaya başlandı. 
     Ankara 1 No'lu DGM'de görülen dava nedeniyle, DGM'de bazı önlemler alındı. 
     Yerli ve yabancı basının yoğun ilgi gösterdiği davanın ilk duruşmasında, Konrad Adenauer Vakfı Türkiye Temsilcisi Wulf Schonbohm ve yardımcısı Dirk Tröndle, Heinrich Böll Vakfı Türkiye Temsilcisi Figen Fatma Uğur, Frederich Ebert Vakfı Türkiye Temsilcisi Hans Schumaher, Orient Enstitüsü Başkanı Claus Schönig ile yardımcıları Astrid Menz ve Börte Sagaster, eski FİAN örgütü Başkanı Petra Sauerland, eski İstanbul Barosu Başkanı Yücel Sayman, Bergama köylülerini temsil eden Oktay Konyar ve İzmir Barosu avukatlarından Senih Özay ile sanıkların sayıları 100'ü bulan avukatları hazır bulundular. 
     Duruşmayı ayrıca, Ankara Barosu Başkanı Semih Güner, müzisyen Suavi, TMMOB Başkanı Kaya Güvenç, İnsan Hakları Vakfı Başkanı Yavuz Önen, bazı Alman vakıflarının üyelerinin de aralarında bulunduğu çok sayıda kişi izliyor. 
     Alman vatandaşı olan sanıkların Türkçe bilmemeleri nedeniyle Mahkeme heyetinin resen seçtiği iki tercüman da duruşmada hazır bulundu. Sanıklar ve avukatlarının, tercümanlara itiraz etmemeleri üzerine mahkeme heyeti bu kişilerin yeminlerini yaptırdı. 
     Mahkeme Başkanı Mehmet Orhan Karadeniz, yargılamanın esasına geçmeden önce de salondakileri, dikkatin dağılmaması ve duruşma düzeninin bozulmaması için sessiz olmaları konusunda uyardı. 
     
     İDDİANAME 

     İddianamede, vakıfların, Türkiye faaliyetleri incelendiğinde, ''konunun legal bir casusluk faaliyeti olduğuna ilişkin ciddi belirtiler görüleceği'' öne sürülüyor. ''Vakıflar, Alman dış politikasının en etkili ve en güvenilir maşalarıdır'' denilen iddianamede, bu kuruluşların ''klasik diplomasinin hiçbir başarı gösteremediği yerlerde işlevlerini sürdürdükleri, siyasetin ve toplumun bütün önemli alanlarına nüfuz ettikleri'' ileri sürülüyor. 
     Uğradığı silahlı saldırı sonucu yaşamını yitiren Ankara Üniversitesi öğretim üyelerinden Dr. Necip Hablemitoğlu'nun ''Alman Vakıfları ve Bergama Dosyası'' adlı kitabının da delil olarak gösterildiği iddianamede, Konrad Adenauer Vakfı Türkiye Temsilcisi Wulf Schonbohm ve yardımcısı Dirk Tröndle, Heinrich Böll Vakfı Türkiye Temsilcisi Figen Fatma Uğur, Frederich Ebert Vakfı Türkiye Temsilcisi Hans Schumaher, Frederich Naumann Vakfı Türkiye Temsilcisi Wolfgang Sachsenröder, Orient Enstitüsü Başkanı Claus Schönig ve yardımcıları Astrid Menz ve Börte Sagaster, FİAN örgütü Başkanı Petra Sauerland, FİAN temsilcisi Birsel Lemke, eski İstanbul Barosu Başkanı Yücel Sayman, Bergama köylülerini temsil eden Oktay Konyar, eski Bergama Belediye Başkanı Safa Taşkın, İzmir Barosu avukatlarından Senih Özay, Lemke ve Konyar'la bağlantılı çalıştığı bildirilen Özcan Durmaz hakkında, Türk Ceza Kanunu'nun TCK ''devletin emniyetine karşı gizli anlaşma'' başlığını taşıyan 171. maddesine göre 8'er yıldan 15'er yıla kadar ağır hapis isteniyor. 
     
</TEXT>
</DOC>
