<DOC>
<DOCNO> 116582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/02/son/sonspo12.html </URL>
<DATE> 2002/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Ahmet Dursun "Fenerbahçe'den geçen seneden beri teklif alıyorum" 
</HEADLINE>
<TEXT>

     Beşiktaş'ın golcü futbolcusu Ahmet Dursun, geçen yıldan beri Fenerbahçe'den transfer önerisi aldığını söyledi. 
     Ahmet Dursun, Beşiktaşlı taraftarlardan ''Çarşı Grubu''nun internet sitesi ''www.forzabesiktas.net''de taraftarlarla ''chat'' yaptı. Ahmet, bir taraftarın ''Fenerbahçe'den teklif aldın mı '' biçimindeki soruna, ''Geçen seneden beri teklif alıyorum'' diye yanıt verdi. 
     Taraftarların transferle ilgili sorularını yanıtlayan Ahmet Dursun, Avrupa'dan da öneri aldığını, Türkiye'de, Beşiktaş'tan başka takımda oynamak istemediğini söyledi. Golcü futbolcu, Avrupa'da Barcelona'da oynamak istediğini kaydetti. 
     
     ''OYNADIĞIM YERDEN MEMNUNUM'' 
     Ahmet, bir taraftarın, ''İlhan ve Nouma gelince sağ kanata gececeğin söyleniyor ne düşünüyorsun '' biçimindeki sorusuna, ''Ben şu an sağ kanatta oynamayı düşünmüyorum, oynadığım pozisyondan memnunum'' diye karşılık verdi. 
     Ahmet, en uzun Pascal Nouma ile forvette beraber oynadığı için Fransız futbolcuyla daha iyi anlaştığını, forvette İlhan-Ahmet-Pascal'ın, Metin-Ali-Feyyaz gibi olabileceğini, sakatlıktan kurtulursa, bu sezon 20 gol atmayı hedeflediğini ve hava topunda eksikliği bulunduğunu anlattı. 
     ''Nouma'yı nasıl tanımlarsın '' biçimindeki bir soruya Ahmet, ''Gerçek dost'' diye yanıt verdi. 
     
     ''ŞENOL GÜNEŞ'İ AŞAMIYORUM'' 
     Milli takıma alınmayışıyla ilgili bir soru üzerine Ahmet Dursun, ''Elimden geleni yapıyorum ama Şenol Güneş engelini bir türlü aşamıyorum'' dedi. 
     Şampiyonlukta en büyük rakiplerinin kendileri olduğunu kaydeden Ahmet, ''Böyle oynarsak, şampiyonluğu kimse elimizden alamaz. UEFA'da da hedefimizi adım adım finale yaklaşmak. Stadımızda taraftar baskısını hissetmiyorum. Lucescu, zorlu maçlardan önce rakip takımların kasetlerini defalarca izletiyor. Sakatlığımın şu anda ameliyatlık durumu yok'' diye konuştu. 
     Bir taraftarın 10 numaları formayla ilgili sorusu üzerine Ahmet, ''Sergen ile daha önceden dostluğumuz vardı, 10 numarayı istedi, ben de verdim'' dedi. 
     
     ''HAKAN ŞÜKÜR'Ü KISKANIYORDUM'' 
     Ahmet, ''Örnek aldığın futbolcu var mı '' sorusuna, ''Hakan Şükür'ün basarısını kıskanıyordum. O'nun gibi her zaman başarılı olmayı istiyordum. Ayrıca Hakan Şükür ile birlikte oynamak istiyordum, ama olmadı'' diye yanıt verdi. 
     Ahmet, sezon öncesi Galatasaray'ın Florya Metin Oktay Tesisleri'ne gitmediğini, kendisine benzeyen birinin tesislere gittiğini kaydetti. 
     





</TEXT>
</DOC>
