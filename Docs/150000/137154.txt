<DOC>
<DOCNO> 137154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/16/son/sontur14.html </URL>
<DATE> 2003/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP Lideri Erdoğan için karar haftası... 
</HEADLINE>
<TEXT>

     Yüksek Seçim Kurulu YSK , AK Parti Genel Başkanı Recep Tayyip Erdoğan'ın Siirt'te yapılacak yenileme seçiminde milletvekili adayı olup olmayacağını bu hafta karara bağlayacak. 
     YSK'nın Siirt seçimlerine ilişkin takvimine göre, 7 Şubat'ta Resmi Gazete'de yayımlanan adaylara karşı yarın saat 17.00'ye kadar itiraz edilebilecek. 
     Siirt İl Seçim Kurulu, 18 Şubat Salı günü itirazları karara bağlayacak. 19 Şubat Çarşamba günü saat 17.00'ye kadar il seçim kurulu kararlarına karşı itirazlar devam edecek. 
     YSK, 20-21 Şubat tarihlerinde milletvekili adaylarını resen inceleyecek, Siirt İl Seçim Kurulu kararlarına ve YSK'ya yapılan itirazları değerlendirecek. 
     YSK, inceleme sonucunda milletvekili adayı olamayacağına karar verdiği isimleri, yerlerine aday göstermeleri için ilgili partiye bildirecek. Siyasi partiler de listelerindeki eksiklikleri 24 Şubat Pazartesi günü YSK'ya iletecekler. YSK, bu isimler üzerindeki incelemesini de 25 Şubat Salı günü tamamlayacak. 
     Kesin aday listeleri, 26 Şubat Çarşamba günü Resmi Gazete yayımlanacak. 
     
     ERDOĞAN'IN ADAYLIĞI, 3 KASIM SEÇİMİNDE REDDEDİLMİŞTİ 
     AK Parti Genel Başkanı Erdoğan, 3 Kasım Milletvekili Genel Seçimi'nde İstanbul 1. bölge 1. sıradan milletvekili adayı olmuştu. YSK, Erdoğan'ın adaylığını oyçokluğu ile reddetmişti. 
     YSK'nın ret gerekçesinde, Erdoğan'ın Siirt'te 6 Aralık 1997 tarihinde yaptığı konuşma nedeniyle TCK'nın 312 2. maddesinden mahkum olduğu ve kararın 23 Eylül 1998 tarihinde kesinleştiği belirtilmişti. 
     Erdoğan'ın ceza mahkumiyetinden doğan hak mahrumiyetleri ile ilgili feri cezasının bu meyanda milletvekili seçilememe vs. gibi devam ettiği ifade edilen gerekçede, milletvekili seçilme yeterliliğini kaybettiren mahkumiyetlerin Anayasa'nın 76. ve Milletvekili Seçimi Kanunu'nun 11. maddelerinde sınırlı olarak sayıldığı belirtilerek, şöyle denilmişti 
     ''Diyarbakır 3 No'lu DGM'nin TCK'nın 312 2. maddesi gereğince Erdoğan'ın eylemini suç olarak kabul edip mahkum ettiği, bu mahkumiyetin kesinleştiği ve infaz edildiği, ancak aynı kanunun 312. maddesinin sonradan 4474 sayılı Kanun'la yeniden düzenlenmesine karşın ilgilinin daha önce işleyip suç sayılan fiilinin yeni düzenlenmeye göre de suç olmaktan çıkmadığı, Yargıtay 8. Ceza Dairesi'nin eylemin halen anılan madde kapsamında suç teşkil ettiği yönündeki son kararı nedeniyle seçilme yeterliliğine sahip olmadığı sonuç ve kanaatine varılmıştır.'' 
     
     DEĞİŞİKLİKLER 
     3 Kasım seçimlerinin ardından Anayasa'nın ''milletvekili seçilme yeterliliğini'' düzenleyen 76. maddesinin ikinci fıkrasında yer alan ''ideolojik veya anarşik eylemlere katılanların milletvekili seçilemeyeceğine'' ilişkin düzenleme, ''terör eylemlerine'' şeklinde değiştirildi. 
     Ayrıca, 4778 sayılı Çeşitli Kanunlarda Değişiklik Yapılmasına Dair Kanun'la, Milletvekili Seçimi Kanunu'nun milletvekili seçilme yeterliliğini düzenleyen 11. maddesi de değiştirildi ve TCK'nın 312. maddesinden hüküm giyenlerin milletvekili seçilemeyeceklerine ilişkin kısıtlama kaldırıldı. Bunun yerine, ''terör eylemlerinden mahkum olanlar'' hükmü getirildi. 
     AK Parti Genel Başkanı Erdoğan'ın 3 Kasım seçiminde milletvekili adaylığını bu maddelere dayanarak reddeden YSK'nın, bu hafta adaylar üzerindeki incelemesini yaparken bu değişiklikleri dikkate alması bekleniyor. 
     





</TEXT>
</DOC>
