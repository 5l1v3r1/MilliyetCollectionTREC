<DOC>
<DOCNO> 146102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/29/siyaset/siy01.html </URL>
<DATE> 2003/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Perle iş’ için gitti 
</HEADLINE>
<TEXT>

ABD’nin bir numaralı şahinlerinden Richard Perle’ün istifasında Saddam Hüseyin sonrasında Irak’ta iş bağlama çabası etken oldu 
     YASEMİN ÇONGAR Washington 

     Bush yönetiminin yakın çevresindeki "şahinlerin" başını çeken ve Irak operasyonunu yıllardır savunan Richard Perle’ün, Pentagon’un danışmanlığından istifa etmesinde, Saddam sonrası Irak’ta iş bağlama çabası da etkili oldu. Üyeleri Pentagon tarafından belirlenen ve "amatör" koşullarda, ücret almaksızın görev yapan Savunma Politikası Kurulu adlı danışmanlar grubunun başkanlığından önceki akşam istifa eden Perle, müfettiş soruşturmasından kurtulmayı amaçladı. 
     
     Çıkar çatışması 
     Perle ile ilgili iddialar, konkordato ilan etmiş olan uluslararası fiber - optik şirketi Global Crossing’e, hisselerinin büyük bir bölümünü yabancı bir şirkete satması için gerekli resmi onayı almakta yardım etmeye başlaması üzerine ortaya atıldı. Hisseleri almaya aday Hutchison şirketinin "Hong Kong’un en zengin adamı" Li Ka şing’e ait olması ve Çin’le yakın işbirliği yapması, Perle’ün söz konusu satıştaki rolü ile resmi konumu arasında "çıkar çatışması" yarattı. Global Crossing ile, danışmanlık ücreti olarak ilk başta 125 bin dolar, satış için gerekli Amerikan devlet izninin alınması sonrasında da 600 bin dolar almak için anlaştığını açıklayan Perle, "etik kurallardan hiçbir zaman uzaklaşmadığını" savundu. 
     Demokrat John Conyers, Perle’ün iş ilişkileri hakkında soruşturma başlatılması için Pentagon’ın Baş Müfettişi’ne çağrı yaptı. Conyers’ın iddiası, Perle’ün, "resmi sıfatını özel çıkar elde etmek için kullandığı" yönünde. Demokrat Temsilci’ye göre, bu alanlardan biri de Irak. 
     Conyers, Perle’ün Goldman Sachs adlı kuruluşun sponsor ettiği bir tele - konferansa katılarak, Saddam sonrası Irak’taki yatırım olanakları konusunda bilgiler verdiğini açıkladı. "Üst düzey bir hükümet yetkilisi, savaştan nasıl k r sağlanacağı konusunda danışmanlık yapıyorsa bu bir çıkar çatışmasıdır" diyen Conyers, Perle’ün Amerikan ordusuna malzeme satan Autonomy adlı şirketin yönetim kurulunda olmasını da eleştirdi. 
     


SİYASET 














</TEXT>
</DOC>
