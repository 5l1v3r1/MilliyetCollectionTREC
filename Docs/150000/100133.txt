<DOC>
<DOCNO> 100133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/05/son/sonspo06.html </URL>
<DATE> 2002/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Atatürk Olimpiyat Stadı'nın faaliyeti yasaklanabilir... 
</HEADLINE>
<TEXT>

     Atatürk Olimpiyat Stadı'nda Galatasaray ile Yunanistan'ın Olympiakos takımları arasında oynanan hazırlık maçında ortaya çıkan ulaşım sorunları, İstanbul Olimpiyat Oyunları Hazırlık ve Düzenleme Kurulu toplantısında tartışıldı. Spordan Sorumlu Devlet Bakanı Fikret Ünlü'nün başkanlığında Ataköy'deki Olimpiyatevi'nde gerçekleştirilen toplantıya Türkiye Milli Olimpiyat Komitesi Başkanı Sinan Erdem, İstanbul Büyükşehir Belediye Başkanı Ali Müfit Gürtuna ve diğer üyeler ile Emniyet Müdürlüğü ve Karayolları Genel Müdürlüğü temsilcileri katıldı. 
     İlk kez medyaya açık olarak gerçekleştirilen toplantıda Devlet Bakanı Ünlü, öncelikle maç sonrasında yaşadığı olayları anlatarak, 2 saat boyunca hakaretlere uğradığını dile getirdi. Toplantıyı tarafların sorumluluklarından kaçmaması için basına açık olarak gerçekleştirdiklerini söyleyen Ünlü, ''Bizim amacımız üzüm yemek, bağcıyı dövmek değil. Ancak bağcıyı sıkıştırmasan, üzüm yenmiyor'' dedi. 
     Hastanın halen ameliyat masasında olduğunu vurgulayan Ünlü, 10 gün içinde yapılacak etüt çalışmaları sonucunda stadın faaliyette kalması için ''tamam mı, devam mı'' kararını vereceklerini söyledi. 
     Ünlü, ''Yapılacak bu çalışma sonrasında, ya bu stadın hizmete kapatılması ya da alınacak önlemler çerçevesinde sorunların giderilmesi yoluna gideceğiz. 10 gün içinde stadın faaliyetlerini ya yasaklayacağız ya da sorunu çözecek tedbirler alacağız'' diye konuştu. 
     
     "ETÜT TOPLANTISI YAPILACAK" 

     Belediye, karayolları, hazırlık ve düzenleme kurulu, il spor yetkilileri ve trafikten sorumlu yetkililerin katılacağı bir etüd toplantısı yapılacağını anlatan bakan Ünlü, bu toplantı sonunda gerekli kararları alacaklarını bildirdi. 
     Ünlü, statla ilgili ulaşım projelerinin hepsinin yapıldığını ifade ederek, ''Burada çözmemiz gereken, kimin neyi ne zaman yapacağıdır. 3-4 ay içinde bağlantı yolu olmayan, kanalizasyonu, suyu olmayan stadı nasıl hazır duruma getireceğimiz önemli'' dedi. 
     
     ''YAŞANANLAR, İSTANBUL'UN FORMULA 1 ADAYLIĞINI ZORA SOKUYOR'' 

     Ünlü, Atatürk Olimpiyat Stadı'nda yaşanan sıkıntıların İstanbul'un Formula 1 organizasyonunu düzenlemesi olasılığını zora soktuğunu kaydetti. 
     İstanbul Büyükşehir Belediyesi'nin bugün devlet kadar zengin olduğunu anlatan Ünlü, belediyenin üzerine düşeni yapmasının gerekliliğine dikkati çekti. 
     
     ÜNLÜ'DEN ÇÖZÜM YOLLARI 

     Ünlü, yapılacak ikinci bir organizasyon için de bazı önlemler alınabileceğini vurguladı. 
     İlk olarak stada kaldırılacak otobüs seferlerinin yeniden düzenlenmesi gerektiğini kaydeden Ünlü, ''Bu seferler sabah erken saatlerden itibaren başlayabilir. Ayrıca burada yüzlerce düdük çalmasını bilen trafik polisi görev yapacak. Bağlantı yollarının da yapılması şart'' diye konuştu. 
     Ünlü, şöyle devam etti 
     ''Bu bir diş ağrısı gibidir. Vücudun diğer fonksiyonları çok iyi çalışır ama siz sadece bu ağrıyı hissedersiniz. Can sıkar. Güzel yapılmış bir yemek de tatsız, tuzsuz bir hale geldi. Biz burada elimizdeki imkanları da tam anlamıyla kullanamadık. Para ve kaynak bulunabilir, gerekirse Bakanlar Kurulu'ndan karar dahi çıkartılabilir. Hazırlık ve Düzenleme Kurulu'nun gelirlerini de 2 katına çıkarabiliriz.'' 
     
     GÜRTUNA ''SUÇU BAŞKALARINA ATMAMAK GEREKİR'' 

     İstanbul Büyükyehir Belediye Başkanı Ali Müfit Gürtuna da, Atatürk Olimpiyat Stadı'nın çok güzel bir eser olduğunu dile getirerek, ''Ufacık bir kusur abartılıyor'' dedi. 
     Burada yapılan maçın bir deneme çalışması olduğunu anlatan Gürtuna, ''Eksikler böylece görüldü. Bundan sonra eksiklerin nasıl giderilebileceği konusu üzerinde çalışmak lazım. Ama burada suçlama furyası başlatıldı. Olimpiyatı alsaydık, 2008 yılına kadar oralar güllük gülistanlık olurdu. Burasının ulaşımı için karayolu ve raylı sistem üzerinde duruyoruz. Raylı sistem için proje çalışmaları tamamlanmak üzere. Gereken onayı almamız durumunda 3 yıl içinde metroyu stada kadar getireceğiz'' diye konuştu. 
     Gürtuna, şöyle devam etti 
     ''Ancak, şunu birileri yapsın demekle olmuyor. Burada en önemli sorun kaynak sorunudur. Nasreddin hoca hikayesinde olduğu gibi, birçok çocuk çarşıdan düdük ister, ama hocaya parayı veren çocuğa düdük gelir. Biz üzerimize düşenleri bütçemizi sarsmadan yapmak istiyoruz. Havalimanından stada yapılması düşünülen yol büyük maliyetli ve istimlaklar isteyen bir çalışma. Ancak, tabii ki bunu da yapmalıyız.'' 
     
     ERDEM ''20 MİLYON DOLARLIK KREDİ SERBEST BIRAKILMALI'' 

     TMOK Başkanı Sinan Erdem ise, stadın otopark sorununun henüz halledilmediğini belirterek, stat çevre düzenlenmesinin yapılabilmesi için devletin verdiği 20 milyon dolarlık kredi serbest bırakılmalı'' dedi. 
     Stada herkesin otomobiliyle gelmemesi gerektiğini anlatan Erdem, stadın TEM Otoyolu'na bağlantısının yapılmasını istedi. 
     Toplantıya katılan Gençlik ve Spor İstanbul İl Müdürü Vedat Bayram, stadın ana yollara çıkışını sağlayan 900 metrelik asfalt yolun genişliğinin 2 katına çıkartılmasını önerdi. 
     Karayolları 17. Bölge Müdürü Asım Öztürk de, karayolundan TEM'e bağlantı yapılmasının zorluğuna dikkati çekerken, TEM'in yanındaki yan yolun genişletilmesinin maddi açıdan şu an için olanaksız olduğunu söyledi. 
     Kurulun daimi üyeleri İstanbul Valisi Erol Çakır ve Gençlik ve Spor Genel Müdür Kemal Mutlu'nun katılmadığı toplantıda, belediye, karayolları ve trafikten sorumlu yetkililerin zaman zaman tartışmaları dikkat çekti. 
     





</TEXT>
</DOC>
