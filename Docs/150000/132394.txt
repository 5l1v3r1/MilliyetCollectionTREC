<DOC>
<DOCNO> 132394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/22/son/sondun29.html </URL>
<DATE> 2003/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Hatemi "İstanbul'tda yarın yapılacak toplantıyı destekliyoruz" 
</HEADLINE>
<TEXT>

     İran Cumhurbaşkanı Muhammed Hatemi, İstanbul'da yarın Türkiye, İran, Suudi Arabistan, Ürdün, Mısır ve Suriye dışişleri bakanlarının katılımıyla yapılacak bölgesel toplantıyı desteklediklerini söyledi. 
     İRNA'nın haberine göre, Hatemi, kabine toplantısından sonra gazetecilere yaptığı açıklamada, Irak krizine barışçı çözüm bulmak amacıyla İstanbul'da yapılacak bölgesel toplantıdan memnuniyet duyduklarını belirterek, ''Bölgenin güvenliği ve istikrarı konusunda görüşmeyi, ittifakı ve işbirliğini gerektiren her türlü toplantıyı savunuyoruz'' dedi. 
     Hatemi, ''Dışişleri bakanları toplantısından sonra yapılacak zirvede sadece Irak değil, bölgenin güvenliği konusunda ortak görüşe varabileceğimizi ve bölge halkının, dış güçlerin müdahalesi olmadan bölgenin sorunlarını çözebileceğini kanıtlayabileceğimizi umuyorum'' diye konuştu. 
     Amerikan yönetiminin BM'nin muhalefeti karşısında Irak'a saldırı için bahane aradığını, BM Güvenlik Konseyi'nin ABD'yi durdurmak için bir şeyler yapabileceğini söyleyen Hatemi, ''Hiç kimsenin, hatta ABD'nin bile yararına olmayacak bu saldırıya karşıyız. BM Güvenlik Konseyi'nin, savaş olmadan bu sorunu çözmek için harekete geçeceğini umuyorum. Konseyin askeri müdahaleye kolayca izin vereceğini sanmıyorum'' ifadesini kullandı. 
     Irak Devlet Başkanı Saddam Hüseyin'in savaşı önlemek için istifa etmesi yolunda öneriler bulunduğunun hatırlatılması üzerine Hatemi şöyle dedi 
     ''Irak'ta rejim değişikliğini Irak halkının yapması gerektiğine inanıyoruz, çünkü bu hem Iraklıların, hem de bölgenin yararına. Irak hükümetini değiştirmek için bu ülkeye müdahalenin yanlış olduğuna inanıyoruz. Bir hükümetin zorla gönderilmesini önermeyiz, ancak Irak uluslararası kurallara kesinlikle uymalıdır.'' 
     





</TEXT>
</DOC>
