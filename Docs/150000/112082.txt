<DOC>
<DOCNO> 112082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/09/son/sontur21.html </URL>
<DATE> 2002/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Polislere rüşvet vermekten yargılanan Rus kadın tahliye oldu 
</HEADLINE>
<TEXT>

     Trabzon'da polislere rüşvet teklif ettiği iddiasıyla tutuklanan Rusya Federasyonu vatandaşı genç kadın, ilk duruşmasında tahliye edildi. 
     Trabzon Ağır Ceza Mahkemesi'nde görülen duruşmada, tutuklu sanık Alena Turunova 27 hazır bulundu. 
     Türkçe bilmediği için savunmasını tercüman aracılığıyla yapan Turunova, bugüne kadar hiç suç işlemediğini, olaydan dolayı ise polis memurlarından özür dilediğini söyledi. 
     Turunova'nın, parası olmadığı için savunmasını yapacak avukamadığını söylemesi üzerine mahkeme heyeti, Trabzon Barosu avukatlarından Adem Kasap'ı görevlendirdi. 
     Turunova, Trabzon Emniyet Müdürlüğü'ne bağlı ekiplerce yapılan yol kontrolü sırasında arkadaşı Aydın Güler'in üzerinde silah çıkmasından dolayı gözaltına alındıklarını söyledi. Sağlık kontrolü için hastaneye götürüldüğünü ve burada kendilerini bırakmaları için polislere rüşvet teklif ettiğini belirten Turunova, şöyle devam etti 
     ''Çok sarhoştum. Ne yaptığımı ve ne söylediğimi bilmiyordum. Hastaneye giderken, 2 polise para karşılığında bizi bırakmalarını söyledim. Kabul etmediler. Sağlık kontrolünün ardından Trabzon Emniyet Müdürlüğü'ne götürüldük. Cebimde ne kadar para varsa masanın üzerine koydum. Polisler paraları almadılar. Bizi de bırakmadılar. Polislerden özür dilerim.'' Duruşmada dinlenen polis memurları Kemal Tonyalı ile Serkan Kalyoncu, sanığın kendilerine rüşvet vermek için girişimde bulunduğu yönündeki iddialarını yinelediler. 
     Sanık Avukatı Adem Kasap, olayla ilgili delillerin toplandığını, bu nedenle suç vasfında herhangi bir değişiklik olamayacağını ileri sürerek müvekkilinin tahliyesini talep etti. 
     Cumhuriyet Savcısı da sanığın tahliyesi yönünde mütalaa verdi. 
     Mahkeme heyeti, Alena Turunova'nın tahliyesine karar vererek duruşmayı erteledi. 
     Trabzon'da 9 Ağustos'ta yapılan yol kontrolünde, ruhsatsız tabanca bulunduran Aydın Güler ile arkadaşı Alena Turunova gözaltına alınmıştı. Turunova'nın, kendisini bırakmaları için 2 polis memuruna rüşvet teklif ettiği ileri sürülmüştü. Turunova, Emniyet Müdürlüğü'nde, cebindeki 105 milyon lira ile 90 doları polislere vermek isterken, polis kamerasınca görüntülenmişti. Bunun üzerine Turunova tutuklanmıştı. 
     





</TEXT>
</DOC>
