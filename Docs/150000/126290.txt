<DOC>
<DOCNO> 126290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/23/spor/aspo.html </URL>
<DATE> 2002/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
HADİ GÜLÜMSE BİRAZ 3-2 
</HEADLINE>
<TEXT>

Fenerbahçe hasta yatağından Trabzon galibiyetiyle kalktı, 2002’ye üç puanla mendil salladı. Türk futbolunun yeni yıldızı Tuncay attığı üç golle parladı 
90 dakika      MEHMET DEMİRKOL 

     Maçı filan boşverin. Sonucu da bir kenara bırakın. Beşiktaş - Denizlispor maçının son dakikasındaki tartışmalı pozisyonun da ötesine geçen, Ceyhun’un 44’teki aşırtmasının yarattıklarına bakın. Zira yüzyılın futbol enstantanelerine geçecek cinsten. Başından sonuna kadar... Ceyhun topu aldığında tribünler pas vermesi için homurdanırken, onun verkaç yapıp ardından topu şandellemesi, meşin yuvarlağın önce sağ direğe vurup, yerden sekip sol direkten çıkışı... Topun vurduğu yerin televizyon görüntüleriyle kale içinde olduğunun anlaşılması, çok sonra ekranı görebilen seyircinin müthiş tepkisi... Ama ofsayt çizgisini takip eden yardımcı hakemin ve belki Dünya’daki hiçbir hakemin bu pozisyonu yakalayamayacağı gerçeği... Otuz saniyeye sığan muhteşem bir hikaye. Bir futbol efsanesi. Aslında maçta şaşıracak çok şey var. Mesela, son on yılda Kadıköy’deki en baskılı oyunuyla maça başlayan Trabzon. Sonra 18 dakika boyunca karşı kaleye gidemeyen, ama bu dakikada Ümit’in ortası, Tuncay’ın şık kafasıyla beraberliği sağlayan Fenerbahçe’nin 28’deki ikinci gidişinde Ceyhun’un, daha doğrusu Erman Güraçar’ın asistiyle öne geçişi. Genç Tuncay’ın maçın kaderini değiştiren yıldız unvanını alışı. Halbuki Trabzon, 10’da Gökdeniz’in uzun koşunu sonunda attığı şut, 15’te müsait pozisyonda Mehmet Yılmaz’ın topa dokunamayışı, 17’de Fatih’in kafa şutunun direğe vuruşu ve 13’te Mehmet Yılmaz’ın pasında Fatih’in golüyle etkiliydi. Hem de çok. Tuncay’ın ikinci sayısı onları durdurdu. Fenerbahçe’nin ağır orta sahası devre sonuna kadar oyuna hakim oldu. Ama 44’teki pozisyon dışında rakibi ısıramadılar. 
     İkinci devre, iki takımın da orta sahayı çok kullanmadığı bir oyunla başladı. Trabzon rakip sahaya kalabalık ve hızlı geçiyor, Fenerbahçe’nin ceza sahası önüne yığdığı duvara çarpıp duruyordu. Topu kanatlara geçiremeyişleri Fenerbahçe’ye yardımcı oldu. Boşluğa adam kaçırıyorlar, ama topu o boşluklara atamıyorlardı. Savunmayı öyle riske ettiler ki, sadece Serhat’ı ileride bırakan Fenerbahçe, ilk on dakikada kontra şansı yakaladı, ama Serhat ve Tuncay ile yararlanamadı. Oğuz Çetin, bu duruma el koymak için orta sahada top tutacak Stevic’i, Ceyhun’un yerine 63’te aldı. Aybaba ise Gökdeniz’i sola çekip kanatları kullanmayı hedefledi. Ama bunlara gerek kalmadı. Bir dakika sonra Gökdeniz’in serbest vuruşunda Hüseyin çıkıp kafayı vurdu ve 2 - 2’yi buldu. 
     Trabzon golden sonra neredeyse 2 - 6 - 2’ye dönüp yüklenmeye başladı. Fenerbahçe ise yorgun görünüyordu. Devre başında beşliye dönen savunmaları yeniden üçlü oldu. Buna rağmen ileride çoğalamadılar. Yardıma yine sahanın en yorgunu gibi gözüken Tuncay ve Trabzon savunması yetişti. 74’te Abdullah’ın serbest vuruşunda Serhat kafa ile topu kale içine indirdi. Tuncay da dört Trabzonlu’nun arasından 3 - 2’yi buldu. Sonraki dakikalar konuk ekibin rakip sahada top çevirmesiyle, ama istedikleri boşlukları bulamamasıyla geçti. Artı birde Fatih’in altı pastan filelere yollayamadığı top, Fenerbahçe için uzun ve moralli bir tatil anlamına geliyordu. 
     
Serumla üç gol Maçtan önce hastalanan Tuncay, sahaya ancak serum tedavisinden sonra çıkabildiğini söyledi, "Serbest oynadığım zaman etkili oluyorum" dedi 
     Sabit kalmamalıyım’ 
     TRABZONSPOR karşısında attığı üç golle Fenerbahçe’nin galibiyetinde başrolü oynayan Tuncay, hasta hasta forma giydiğini açıkladı. Genç yıldız, "Karşılaşmadan önce sıkıntılı anlar yaşamıştım. Ancak serumla ayakta durabildim. Serbest oynadığım zaman daha etkili oluyorum. Bugün çok pozisyon yakaladım, üçünü atabildim. Gollerimle zaferi getirmek gurur verici" dedi. 
     
     Önemli virajı döndük’ 
     SERHAT ile uyumlu bir ikili olduklarını da iddia eden Tuncay, "Birbirimizi tamamlıyoruz" diye konuştu. Genç yıldız sözlerini şöyle noktaladı "Bizim için kritik bir sınavdı. Kazanıp, üzerimizdeki stresi atmak istiyorduk. Yüksek tempolu ve keyifli bir mücadele oldu. İstediğim topları aldığım takdirde böyle gollerimi taraftarlarımız daha fazla görebilecek." 
     
Buz gibi gol gitti      CEYHUN’UN ilk yarının son dakikasında uzaktan attığı aşırtma şut Trabzonspor kalecisi Petkoviç’i geçti, iki direğe çarparak oyun alanına geri döndü. 
     Ancak maçı naklen veren televizyonda ağır çekimde gösterilen görüntüde, topun ilk direğe çarptıktan sonra çizginin içine düştüğü, yani gol olduğu, daha sonra diğer direğe çarptığı açıkca görüldü. 
     Bu pozisyondan önceki mücadeleyi takip eden Yardımcı Hakem Emre Eyisoy çok gerilerde kaldığı için golü göremedi. Orta hakem Ali Aydın’ın ise bulunduğu açı nedeniyle, yüzde yüz golü görme şansı olamazdı. 
     Sarı - Lacivertli taraftarlar bu golü devre arasında öğrenince, Yardımcı Hakem Eyisoy’a tepki gösterdiler. 
     
     Maçın hakemi 
     Ali Aydın iyiydi 
     HAKEM Ali Aydın, iki takımın konumu nedeniyle, gergin başlayan maçta hata yapmadı. Temposu yüksek karşılaşmayı, fazla durdurmayarak daha da güzelleştirdi. Kartları da yerindeydi. Fenerbahçe’nin ilk yarıda gol verilmesi gereken pozisyonunda kendisi çok uzaktaydı, yardımcısı Emre Eyisoy da pozisyon gereği bu ensantaneyi süzemezdi. 
     
     Göze batanlar 
     ÜMİT ÖZAT Savunmanın yine en etkili isimlerindendi. Hücuma çıkarak da pozisyon hazırladı. İlk golün de asistini yaptı. 
     CEYHUN Ayağında top tutmadığı zaman ne kadar faydalı olduğunu gösterdi. Topsuz oyunda biraz daha ortaya çıkmalı. 
     ABDULLAH Sol kulvarı genelde iyi kullandı. Zaman zaman adam kaçırmasına rağmen 90 dakikanın genelinde iyi gözüktü. 
     SERHAT Savunmaya yaptığı presle, rakibin geriden oyun kurmasını engelledi. Son golün asistini yatı. Etkiliydi. 
     FATİH TEKKE Attığı golle Trabzonspor’u umutlandırdı. Topla buluştuğu anlarda rakip savunmayı zor durumlara düşürdü. 
     
     Maçon adamı 
     TUNCAY 
     FENERBAHÇE’NİN giderek yıldızı parlayan yeteneği dün geceye damgasını vurdu. Forvette daha yararlı olacağını yine kanıtladı. Birinci ve sonuncu goldeki fırsatçılığına, ikinci golde takipçiliğini de ekledi. Sarı - Lacivertli takımı tam anlamıyla sırtlayan isimdi. 
     
     Notlar... 
     Saracoğlu’nda barış gecesi 
     KADIKÖY’DE dün barış rüzgarları esti. Günlerdir çalkalanan Fenerbahçe camiası Trabzonspor maçından önce el ele verdi. Tepki gösterdikleri Ceyhun ile barışan taraftarlar, Teknik Direktör Oğuz Çetin’i de bağrına bastı. Bu arada Başkan Aziz Yıldırım’a da pankart ve tezahüratlarla büyük destek verildi. 
     
     100 bin dolar dağıtıldı 
     FUTBOL Şube Sorumlusu Sadettin Saran verdiği prim sözünü tuttu ve 100 bin doları soyunma odasında dağıttı. Bunun özel bir durum olduğu söyleyen Oğuz Çetin, "Futbolcular tatile gidecekleri için böyle bir uygulama yapıldı" ifadesini kullandı. 
     
     Biletliler açıkta kaldı 
     YÖNETİMİN bir gruba bilet dağıttığı ve bu yüzden, kombine bilet alanların ayakta kaldığı iddia edildi. Haklarının yendiğini ve mağdur olduklarını söyleyen kombineli taraftar, "Bir daha böyle birşey yaşamlak istemiyoruz. Aksi taktirde seneye almayacağız" diye tepki gösterdiler. 
     
     PAF’lar galip 
     ERMAN, Semih ve Erhan’dan yoksun kadrosuna rağmen Fenerbahçe PAF Takımı, Trabzonspor’u 2-0 yenerek ilk yarıyı lider kapadı. Dereağzı’nda oynanan maçın gollerini Tolga attı. 
     
     10 numara sahipsiz 
     REVİVO’NUN takımdan ayrılması ile 10 numaralı forma boşta kaldı. Yönetmelikler gereği bu numara bu sezon başka bir oyuncunun olamayacak. Ancak yönetim, yeni sezonda, Ortega takımda kaldığı taktirde 10 numaralı formayı bu oyuncuya verecek. 
     
     Ümit Özat operasyonu 
     MİLLİ Takıma alınmayan Fenerbahçeli Ümit Özat’tan bu haber maç öncesi gizlendi. Böylece tecrübeli futbolcunun durumu öğrenip, moralinin bozulması önlendi. 
     
     100. gol Fatih’ten 
     FENERBAHÇE’YE bugüne kadar 99 gol atan Trabzonspor dün gece dalya yaptı. Bordo - Mavili takımın ezeli rekabetteki 100. golüne Fatih Tekke imza attı. 
     
İstatistik TUNCAY Topla buluşma 29 Olumlu pas 17 Olumsuz pas 2 Top kaybı 2 Top kapma 2 Toplam şut 4 İsabetli şut 4 Ofsayt 3 Yaptığı faul 1 Kendisine yapılan faul 1      
     



 SPOR 
































</TEXT>
</DOC>
