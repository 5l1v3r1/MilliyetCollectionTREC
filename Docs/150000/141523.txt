<DOC>
<DOCNO> 141523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/08/son/sontur17.html </URL>
<DATE> 2003/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Melih Gökçek Mevcut amblemi kullanmaya devam edeceğiz... 
</HEADLINE>
<TEXT>

     Ankara Büyükşehir Belediye Başkanı Melih Gökçek, ''Yargı kararları hoşumuza gitmese de uymak görevimizdir. Ancak Yargıtay 8. Dairesi'nin verdiği karar bugünkü kullanılan amblemin iptali yönünde değildir. Bu nedenle mevcut amblemi kullanmaya devam edeceğiz'' dedi. 
     Gökçek, bazı basın-yayın organlarında açıklamalarının saptırılarak ''verilen kararın hukuki değeri yoktur'' dediği yönünde yazılar yer aldığını bildirdi. 
     Açıklamalarında kesinlikle böyle bir söz kullanmadığını vurgulayan Gökçek, ''Benim konuyla ilgili Anadolu Ajansı'na yaptığım açıklamanın metni esastır. Kasti olarak konu saptırılıyor. Olayı bu şekilde takdim etmeye çalışıyorlar. Hoşumuza gitmese de yargı kararlarına uymak hem görev hem de saygımız gereğidir'' diye konuştu. 
     Danıştay'ın iptal etmiş olduğu Belediye Meclis kararının daha önce meclis tarafından zaten iptal edildiğini yineleyen Gökçek, ''Danıştay'ın iptal ettiği kararda amblem ve bayrak birarada değerlendirilmiştir. Oysa daha sonra alınan kararlar ayrı ayrı kararlar olup amblem kararının iptali için verilmiş bir karar yoktur. Bu nedenle şu anda kullanılan amblemi kullanmaya devam edeceğiz. Bazı yayın organlarında yer aldığı gibi eski Hitit ambleminin kullanılması ise söz konusu değildir'' dedi. 
     





</TEXT>
</DOC>
