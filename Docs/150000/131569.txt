<DOC>
<DOCNO> 131569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/18/ekonomi/eko00.html </URL>
<DATE> 2003/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Karar YPK’da verilecek 
</HEADLINE>
<TEXT>
Hükümet işçiden kesip mektuba yazacak 
Niyet mektubuna konulacak kaynak önerileri arasında işçi ikramiyelerinin askıya alınması, ücretsiz izin, işçilikten memuriyete kaydırma gibi seçenekler bulunuyor 
     ANKARA Milliyet 

     Yüzde 6.5’lik faiz dışı fazlanın tutturulması için bürokratlar tarafından hazırlanan öneriler, bugün Yüksek Planlama Kurulu YPK toplantısında ele alınacak. Dört ayrı paket halinde hazırlanan öneriler dizisinden YPK tarafından benimsenenler niyet mektubuna konulacak. Faiz dışı fazla hariç, diğer konularda yazımı tamamlanan niyet mektubu da tamamlanacak. Dördüncü gözden geçirme çalışmalarını tamamlamak üzere Türkiye’ye gelecek IMF heyeti de mektubun son şeklini almasını bekliyor. 
     Bürokratlar çalışmalarında hükümetin 2.4 katrilyon beklediği vergi barışı uygulamasından ancak 1.5 katrilyon geleceğini hesaplarken, tasarruf önlemlerine ilişkin olarak da şu önerilerde bulunuldu Kamu işçileri ikramiyelerinin askıya alınması, bir ay ücretsiz izin verilmesi, geçici işçilerin çalışma sürelerinin bir ay kısılması, yeşil kart sahipliğinin yeniden tespit edilmesi. 
     AKP hükümeti, işçilerin yasal zorunluluktan kaynaklanan ve toplusözleşmeye konulması şartıyla ödenen iki ikramiyeden ikisini ödememe konusunu değerlendirecek. Reuters’ın haberine göre hükümet iki ikramiyenin ödenmemesi konusunda karar verirse 2003 yılında sadece bu kalemden 310 trilyon liralık tasarruf sağlamış olacak. 
     Tedbirler paketinde, sürekli ve geçici işçilerin memuriyete kaydırılması yöntemiyle 2003 yılında 195 trilyon lira tasarruf sağlanması da hedefleniyor. Ekonomi yetkililerinin YPK toplantısında gündeme getirmeyi planladığı toplusözleşme görüşmeleri konusunda da işçi konfederasyonlarına düşük oranlı bir zammın önerilmesi tartışılıyor. 
     YPK, 28 - 29 Ocak’ta ikinci bir toplantı daha yaparak bütçe ile ilgili konuları kesinleştirecek. 
     
     Vakıf yardımları kalkıyor 
     YPK toplantısında ele alınacak pakette, kamuya yararlı dernekler ile vergi muafiyeti dışındaki dernek, vakıf ve birliklere yapılan yardımların kaldırılması da yer alıyor. 
     Belediyelerden personel nakline izin verilmemesinin planlandığı pakette ayrıca, makam görev ve temsil tazminatlarının emekli keseneğine tabi tutulması önerisi de yer alıyor. 
     
Linn Krediler hazır      Dünya Bankası Başkan Yardımcısı Johannes Linn, Maliye Bakan Kemal Unakıtan ile yaptığı görüşmede Türkiye’ye verilmesi öngörülen ancak bir süredir beklemeye alınan kredilerin hazır olduğu mesajını verdi. 
     Milli Eğitim Bakanı Erkan Mumcu’yla da görüşen Linn, temel eğitimin 12 yıla çıkarılacağı sözü aldı. Linn, geleceğe yönelik yeni eğitim projelerinin yaratılması konusunda Milli Eğitim Bakanlığı ile ortaklaşa çalışmak istediklerini bildirdi. 
     
     Sağlığa finansman 
     Sağlık Bakanı Recep Akdağ ile görüşmesinde de Linn, hükümetin Sağlıkta Dönüşüm Projesi’ne finans desteği verebileceklerini söyledi. Dünya Bankası olarak sağlık sektörü çalışması hazırladıklarını dile getiren Linn, bunu Türk yetkililerle paylaşabileceklerini kaydetti. Linn, gelir oranı aynı olan ülkelerle kıyaslandığında anne ve bebek ölümleri oranının Türkiye’de yüksek olduğuna da dikkat çekti. 
     



 EKONOMİ 























</TEXT>
</DOC>
