<DOC>
<DOCNO> 131518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/17/son/sonspo25.html </URL>
<DATE> 2003/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
''Aksu ile Güneş prim konusunda tartışmamıştır" 
</HEADLINE>
<TEXT>

     Futbol Federasyonu, başkanvekili Ata Aksu ile Milli Takımlar Teknik Direktörü Şenol Güneş arasında prim konusunda bir tartışma yaşandığı biçimindeki haberin gerçeği yansıtmadığını bildirdi. 
     Federasyondan yapılan açıklamada, Şenol Güneş ile Ata Aksu arasında prim konusunda yaşandığı biçiminde medyada yer alan haber, ''hayal mahsülü'' olarak nitelendirildi. 
     Açıklamada, şöyle denildi 
     ''Futbol Federasyonu'nda tüm yetkililerin görev ve sorumlulukları yasayla belirlenmiş ve hiyerarşiye tabi tutulmuştur. Sayın Aksu'nun statüsü, sosyal ve fiili durumu ile varolan hiyerarşi sebebiyle, haberde yazılı olayın gerçekleşmesi söz konusu değildir. 
     Federasyondaki insanlar, sadece görevi gereği zıt görüş ve düşüncelere sahip olabilir. Ancak bu zıt görüş ve düşünceler mevcut hiyerarşik anlayış içinde ifade edilebilir. Organizasyondaki başarılar, farklı düşüncelerin doğru bir yönetim ve yapı içinde değerlendirilmesi ve paylaşılmasıyla elde edilir. 
     İlk günden beri teknik direktörünün arkasında olan yönetimimizin haklılığı, 2002 Dünya Kupası'nda ortaya çıkmış olup, acı tatlı yaşanan geçmiş günlerde teknik direktörünün arkasında bulunan başkan Ulusoy ve yönetimimizin, başarının ortada olduğu bugün teknik direktörünün arkasından çekilmesi, izah edilemez. Başkan Ulusoy ve yönetim kurulumuzun Güneş'e inanç ve desteği devam etmektedir.'' 
     





</TEXT>
</DOC>
