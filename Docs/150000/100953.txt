<DOC>
<DOCNO> 100953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/09/son/sondun17.html </URL>
<DATE> 2002/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika'da tüberküloz paniği. 
</HEADLINE>
<TEXT>

     Belçika'da, bulaşıcı tüberküloz mikrobu taşıyan bir ilticacının hastaneden kaçarak kaybolması, endişe ve tartışma kaynağı oluyor. 
     Le Journal du Medecin isimli tıp dergisinin haberine göre, 10 gün önce Gürcistan'dan gelerek iltica talebinde bulunan şahsın, bulaşıcı tüberküloz hastalığı taşıdığı tespit edildi. Bruges kentindeki kapalı merkezdeki ilticacı adayı karantinaya alındı ve ilaç tedavisine başlandı. Yabancılar Polisi, iltica talebi dikkate alınmayan bu hastaya 5 gün içinde ülkeyi terk etmesi için emir verdi. Bruges'deki ilticacıların bulunduğu merkezin yetkilileri, Belçika'dan ayrılması için ''salıverilmesi'' istenen bu kişinin toplum sağlığı için büyük tehlike oluşturduğunu belirterek, karara itiraz ettiler ve hastaneye kaldırılmasını istediler. 
     Kimliği gizli tutulan yabancının, elindeki sınır dışı emrini göstererek hastaneden ayrıldığı ve ortadan kaybolduğu belirlendi. 
     Dergi, kamu sağlığı için büyük tehdit oluşturan bu kişinin bulunmasını isterken, Yabancılar Polisi'nin bilinçsiz tavrını eleştirdi. 
     Yabancılar Polisi Sözcüsü Ann Publie, kaçak göçmenlere sınır dışı emri verilmesinin doğal olduğunu, söz konusu şahsa tedavi için şans tanındığını ve sınır dışı edilme süresinin uzatıldığını, ancak hastanede kontrol altında tutulmadığını, tedaviyi yarıda bırakmasının sorumluluğunun Yabancılar Polisi'ne ait olmadığını savundu. 
     İçişleri Bakanlığı yetkilisi Koen Dassen de, konuya ilişkin açıklamasında, yasalara göre, bulaşıcı hastalık taşıyan bir kaçak göçmenin sınır dışı edilemeyeceğini, ancak kaçakların sağlık durumlarının İçişleri Bakanlığı'nın konusu olmadığını söyleyerek, ''Bizim görevimiz, bir yabancının ülkede kalıp kalamayacağını belirlemektir. Bir kişiyi tedaviye zorlayamayız. Belçika topraklarına gelen her yabancıyı tedavi etmeye kalksak, ülkemiz Avrupa'nın hastanesi haline gelir'' diye konuştu. 
     Yetkililer, kaybolan hasta kaçağın arandığını belirttiler. 
     





</TEXT>
</DOC>
