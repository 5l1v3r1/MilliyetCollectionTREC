<DOC>
<DOCNO> 109752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/26/son/sontur04.html </URL>
<DATE> 2002/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Hem suskun hem küskünler... 
</HEADLINE>
<TEXT>

     Meclis'te seçimi iptal ettirip seçim yasalarını "demokratikleştirmek" için imza toplayan "küskün" milletvekillerinden 11'inin 21'inci dönem Meclisi'nde yemin dışında hiç kürsüye çıkmadıkları ya da bir kez çıktıkları belirlendi. 
     TBMM'de, 21'inci dönemde hangi milletvekilinin kaç kez Meclis kürsüsüne çıktığına ilişkin bir çalışma yapıldı. 
     ANKA'nın edindiği bilgiye göre, Ağustos ayındaki son olağanüstü toplantı dışında, tutulan istatistiklere göre 24 milletvekili, yemin hariç bir kez bile Meclis kürsüsüne çıkıp konuşmadı. Bu milletvekillerinden İlhan Aküzüm ANAP- Kars , Çetin Bilgir YTP-Kars , Nurettin Dilek ANAP- Diyarbakır , Salih Sümer DYP-Diyarbakır , Mehmet Fuat Fırat ANAP-İstanbul , Burhan Kara ANAP-Giresun , Şadan Tuzcu ANAP-İstanbul , seçim yasalarını demokratikleştirecekleri gerekçesiyle 3 Kasım seçimlerini iptal için imza koyan küskün grubuna katıldı. 
     Meclis kürsüsünde hiç görüş belirtmeyen ya da yalnızca bir kez konuşan milletvekillerinin, seçime kısa bir süre kala demokratikleşme için çalışma süresini uzatmaya çalışmaları, küskünlerin çelişkisini oluşturdu. 
     Meclis kürsüsüne bir kez çıkmalarına karşın TBMM'nin çalışmalarına devam etmesini isteyen küskün milletvekillerinin ise Haşim Haşimi ANAP-Diyarbakır , Celal Esin ANAP-Ağrı , Yaşar Eryılmaz ANAP-Ağrı , Fehim Adak SP-Mardin olduğu belirlendi. 
     Geçen dönem TBMM Genel Kurulu kürsüsüne yemin hariç bir kez çıkıp konuşma yapan milletvekillerinin toplam sayısı da 24 oldu. 
     





</TEXT>
</DOC>
