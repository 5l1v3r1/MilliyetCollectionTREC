<DOC>
<DOCNO> 117512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/07/spor/yfbsenay.html </URL>
<DATE> 2002/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener’de fiesta 
</HEADLINE>
<TEXT>

     ERDOĞAN ŞENAY 

     Kadıköy’deki derbide tam bir karnaval havası yaşanıyordu gerçekten... Bu görüntüler sanki tarihi farkın habercisi gibiydi... Müthiş bir meşale şovu hem tribünleri rengarenk görüntülere boyuyor, hem de arkasından gelen sis perdesi oyunu gözlerden alıp, götürüyordu zaman zaman... 
     Galatasaray orta alanda girdiği top kapma girdaplarında başarısız kalıyor, Sarı - Lacivertliler ise "örümcek ağı" gibi parsellediği oyun alanlarında Cim - Bom’un bütün pas yapma espaslarını kilitleyip, bırakıyordu. Fenerbahçe, bu sene en kolektif futbol birlikteliğini sergiliyordu tarihi rakibi karşısında kendi seyircisi önünde... Ancak Washington’un her hattıyla ayaklanmış ve Galatasaray’ı yenmeyi kafasına koymuş bir düşünce zenginliğinde bile ne kadar "fizik ve hareketlenme fukarası" olarak kaldığı da apaçık görünüyordu dünkü muhteşem gecenin süratli akımı içerisinde... Halbuki teknik kulübe dün sahanın yıldızı olarak parlayan ve Fenerbahçe’nin her bölgedeki çıkışlarına büyük katkılar sağlayan Tuncay’ı, Washington’un yerine çekip, orta alanı taze bir güçle takviye etse, işte o zaman dün akşamki tarihi fark daha da zirvelere çıkabilirdi... Ayrıca Washington’un son derece yavaş ve zamanlama kabahatleriyle dolu topla olan hareketlerinin sağ kulvardaki Serhat’ı da ne kadar çok etkilediğini, sambacının çıkmasıyla beraber genç yıldızın patlama yapıp, gollerini sıraladığını görünce biz çok iyi fark ettik. Acaba teknik kulübe fark edebilmiş miydi 
     Galatasaray kendini arayan tertip deneyleriyle ve de Terim’in istediği oyun tarzını henüz kurmaya çalışan amatörce görüntüler içindeydi maalesef... Ayrıca bireysel çapları yüksek ve oyunu sırtlayıp, taşıyacak Ergün’den başka tek isim çarpmadı dün akşam gözlerime... Ergün’ün dışındaki bütün isimler Terim’in çok sevdiği savaşçı tipleri canlandırmaktan çok uzaklarda yaşamaktaydılar. 
     Özetlersek, Sarı - Lacivertliler önce çok istekli bir tempoyla yarıştıkları için farklı kazandılar. Sonrasında bütün takım tek top oynayarak, pas hatalarına hiç düşmediği ve Galatasaray’ın topla oynama şansını adeta yok ettiği için fark yakaladılar. Tuncay’ın büyük yetenekleri, Ortega’nın melodik top kullanışları ve enfes ölçülü paslarıyla futbolu zenginleştirdikleri için taraftarlarını ayağa kaldırdılar... Ayrıca orta alanda Yusuf’un müthiş top tekniği, Washington sonrasında Serhat’ın kendine geniş oyun alanları bulabilmesi ve çok rahatça attığı golleriyle bu süper geceyi yaratabildiler... Evet, Fenerbahçe, tarih yazdı dün gece. Dileriz ligde böyle devam eder ve dünkü 90 dakikada olduğu gibi birçok "fiesta gecesi" ni yaşar. 
     Bu gergin gecenin en sakin adamı, isabetli kararlarıyla futbolun adaletini koruyan Mustafa Çulcu’ydu. 
     



 SPOR 








































</TEXT>
</DOC>
