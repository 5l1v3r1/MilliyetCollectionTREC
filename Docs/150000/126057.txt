<DOC>
<DOCNO> 126057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/21/son/sondun01.html </URL>
<DATE> 2002/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Güvenlik Konseyi'nde İsrail'i kınayan tasarıyı veto etti 
</HEADLINE>
<TEXT>

     ABD, Güvenlik Konseyi'nde, BM hesabına çalışan 1 İngiliz ve 2 Filistinli'nin İsrail güçlerince öldürülmesi dolayısıyla bu ülkenin kınanmasını öngören bir karar tasarısını veto etti. 
     Batı Şeria ve Gazze'de meydana gelen olaylarla ilgili olarak hazırlanan kınama tasarısı, Suriye'nin girişimiyle Konsey gündemine alınmıştı. 
     Konsey'deki oylamada, İngiltere dahil 12 ülke lehte oy kullanırken, Bulgaristan ve Kamerun çekimser kaldılar. Tasarı, ABD'nin ret oyu vermesi nedeniyle kabul edilmedi. 
     ABD Temsilcisi John Negroponte, tasarı üzerinde müzakere edilmesini kabul etmeyerek oylama isteyen Suriye'nin tutumunu kınadı ve ''Şam Hükümeti'nin, BM personelinin güvenliğinin sağlanmasından çok, İsrail'in kınanmasıyla ilgilendiğini'' söyledi. 
     Suriye Temsilcisi Mikhail Vehbi ise ABD'yi eleştirerek, ''Washington'ı, kasapla kurbanını aynı kefeye koymaya çalışmakla'' suçladı. 
     Konsey'deki toplantıda konuşan Filistin Temsilcisi Nasır El Kidva ise ''ABD'nin İsrail konusunda taraflı davrandığını'' belirtti ve ''İsrail'de iş başında bulunan hükümetin, Filistinlilerle bir barış anlaşması imzalamaya niyeti olmadığını'' ifade etti. 
     İsrail Kuvvetleri, 22 Kasım'da Iain Hook adlı İngiliz görevliyi, elindeki cep telefonunu silah sanarak öldürmüşlerdi. İsrailliler, 1 hafta sonra da Gazze'de BM hesabına çalışan 2 Filistinli'yi öldürmüşlerdi. 
     ABD, Güvenlik Konseyi'nde yaklaşık 1 yıldır veto hakkını kullanmıyordu. 
     





</TEXT>
</DOC>
