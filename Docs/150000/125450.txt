<DOC>
<DOCNO> 125450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/18/son/sonspo21.html </URL>
<DATE> 2002/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıldırım Fenerbahçe, yıpratma ve karalamaya hedef tutulmuştur... 
</HEADLINE>
<TEXT>

     Fenerbahçe Kulübü Başkanı Aziz Yıldırım, Fenerbahçe'nin uzun süredir organize bir yıpratma ve karalama kampanyasına hedef olduğunu söyledi. 
     Aziz Yıldırım, bugün yaptığı yazılı açıklamada, son günlerde kulüple ilgili yaşanan gelişmelere değinerek, ''Uzun zamandır şahsım, yönetim kurulunda görev yapan arkadaşlarım, teknik kadro, futbolcular, özetle Fenerbahçe Spor Kulübü organize bir şekilde yürütülen yıpratma ve karalama kampanyasına hedef tutulmuştur. Bu sistemli kampanya, bugün gelinen noktada maalesef bazı basın kuruluşları tarafından reyting uğruna kullanılmaya başlanmış ve hiçbir kanıtı, dayanağı olmayan iftira ve hatta suçlama derecesine varan kişi ve haberler kullanılarak bu çirkin kampanyaya alet olunmuştur'' diye konuştu. 
     
     ''KAMPANYANIN ÖNDERİ BAŞKANLIK YAPMIŞ BİRİ'' 

     Yıldırım, karalama kampanyasının içinde Fenerbahçe Kulübü'nde başkanlık yapmış birinin de bulunduğunu öne sürerek, şunları söyledi 
     ''Hiçbir etik yanı ve örneği bulunmayan bu eylem ve davranışların içinde maalesef Fenerbahçe Spor Kulübü'ne başkanlık yapmış bir kişinin de bulunması, hatta bu kampanyaya önderlik etmesi fevkalade üzücü ve düşündürücüdür. Fenerbahçe Kulübü'ne başkanlık yapmak, iyi ve kötü günde Fenerbahçe'nin yanında olmakla mümkündür. Sorumlu yöneticilik, kötü gününde de kulübüyle birlikte olmayı, arzulanan başarı için işbirliği yapmayı gerektirmektedir. 
     Yaşanan her kötü sonucun ardından yaşanacak başarılara yönelik beklenti, tutum ve davranışın içinde olmak Fenerbahçe Kulübü Başkanı olmanın zor yanıdır. Fenerbahçe camiasının yegane ihtiyacı, liderlerinin daima birlik ve beraberlik içinde olmasıdır. Unutulmamalıdır ki yönetimlere yönelik haksız ve yakışıksız ithamlar sadece rakiplerimizin yararınadır ve onları mutlu etmektedir. Kötü günlerinde birlik içinde olmayanlar, bölünmeye sebep olanlar, böldükleri camialarla büyüklük iddiasında olamazlar. Onlar sadece rakiplerinin başarısına vesile olabilirler.'' 
     
     ''BAŞARISIZ SONUÇLAR İÇİN DUA EDENLER VAR'' 

     Yaşanan gelişmeleri, futbol takımının sportif başarısı ve bugünkü durumuyla izah edebilmenin mümkün olmadığını kaydeden Yıldırım, her sportif başarısızlığın sonunda, sonuçla hiçbir ilgisi bulunmayan ve tamamıyla düş ürünü iddialarla ortaya çıkanların, bu tutum ve davranışlarının sportif başarıyı sağlamaya yönelik olamayacağını kaydetti. 
     ''Gelinen aşamada bu tutum ve davranış şekli içinde olanların, futbol kulübümüzü başarı içinde görmekten ziyade başarısız sonuçların gerçekleşmesi için dua eder bir durumda olduklarını da üzülerek görmekteyim'' diyen Yıldırım, sözlerini şöyle sürdürdü 
     ''Kulübümüzün başarısız olması eğer bazıları için prim yapma, öne çıkma, gündemde kalma hevesine alet ediliyorsa, bu niyet içinde olanların Fenerbahçeliliği'nden ciddi şüpheler duyarım. Bu niyet içinde olanları Fenerbahçe camiasına havale ediyor ve kendilerini de Fenerbahçelilik'lerini yeniden sorgulamaya davet ediyorum. 
     Bugün Fenerbahçe camiası kendi iç muhasebesini yapmak zorundadır. Karşılaşılan sportif sonuçlar, neden bazıları tarafından bu şekildi çirkin olarak kullanılmaktadır Başka camialarda karşılaşılmayan bu çirkinliklere alet olanlar, bölünmenin ve bölünmenin sonuçlarının yegane sorumlusudur. Kulübün başarısı tüm Fenerbahçe ailesinin çaba ve ürünüdür. Başarılar kimsenin kerametine bağlanmamalıdır. 
     Fenerbahçe Kulübü Başkanı'nın ve Fenerbahçe Kulübü'nün bazı basın mensuplarına rüşvet verdiği biçimindeki çirkin ve yakışıksız açıklamaların muhatabından biri de taraftarlarımızdır. Taraftarlarımızı da bu beyanlar karşısında tavır almaya davet ediyorum.'' 
     
     ''HEDEFLERDEN UZAKLAŞTIĞIMIZI ÜZÜLEREK KABUL EDİYORUM'' 

     Yıldırım, futbol takımının aldığı sonuçlarla sezon başında belirledikleri hedeflerden uzaklaştığını üzülerek kabul ettiğini söyledi. 
     Yıldırım, açıklamasında daha sonra şu görüşlere yer verdi 
     ''Futbol takımımız için koyduğumuz ve Fenerbahçe camiasının arzuladığı hedeflerden uzaklaştığımızı üzülürek kabul ediyorum. Ancak yukarıda değindiğim gelişmeler ışığında yaşanan çirkinliklerin sonucunun, uzaklaşılan hedeflerle izahının mümkün olmadığını da görüyorum. 
     Sezon başında camiamıza 3 kupada da başarı sözü vermiş, buna yönelik transfer ve çalışmalar yapmıştık. Ancak hiçbir maç sahada oynanmadan kazanılmıyor. 20 yıldır Türkiye Kupası'nda başarıya ulaşamayan futbol takımımız, maalesef bu sene de bu hedefine ulaşamadı. Finali hedeflediğimiz Avrupa kupalarında arzu ettiğimiz sonuçları alamadık. Tarihimizde bazı maçlar hariç, yaşayamadığımız başarılı sonuçlara bu sezonda da ulaşamadık. Bunların üzüntüsünü bizler de yaşadık, hala da yaşıyoruz.'' 
     
     ''GEREKLİ TÜM TEDBİRLERİ ALIYORUZ'' 

     Ligde de istedikleri yerde olmadıklarını ve istedikleri sonuçları henüz alamadıklarını anlatan Yıldırım, gerekli önlemleri aldıklarını vurguladı. 
     Yıldırım, açıklamasında daha sonra şunları kaydetti 
     ''Gerekli tüm tedbirleri alıyoruz. Ancak bir kez daha tekrarlamak istiyorum, hiçbir maç oynanmadan kazanılmıyor. Yaşadığımız bu üzüntüleri burada tekrarlamamın nedeni, bunlara mazeret göstermek değil. Ancak 20 yıldan beri yaşanmayan kupa hedefine bizim de varamayışımız, tarihimizde yaşayamadığımız Avrupa kupaları başarısına bu sezon da ulaşamamamız, şahsımıza yönelen ve bu çirkin kampanyanın bir nedeni olamaz.'' 
     
     ''DAYANIŞMA VE BİRARADA OLMA GÜNÜDÜR'' 

     Açıklamasında camiadan destek isteyen Yıldırım, şöyle devam etti 
     ''Bugün dayanışma ve birarada olma günüdür. Geçmişte kupa maçında takımı sahadan çeken ve takımımızın hükmen mağlubiyetinde rol oynayanlar, bu sebeple aldığımız cezayla tarihimizde ilk kez kupaya katılma hakkını yitirmemize sebebiyet verenler, bunların sonucunda ortaya çıkan utanç ve ayıbı camiamıza yaşatanlar, kendi 6 yıllık başkanlık dönemlerinde yaşanan tek bir şampiyonluğu sadece kendine maledenler, kendi başkanlığı döneminde futbol takımımızı averajla düşmekten kurtulma noktasına getirenler bugün bizi sportif başarısızlıkla suçluyor. Hiç kimse unutmasın ki, Fenerbahçe camiasının büyüklüğü tarihinden gelmektedir. Gelecekte de sürücektir. Bu büyüklüğe hizmet edenler asla unutulmayacaklardır. Kimse Fenerbahçe'den büyük değildir. Fenerbahçe'nin büyüklüğü ve başarıları da bir kişiye mal edilemez. 
     Bu çarpıcı gerçekleri, bugün ortaya çıkan ve kendisinde keramet arayanların asıl amacının sportif başarıyla ilgili olmadığını ortaya koymak için üzülerek bir kez daha açıklamak mecburiyetinde kaldım. Halen hayatta olan ve Fenerbahçe'ye hizmet etmiş, büyük başarılar yaşamış geçmiş tüm başkanlarımızı şükranla, hayatta olmayanları rahmetle anıyorum. Onlar da kendi dönemlerinde benzer olaylarla karşılaşmışlardır. Bugün de aynı oyun oynanmaktadır. Onları da geçmişte bizzat yaşadıkları benzer olaylar karşısında göstermiş oldukları tepkiyi bugün de ortaya koymaya ve bizimle birlik içinde olmaya davet ediyorum.'' 
     
     ''GÖREVİMİZ FENERBAHÇE'Yİ YÜCELTMEK OLMALI'' 

     Sportif başarıların ancak birliktelik, yapıcı tavır ve omuz omuza çalışmakla elde edilebileceğini, geçmişte yaşanılan başarıların tek bir kişinin değil, tek vücut olmuş Fenerbahçe ailesinin başarısı olduğunu belirten Yıldırım, şunları söyledi 
     ''Tarihimiz, camiamızın tüm bireyleriyle müştereken elde edilmiş başarılarla doludur. Hiçbir başarı bir kişiye ait değildir. Dönemimizde yaşanan şampiyonluk da tek vücut olmuş ve şampiyonluğa inanmış, kulübünün menfaatlerini kendi şahsi menfaatlerinden üstün tutan Fenerbahçe ailesi tarafından kazanılmıştır. 
     Yapıcı destek ve inanmış beraberlik bizi mutlaka başarıya ulaştıracaktır. Rakiplerimiz bu yoldadır. Bölünmek sadece rakiplerimizin öne geçmesini sağlayacaktır. Kendi kendimize rakip olmak asla başarıyı getirmeyecektir. Her platformda elbirliğiyle kulübümüzün başarısı için mücadele vermeliyiz. 
     Kendi şahsi emellerine, hatta kendi özel işlerinde başarıya Fenerbahçe'yi basamak yapmak isteyenlere meydan vermeyelim. Bugün ben, yarın başkası bu yüce görevi yapmaya layık görülecek. Görevimiz, kişisel menfaat beklentilerinden uzak durarak Fenerbahçe'yi yüceltmek olmalıdır. Fenerbahçe ailesi kötü gününde de kulübüne sahip çıkacaktır, çıkmalıdır.'' 
     
     ''SALDIRILARA KARŞI HAKLARIMI ARAYACAĞIM'' 

     Kendisine yapılan ve kişilik haklarına saldırı mahiyetindeki her türlü eylem ve davranış karşısında yasal haklarını kullanacağını belirten Yıldırım, ''Siz gerçek Fenerbahçeliler de kulüplerine yapılan dahili ve harici her türlü eylem ve davranışa karşı daima uyanık olun. Birlik ve beraberliğimizi muhafaza edin. Birlik ve beraberlik geçmişte olduğu gibi bugün de başarıyı getirecektir'' dedi. 
     Yıldırım, Fenerbahçe'yi kendi kişisel çıkarlarına alet etmek isteyenlere, tarihin layık olduğu yeri vereceğini belirterek, sözlerini şöyle tamamladı 
     ''Bu kişiler asla Fenerbahçe'ye hakim olamayacak. Fenerbahçe'de daima aklıselim galip gelecek ve Fenerbahçe daima arzuladığı sonuçlara sabırla varacaktır. 
     Önceki yıl görevi bıraktığımda, etrafımda kenetlenen büyük Fenerbahçe ailesinin sevgi, saygı ve destek seli bugün yaşadığım sıkıntı dolu günlerde bana mücadele gücü veren ve inandığım mücadeleyi sürdürmemi sağlayan güçlü değrelendir. Gerçek Fenerbahçeliler'i bu zor günde aynı birliktelik içinde görmek yegane arzumdur.'' 
     





</TEXT>
</DOC>
