<DOC>
<DOCNO> 139178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/26/son/soneko26.html </URL>
<DATE> 2003/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, kredi kartında Avrupa'nın en büyük 3. pazarı oldu... 
</HEADLINE>
<TEXT>

     Türkiye, kartlı ödeme sistemi kuruluşu MasterCard bünyesinde, geçen yıl 24.7 milyon adet MasterCard kredi kartı ve Maestro banka kartı ile Avrupa'nın 3. en büyük kart pazarı konumuna yükseldi. 
     Mastercard Avrasya Genel Müdürü Özlem İmece, düzenlediği basın toplantısında yaptığı konuşmada, Eylül 2002 itibariyle dünyada 1 milyar 64.6 milyon MasterCard ve Maestro kartı bulunduğunu, burada en fazla payı Amerika ve Avrupa'nın aldığını bildirdi. 
     MasterCard Türkiye'nin gerek Avrupa'da gerekse Türkiye'de kart sayısı, ciro ve işlem adedi bakımından örnek gösterilen başarılı bir yıl geçirdiğini anlatan İmece, 7.7 milyonu MasterCard olmak üzere Maestro ile birlikte toplam 24.7 milyon kart adedi ile Türkiye'deki pazar payını yüzde 56.6'ya çıkardığını söyledi. 
     İmece, geçen yıl Türkiye'de verilen yeni kredi kartlarının yüzde 92.5'inin MasterCard markasıyla çıktığına dikkat çekti. 
     
     ARTIŞTA AVRUPA BİRİNCİSİ 
     MasterCard kredi kartı adedinde yüzde 26.5 artışla Avrupa birincisi olduklarını açıklayan İmece, 2002'de Türkiye'nin tüm kredi kartı cirosu yüzde 71.21 artarken, MasterCard kredi kartı cirosunun yüzde 105.12 büyüyerek, iki katına çıktığını kaydetti. 
     İmece, ülkede kartlı ödeme sistemleriyle yapılan harcamaların yüzde 50'sinin MasterCard ve Maestro ile gerçekleştirildiğini, bu kartlarla yapılan harcamaların rakamının 18.5 milyar dolar olduğunu bildirdi. 
     
     ÜÇÜNCÜLÜK İÇİMDE UKDEYDİ 
     Her zamanki enerji ve heyecanla Türkiye'deki paylarını artırmak için uğraştıklarını anlatan İmece, Türkiye'de 1998-2002 döneminde ciroda 16.5, kartlarda 4 ve işlem bazında 5.6 kat artış yaşadıklarını bildirdi. 
     İmece, 2002 yılında Türkiye'nin İspanya'yı geçerek Almanya ve İngiltere'nin ardından Avrupa'nın 3. en büyük kart pazarı konumuna yükseldiğine dikkat çekerek, şöyle dedi 
     ''Bu benim içimde bir ukdeydi. Ekonomik nedenlerden dolayı 2001'de Avrupa 3.'lüğüne ulaşamamıştık. 2002'de göğsümüzü gere gere söyleyebiliriz ki, Almanya ve İngiltere'den sonra Türkiye 3. sırayı aldı. 
     Ciroya bakınca biraz daha düşük, 8. sıradayız. Ancak kart anlamında belki daha yavaş gelişme olacak. 3.'lüğü bir süre koruyabileceğiz. Ne yazık ki 2003'de 2. olacağız diye bir hedef koyamıyorum ama Türkiye'de ekonominin düzlüğe çıkmasıyla birlikte ciroda 8. sıradan daha yüksek basamaklara gidebileceğiz.'' 
     





</TEXT>
</DOC>
