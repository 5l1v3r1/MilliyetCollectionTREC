<DOC>
<DOCNO> 100694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/08/yazar/kohen.html </URL>
<DATE> 2002/08/08/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Rize’de DSP ve MHP bitmiş görünüyor... DYP ve CHP ise yükselişe geçmiş... 
</HEADLINE>
<TEXT>
Hemşeriler berabere 
Rizelilerin gözünde iktidarın yıprattığı bir Mesut Yılmaz var. ANAP Rize’de epey puan kaybetmiş olsa da tahminler, Yılmaz-Erdoğan maçının berabere biteceği yönünde... 
     Rize’de seçim ringinde, Rize kökenli iki rakip karşı karşıya gelecek. Biri ANAP’lı Mesut Yılmaz, diğeri de AKP’li Tayyip Erdoğan... İki partinin bu ildeki başarısı - veya başarısızlığı - iki liderin göstereceği performansa bağlı. Şu anda genel kanı, Rize’de ANAP’ın epey puan kaybetmiş olmasına rağmen, Yılmaz - Erdoğan maçının beraberlik ile biteceği yönünde... Ancak geleneksel olarak ANAP’a oy veren veya Mesut Yılmaz’a hemşerileri olması nedeni ile sempati besleyen Rizeliler dahi, burada eskisi gibi bir ANAP zaferi beklemiyor. 
     Oysa 1999 seçimlerinde ANAP oyların yüzde 43.4’ünü almıştı. Böylece Rize’nin Meclis’teki 3 milletvekilinden 2’si, biri Yılmaz olmak üzere ANAP’lı olabilmişti. Diğeri ise, oyların yüzde 20.8’ini elde eden Fazilet Partisi’nden idi. Sonradan bu milletvekili Saadet Partili oldu... Şimdi bu tablonun değişeceği muhakkak. Rize’de de - Karadeniz’in tümünde göründüğü gibi - AKP birinci parti. 
     Görüştüğümüz vatandaşların önemli bir kısmı "AKP burada oy oranı olarak birinci parti çıkar hatta iki sandalye de kazanabilir. Ama hemşerimizin Rize’den aday olması şart" diye konuşuyor. Rize’de de tepki oylarının çoğu AKP’ye kayacak gibi görünüyor. Rizelilerin, "hemşerileri" Tayyip’e sempati duydukları, hele son zamanlarda partiye verdiği daha esnek yön nedeni ile ona güvenlerinin arttığı açık... Mesut da "hemşeri", ama onun durumu farklı. Rizelilerin gözünde, iktidarın yıprattığı bir Mesut Yılmaz var. Ekonomisi ve yaşamı çaya bağlı olan Rize halkı, son zamanlardaki olumsuzlukların çaya az fiyat biçilmesi, ödemelerin geciktirilmesi gibi sorumluluğunu hükümete - ve dolayısı ile kısmen - ANAP’a yüklüyor. Geniş "çaylıklar"ı olan, fakat iki yıl öncesine oranla ürününü çok daha düşük fiyata satan bir üretici şöyle diyor "ANAP bu kez zor oy alır. Halkın yüzde 70’i çay işi ile uğraşıyor. Halinden memnun olan yok..." 
     
     Bekaroğlu da hemşeri 
     ANAP erozyona uğradı ama, Yılmaz’ı tutanlar var tabii. Şimdi ticaretle meşgul olan bir çay üreticisi şöyle diyor "Bu seçimde de Mesut’u yanımızda görmek isteriz. Buradan aday çıkmazsa, ANAP Rize’de biter." Biter gibi görünen başka partiler de var DSP, bunların başında. MHP de öyle. Yeni sol oluşumun burada teşkilatı yok, dolayısıyla halk henüz YTP ile ilgilenmiyor. Buna karşılık "yükselen" iki parti var Biri CHP... Diğeri ise DYP. Karadeniz’in birçok ilinde, SP’ye bu aşamada fazla destek yok. Ama Rize’de, SP’li milletvekili Mehmet Bekaroğlu, sevilen bir politikacı. Tekrar seçilmesi şansı var. Üstelik o da "hemşeri". 
     
     Güneysu perişan halde 
     İki hafta önce 28 kişinin ölümüne sebep olan sel felaketinin vurduğu Güneysu ilçesini de ziyaret ettik. Beş bin nüfuslu Güneysu, Avusturya veya İsviçre’de dağlık bölgelerdeki kasabaları anımsatan bir güzelliğe sahip. Her tarafı yeşil. Her tarafta çay üretiliyor. Çayları torbalara dolduran bir aile ile konuşuyoruz. İbrahim Karaosmanoğlu, eşi ve kızı ile çalışıyor. Kendisi ANAP’ın ilçe sekreteri. O da çay fiyatından şikayetçi. Ama asıl sorun bu ilçenin uğradığı son felaket. 
     Pek çok ev yıkılmış, tarlalar mahvolmuş. Ancak, devlet hemen ulaştığı için halk "Allah razı olsun" diyor. İlçe halkını en çok memnun eden şey, "Liderlerin felaket bölgesini ziyaret etmesi oldu" diyor Karaosmanoğlu. Mesut ve Tayyip’in buralara gelmesi gerçekten moralleri düzeltmiş. Eh, ne de olsa onlar hemşeri. Önümüzde de seçim var .. 
     
     







Siyaset ve adalet 


Tam dalga geçmenin zamanı 


Su ısınırken.. 


İttifak zor 


Kabus senaryosu, Tayyip Erdoğan’ın AKP’si mi 


AB kişilere neler kazandıracak 


Kesişen yollar 


Yerli Othello 


Gençlerin sandığa gitmeye niyeti yok 


Çin atasözleri 


Hemşeriler berabere 


Ecele sitemin tam zamanıdır 


İpi göğüslemek’ 


Rize’de seçim çay yaprağının ucunda... 


Meclis’in iş güvencesi sınavı 


Fazıl Say, Mercan Dede ve Milliyet TIR’ı 


Döviz kredisi gelmezse ya maaş, ya faiz ödeyemeyiz 


Oyların rengini sel felaketi belirlemiş 


</TEXT>
</DOC>
