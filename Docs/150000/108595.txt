<DOC>
<DOCNO> 108595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/20/siyaset/siy09.html </URL>
<DATE> 2002/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

HADEP’in kaderi seçim sonrasına...      Anayasa Mahkemesi, HADEP’in kapatılması istemiyle açılan dava dosyasında bulunan eksikliklerin tamamlanmasına ve raportörün dava dosyasına ilişkin ek rapor hazırlamasına karar verdi. Bu yüzden HADEP davasının seçim sonrasına kalma olasılığı belirdi. Anayasa Mahkemesi Başkanvekili Haşim Kılıç, HADEP dosyasında bazı belgelerin tamamlanması gerektiğini belirtti. 
     
Sungurlu’dan seçim yardımı’      ANAP’ın duayenlerinden Oltan Sungurlu, aday olmadığı 3 Kasım seçimleri için partisinin adaylarına yardım teklif etti. Sungurlu, partisinin milletvekilleri ile MKYK üyelerine birer mektup gönderdi. Mektubunda "Ben bu seçimde müsaidim" diyen Sungurlu, seçim çevrelerinde çalışmalara yardımcı olmayı istediğini kaydetti. 
     
En çok asker aday BBP’de      Hazine’den aldığı 1.8 trilyonluk Hazine yardımını söz verdiği halde şehit aileleri vakfına bağışlamayan BBP, en çok asker aday gösteren parti oldu. 3 Kasım seçimleri için milletvekili adaylığı başvurusunda bulunan toplam 54 asker adaydan 10’u BBP listelerinde yer aldı. Asker kökenli adaylar, BBP’den sonra İP ve DSP’yi tercih etti. 
     
İP’li adaydan maaşa hayır’      Eski Çanakkale Tabip Odası Başkanı ve İP 1. sıra milletvekili adayı Opt. Dr. Zafer Doğan, görevinden istifa etmesine rağmen eylül ayı maaşının hesabına yatırılması nedeniyle Devlet Hastanesi Başhekimi Tamer Aksöz hakkında suç duyurusunda bulundu. Aksöz ise maaş yatırma yetkisinin kendisinde olmadığını söyledi. 
     
DSP 3. sıra adayı CHP’ye katıldı      DSP’nin Burdur 3. sıra milletvekili adayı Özay Akbulut, adaylıktan çekildiğini ve partisinden istifa ederek, CHP’ye katıldığını açıkladı. Rızası alınmadan aday gösterildiğini öne süren Akbulut’a Burdur İl Başkanlığı’nda düzenlenen törenle Burdur Belediye Başkanı A. Nejdet İlgün tarafından parti rozeti takıldı. 
     
30 bin öğretmene seçim hakkı yok      Sadece seçim dönemlerinde akla gelen, ancak daha sonra unutulan seçmen kütüklerinin sanal ortama aktarılması çalışmaları ödeneksizlik yüzünden tamamlanamayınca, 3 Kasım seçimlerinde, yeni ataması yapılan 30 bin öğretmen oy kullanamayak. 328 bin üniversite adayının benzer sorunu çözüme kavuşturulmuştu. 
     



 SİYASET 















</TEXT>
</DOC>
