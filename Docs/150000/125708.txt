<DOC>
<DOCNO> 125708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/19/son/sontur23.html </URL>
<DATE> 2002/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Emniyet Genel Müdürü neyi gizlemeye çalışıyor.. 
</HEADLINE>
<TEXT>

     Emniyet Genel Müdürü Kemal Önal, Ankara Üniversitesi Öğretim Üyesi Dr. Necip Hablemitoğlu'nun öldürülmesi ile ilgili olarak, ''Sanıyorum kısa sürede hep birlikte olayın çözümüne tanık olacağız'' dedi. 
     Önal, şu ana kadar cinayetle ilgili bir örgüt bağlantısı tespit edilemediğini bildirdi. 
     Kemal Önal, Başbakanlık Takip Kurulu'ndan BTK ayrılırken, gazetecilere, Dr. Necip Hablemitoğlu'nun öldürülmesinden sonraki gelişmeler hakkında açıklamalarda bulundu. 
     Hablemitoğlu'nun dün saat 21.20 sıralarında menfur bir suikasta kurban gittiğini belirten Önal, o andan itibaren başlatılan çalışmaların belli bir tempoda sürdürüldüğünü bildirdi. Önal, şöyle konuştu 
     ''olay çok üzücüdür. Tam huzur ve güvene kavuşulması gereken bir dönemde böyle bir olayın olması, tabii ki hem yetkililer hem de geniş vatandaş kitlesi açısından sıkıntılı bir durumdur. Bize düşen görevi en iyi şekilde yapmanın çabası içindeyiz. Eldeki deliller, hepinizin bildiği gibi son derece azdır. Bunları en iyi şekilde değerlendirip sonuca ulaşmak amacımızdır. Sanıyorum kısa sürede bu sonuca ulaşacağız.'' Suikastı üstlenen olup olmadığı sorusuna Önal, ''Şu ana kadar öyle bir bilgi bize intikal etmedi'' karşılığını verdi. 
     Önal, cinayetle ilgili gözaltına alınan kişi ya da kişilerin olup olmadığının sorulması üzerine de ''Soruşturmanın gizlilik içinde yürütüldüğünü, Genel Müdür olarak söyleyebileceklerinin şimdilik bu kadar olduğunu'' kaydetti. Önal, ''Bunun dışında söyleyeceklerim tahkikatın seyrinde olumsuz etki yapabilir, konuyu anlayışınıza bırakıyorum. Bize yardımcı olmanızı istiyorum'' diye konuştu. 
     
     ''ÖRGÜT BAĞLANTISI'' 

     Önal, ''Sayın Başbakan'a bilgi verdiniz mi '' sorusunu yanıtlarken de ''Her şey normal mecrasında yürütülmektedir. Buna inanmanızı istiyorum. Vatandaşlarımızın da inanmasını istiyorum. Sanıyorum kısa sürede hep birlikte olayın çözümüne tanık olacağız'' dedi. 
     Cinayetle ilgili bir örgüt bağlantısının tespit edilip edilmediği yolundaki soruya Önal, ''Hayır, hayır...'' yanıtını verdi Önal, cinayette kullanılan araca ilişkin bir soru üzerine de bu konudaki çalışmaların sürdürüldüğünü belirterek, ''Aracın plakası tam olarak belirtilemediği için, o cins plakadan elimizde çok sayıda bulunduğu için... Ancak şuna inanılmasını istiyorum En ufak bir ipucu, karinenin üzerine gidiliyor. Oradan sonuca ulaşılmaya çalışılıyor. Şu anda teşkilatımız bütün teknolojisi ile bu işin üzerinde'' diye konuştu. 
     Hablemitoğlu'nu daha önceden tehdit eden bir örgüt bulunup bulunmadığı sorusuna Önal, ''Bugünlük bu kadarla yetinelim'' yanıtını verdi. 
     Emniyet Genel Müdürü Önal, Hablemitoğlu'nun neden korumasının olmadığını soran gazeteciye ise ''Tabii onunla arasındaki illiyet bağını iyi kurmak lazım. Dün akşamdan itibaren o da araştırılıyor, tehdit unsuru var mı yok mu Klasik bir cevap olacak ama inanmanızı istiyorum, her yönüyle araştırılıyor'' dedi. 

     
</TEXT>
</DOC>
