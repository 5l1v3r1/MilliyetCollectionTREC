<DOC>
<DOCNO> 126759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/25/son/sondun16.html </URL>
<DATE> 2002/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'daki depremde yaklaşık 3 bin ev yıkıldı... 
</HEADLINE>
<TEXT>

     İran'ın batısında dün meydana gelen Richter ölçeğine göre 5.3 büyüklüğündeki depremin vurduğu Kermanşah eyaletinde, 3 bin kadar ev tamamen yıkıldı. 
     İRNA'nın haberine göre, Kermanşah'daki Sahne kenti valisi Hasan Momeni, dünkü depremde kent yakınındaki Dinver bölgesinde bulunan köylerde 3 bin kadar evin yıkıldığını, bu evlerin 25 Nisan'da eyalette meydana gelen depremde yüzde 30 ila 60 hasar gören evler olduğunu söyledi. 
     Momeni, depremde 15 kişinin yaralandığını, yardım ekiplerinin bölge halkına yardımcı olduğunu, deprem nedeniyle köylülerin sorunları bulunduğunu kaydetti. 
     Dünkü deprem, ülkenin batısındaki Kermanşah eyaletlerinin yanı sıra Kürdistan, Lorestan ve Hamedan eyaletlerini sarstı. 
     Kermanşah eyaletinde 25 Nisan 2002 tarihinde meydana gelen depremde iki kişi ölmüş, 56 kişi yaralanmış, 10 köy tamamen yıkılmış ve çok sayıda büyük ve küçük hayvan telef olmuştu. 
     Birçok fay hattının faal olduğu İran'da, 1991 yılından bu yana meydana gelen irili ufaklı 950 depremde 17 bin 600 kişi ölürken, bin 300 kişi yaralandı. 
     





</TEXT>
</DOC>
