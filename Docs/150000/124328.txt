<DOC>
<DOCNO> 124328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/13/spor/ydilmen.html </URL>
<DATE> 2002/12/13/ </DATE>
<TIME>  </TIME>
<AUTHOR> RIDVAN DİLMEN  </AUTHOR>
<HEADLINE>
Kendine güven 
</HEADLINE>
<TEXT>

     İki hafta önce İnönü Stadı’nda çok iyi mücadele edip, ikinci maç için önemli bir avantaj yakalamıştı Beşiktaş. Kiev’de de 3-1’lik skoru korumak amacıyla defans ağırlıklı, dengeli bir kadro sahaya çıktı. Dinamo Kiev karşısında bir takımın başarılı olabilmesi için çok mücadele edip, çok koşması gerek. Beşiktaş da dün gece çok koştu, çok mücadele etti. 
     Defansif anlayış kusursuzdu, her şey daha ilk dakikadan itibaren yerli yerine oturdu. Arkada üçlü savunma, hemen önünde beşli bir orta saha, ileride de topları tutabilecek bir ikili. Orta sahada oynayan Ahmet Yıldırım, İbrahim’in, diğer tarafta da Tayfur, Kaan Dobra’nın hemen yanı başında görev aldı. Dinamo Kiev’in ısrarla kanatlardan geleceğini iyi bilen Lucescu bu akıllı anlayışla rakibini tıkadı. Taktik anlayışta tek sıkıntı ileri çıkışlarda orta sahanın fazla top kaptırması yüzünden yaşandı. Beşiktaş bu bölgede aksayınca rakip üstünlük sağladı. Ama özellikle Ronaldo yönetiminde savunma çok iyi konsantre olarak rakibe iki pozisyon dışında fazla fırsat vermedi. Cordoba da kusursuz, güven veren bir maç çıkardı. 
     Bu sezon hiçbir resmi maçta yenilgi yüzü görmeyen Beşiktaş’ta oyuncuların kendine güvenleri giderek artıyor. Dün gece belki iyi oynamadılar, ama gerekli mücadeleyi ortaya koyarak turu kopardılar. 
     Beşiktaş ligin çok üstünde bir tempoya sahip. Bundan sonraki turları daha kolay geçeceklerine inanıyorum. Bu sezon UEFA Kupası’nın ciddi adaylarından biri durumundalar. 
     Bir cümle de maçın İtalyan hakemi için söyleyelim. Mükemmel bir yönetim gösterdi. 
     
     
     



 SPOR 



























</TEXT>
</DOC>
