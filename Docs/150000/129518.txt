<DOC>
<DOCNO> 129518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/08/son/soneko22.html </URL>
<DATE> 2003/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Tüzmen'in Irak gezisine yoğun ilgi... 
</HEADLINE>
<TEXT>

     Devlet Bakanı Kürşad Tüzmen'in 10-12 Ocak günlerinde gerçekleştireceği Irak ziyareti yoğun ilgi gördü. Geziye katılmak için 300'den fazla işadamı başvurunca ikinci uçak kiralandı. Uçakta yer bulamayan 50 işadamı da karayolu ile Bağdat'a gidecek. 
     Geziyi organize eden 3F Turizm'in sahibi Bilgin Aygül, heyet üyelerinin sayısının 350'ye ulaştığını belirterek, ''Hayal peşinde değiliz. Heyetteki işadamlarının hepsinin Irak'ta devam eden bir işi var veya daha önce bu ülke ile iş yapmış'' dedi. 
     Halen Irak'ta bin civarında Türk işadamının işinin bulunduğunu, 2 milyar dolarlık bağlantının BM'den onay beklediğini vurgulayan Aygül, gezinin ertelenmesinin söz konusu olmadığını belirterek, ''Irak'a yönelik bu tür organizasyonlarda, BM'nin izni 1-2 gün önce gelir. Biz de bu iznin bugün veya yarın bize ulaşmasını bekliyoruz. İzin verilmemesi gibi bir risk söz konusu değil'' dedi. 
     Aygül, savaş nedeniyle işadamlarına yönelik bir riskin olup olmadığı konusunda da ''Risk olsa zaten BM izin vermez'' diye konuştu. 
     Devlet Bakanı Tüzmen'in ziyaretle ilgili ayrı bir misyonu olabileceğini kaydeden Aygül, Türkiye'nin kendi çıkarlarını her ortam ve şartta korumaya çalışmasının gereğine işaret etti. 
     Dış Ticaret Müsteşarı Tuncer Kayalar'ın da katılacağı ziyaret sırasında Tüzmen'in, Irak Devlet Başkanı Saddam Hüseyin'e hükümetin bir mesajını iletmesi bekleniyor. Tüzmen'in Irak'taki resmi temaslarının programının henüz kesinleşmediği ancak muhtemelen Devlet Başkanı Yardımcısı dahil pek çok bakan ile görüşeceği belirtiliyor. 
     Tüzmen'in ve işadamlarının ziyaretinin, ambargo kapsamındaki alımlar için Ocak'ta açılması beklenen 13. faz ihalelerinden alınacak payın artırılması açısından önem taşıdığına işaret ediliyor. 
     





</TEXT>
</DOC>
