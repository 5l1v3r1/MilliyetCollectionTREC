<DOC>
<DOCNO> 113297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/16/son/sonspo11.html </URL>
<DATE> 2002/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray kulübü 97 yaşında... 
</HEADLINE>
<TEXT>

     Galatasaray Kulübü'nün 97. kuruluş yıldönümü, 18 ve 19 Ekim'de İstanbul'da düzenlenecek çeşitli etkinliklerle kutlanacak. 
     Sarı-kırmızılı kulüpten yapılan açıklamaya göre, 18 Ekim Cuma günü saat 15.00'de, kulübün kurucusu Ali Sami Yen'in, Feriköy Mezarlığı'ndaki kabrinin ziyaretiyle başlayacak etkinlikler çerçevesinde, 19 Ekim Cumartesi günü saat 11.00'de Galatasaray Lisesi önünde toplanılacak. 
     Tevfik Fikret Salonu'nda düzenlenecek törende saygı duruşu yapılması ve İstiklal Marşı'nın okunmasının ardından, Kulüp Başkanı Özhan Canaydın bir konuşma yapacak ve törende hazır bulunan en kıdemli üye yaş kütüğüne 97. yıl plaketini çakacak. Kulüpte 50 yılını doldurmuş divan üyelerine berat ve madalyaların verilmesinin ardından, sarı-kırmızılı kulübün çeşitli branşlarda kazandığı ödül ve kupalar üyelere tanıtılacak ve müze heyetine teslim edilecek. 
     Tören, geleneksel ''Galatasaray Pilavı''nın yenilmesinin ardından, kulübün kurulduğu sınıf ve müzenin ziyaretiyle sona erecek. 
     





</TEXT>
</DOC>
