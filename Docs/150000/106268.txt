<DOC>
<DOCNO> 106268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/07/son/sondun20.html </URL>
<DATE> 2002/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bombacı Türk'ün arkadaşları aranıyor... 
</HEADLINE>
<TEXT>

     Almanya İçişleri Bakanı Otto Schily, Heidelberg'te tutuklanan terörist zanlısı Türk'ün, kendi başına hareket ettiğini düşündüklerini söyledi. 
     Schily, Münih kentindeki Antenne Bayern adlı radyoya yaptığı açıklamada, ''Şu ana kadar edindiğimiz bilgilere göre, kendisi tek başına faaliyet gösteriyordu. Herhangi bir terör örgütüne bağlı olduğu yönünde bir delil bulamadık'' dedi. 
     Söz konusu şahsın radikal dinci ve tehlikeli biri olarak göründüğünü belirten Schily, ''Yine de bu kişi hakkında erken karar vermemeliyiz'' diye konuştu. 
     Söz konusu Türk'ün yakalanmasıyla Almanya'daki güvenlik durumunda temelde bir şey değişmediğini ifade eden Schily, özellikle tek başına hareket eden teröristlerin 11 Eylül'ü eylem günü olarak kullanabileceklerine dikkati çekti. 
     Bavyera Eyaleti İçişleri Bakanı Günther Beckstein ise tutuklanan Türk'ün tek başına hareket ettiğine inanmadığını söyledi. Münih'teki bir seçim kampanyası sırasında konuşan Beckstein, ''Bir depo işçisinin bu kadar geniş çaplı bir eylemi tek başına hazırlamış olmasını düşünemiyorum'' dedi. 
     Radikal dinci teröristlerin gruplar halinde faaliyet gösterdiklerini de belirten Beckstein, ''Bu nedenle grubun diğer üyelerinin de bir an önce bulunması gerekir'' diye konuştu. 
     Almanya'daki radikal dinci terör tehdidinin ciddiye alınmadığını savunan Beckstein, ''Şidet yanlısı İslamcıların ağını bir an önce yıkmamız gerekir, aksi takdirde Almanya'da da terör eylemlerine girişilmesi an meselesidir'' şeklinde görüş belirtti. 
     Almanya'da ''birkaç bin'' radikal dinci bulunduğunu kaydeden Beckstein, ''Bu kişileri tespit etmek için yoğun çaba harcamamız gerekir. Bu gerçek bir tehdit. Ancak bunun için bir panik ortamı yaratmanın da anlamı yok'' diye konuştu. 
     Öte yandan, Birlik partilerinin CDU CSU başbakan adayı ve Bavyera Eyaleti Başbakanı Edmund Stoiber de, Münih kentinde yaptığı bir seçim kampanyası çerçevesinde, terörist zanlılarına karşı daha sıkı tedbirlerin alınmasını talep etti. 
     Terörist zanlılarının sadece şüphe üzerine bile sınırdışı edilmelerini isteyen Stoiber, ''Ayrıca, pasaportlardaki vizelere fotoğraf ve parmak izi koyulması uygulamasına bir an önce başlanmalı'' dedi. 
     Heidelberg'teki Türk'ün tutuklanması konusunda Amerikan Soruşturma Bürosu'nun FBI Alman makamlarına büyük ölçüde yardımcı olduğunu da açıklayan Stoiber, ''Malesef 11 Eylül tek bir olay olarak kalmayacak. Mutlaka yeni olaylar olacaktır'' diye konuştu. 
     





</TEXT>
</DOC>
