<DOC>
<DOCNO> 138614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/23/son/sontur38.html </URL>
<DATE> 2003/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'li heyet, İskenderun Limanı'nda incelemelerde bulundu... 
</HEADLINE>
<TEXT>

     TBMM'nin tezkeresine istinaden hükümetçe verilen yetki gereği üs ve limanlarda yerinde hazırlık site preperation faaliyetleri sürerken, ABD'den üst düzey bir askeri heyet, Türk yetkililerle birlikte İskenderun Limanı'nda incelemelerde bulundu. 
     A.A muhabirlerinin bildirdiklerine göre, Adana'nın merkez Yüreğir İlçesi İncirlik Beldesi'ndeki İncirlik Üssü'nden, sabah İskenderun'a geçen ABD askeri heyeti, Liman'da Türk askeri yetkililerle birlikte yaklaşık bir saat süreyle kaldı ve incelemelerde bulundu. Heyet, daha sonra Deniz Destek Kıtaları Komutanlığı'nı ziyaret etti. 
     Bu arada, Mersin'in Silifke İlçesi'ne bağlı Taşacu Beldesi yakınlarında, NATO finansmanıyla yapımı gerçekleştirilen limanda sürdürülen modernizasyon ve tevsi çalışmaları yoğunlaştırıldı. 
     Deniz kıyısı dahil olmak üzere liman çevresine spiralli tel örgü çekilirken, Liman kalesine hazır beton getirilerek yol kenarındaki konteynırların önüne duvar örüldüğü dikkati çekti. Liman yakınlarındaki tarihi kaleye de giriş-çıkışların yasaklandığı belirtildi. 
     Akdeniz Bölge Garnizon Komutanı Tuğamiral Hasan Hoşgit de liman alanına gelerek çalışmaları yerinde inceledi ve bilgi aldı. 
     Adana İncirlik Üssü ise günü sakin geçirdi. Hangar kapaklarının kapalı, pistin ise boş olduğu üste, sabah gerçekleştirilen birkaç uçuş dışında hareketlilik yaşanmadı. 
     





</TEXT>
</DOC>
