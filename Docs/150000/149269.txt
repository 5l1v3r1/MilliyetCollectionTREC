<DOC>
<DOCNO> 149269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/12/yasam/ayas.html </URL>
<DATE> 2003/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Boşver bunları Tarık'tan çal 
</HEADLINE>
<TEXT>

12 yaşındaki Celil Refik Kaya'yı uzmanlar 'dünya çapında bir gitar dahisi' sözleriyle tanımlıyor o ise arkadaşlarının çaldıklarını beğenmeyip "Tarık'tan bir şeyler çalsana" demesinden yakınıyor 
     ELİF KORAP İstanbul 

     Celil Refik Kaya, henüz 12 yaşında... Ancak verdiği konserlerin sayısı, yaşını çoktan geçti. Minik gitarist, kendisinden büyük gitarıyla salı günü Yıldız Teknik Üniversitesi Oditoryumu'nda 14'üncü konserini verecek. En sevdiği enstrümanların gitar ve çello olduğunu anlatan Kaya, hedefini şöyle özetliyor "Dünyaca ünlü bir gitarist olmak." 
     Mimar Sinan Üniversitesi Devlet Konservatuvarı Klasik Gitar Bölümü birinci sınıf öğrencisi Kaya, yaşının çok üzerinde bir performans gösterdiği için, üst sınıflara verilen dersleri alıyor. 
     
     Yurtdışına gitmek istiyor 
     Mimar Sinan Üniversitesi Öğretim Üyesi Doç. Soner Egesel, minik gitarist hakkında şunları söylüyor "Bence Celil Türkiye'den dünya çapında çıkacak ilk gitarist. Klasik gitarda teknik anlamda düşünebileceğiniz her konuda çok başarılı ve yetenekli." 
     Öğretmenleri, altı yaşından beri klasik gitar çalan Kaya'nın, 20 yaşındaki bir öğrencinin çalabileceği zorluktaki eserleri rahatça çaldığını belirtiyor. 
     Geleceği yurtdışında gören minik gitarist, "Annem, babam, herkes 'Türkiye'de sanatçı olmak zor. Para kazanamazsın, zorluk çekersin' dedi. Sanırım benim bir an önce yurtdışına gitmem gerek" diyor. 
     
     'Tırnakların niye uzun ' 
     Kaya, 12 yaşında olmasına rağmen sanatla uğraşmanın bedelinin ağır olduğunu nasıl keşfettiğini de şöyle anlatıyor 
     "İlkokuldayken sol elimin tırnakları uzun olduğu için arkadaşlarım 'Kadınlar gibi niye uzatıyorsun ' diyorlardı. Çok üzülüyordum. Konservatuvar dışında pek arkadaşım yok, çünkü yaptığımı anlamıyorlar. Çaldıklarımı beğenmeyip 'Tarık'tan bir şeyler çalsana, bilmiyor musun ' diyorlar. Ben de 'Bilmiyorum' diye yanıt veriyorum. Çünkü ben klasik müzik çalıyorum. Bazen hafta sonu çizgi film izliyorum. Çizgi filmleri seviyorum ama izlemeye pek vaktim olmuyor." 
     


YAŞAM 


















</TEXT>
</DOC>
