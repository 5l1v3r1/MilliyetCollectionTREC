<DOC>
<DOCNO> 101882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/14/son/sonspo19.html </URL>
<DATE> 2002/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Formula 1 Başkanı araziyi beğendi... 
</HEADLINE>
<TEXT>

     Uluslararası Formula 1 Organizasyonu Başkanı Bernie Ecclestone, İstanbul'daki Atatürk Olimpiyat Stadı'nı gezdi ve bitişiğinde bulunan Formula 1 aday pist arazisini inceledi. 
     Türkiye'de 2005 yılında yapılması planlanan Formula 1 organizasyonu için aday kentleri kapsayan gezisinin ilk ayağında, bugün İstanbul'a gelen Bernie Ecclestone, Otomobil ve Motor Sporları Federasyonu Başkanı Mümtaz Tahincioğlu, Türkiye Formula 1 Komisyonu üyeleri Cem Hakko, Mehmet Karabeyoğlu ve İstanbul Büyükşehir Belediyesi Spor A.Ş. Genel Müdürü Ayhan Bölükbaşı ile birlikte Atatürk Olimpiyat Stadı'nda yetkililerden bilgi aldı. 
     Stadın tribünlerini ve basın odalarını gezen Ecclestone, daha sonra teras bölümünden, bitişikte bulunan Formula 1 aday pist arazisini inceledi. 
     
     ARAZİYİ BEĞENDİ 
     Federasyon başkanı Mümtaz Tahincioğlu, Ecclestone'un araziyi beğendiğini, arazinin Olimpiyat Köyü'nün yanında olmasının ise ayrı bir avantaj olduğunu belirterek, ''Ama bu, organizasyonun İstanbul'da yapılacağı anlamına gelmez. Tüm aday şehirleri gezeceğiz. Atatürk Olimpiyat Stadı'nın tamamlanmış olması ise hemen yanında yapılabilecek Formula 1 pistinin maliyetini düşürür'' dedi. 
     Türkiye Milli Olimpiyat Komitesi TMOK Başkanı Sinan Erdem de gezinin olumlu geçtiğine inandığını ifade ederek, şöyle konuştu 
     ''Bu tür organizasyonlarda pistin yanı sıra çok daha fazla şeye ihtiyaç oluyor. Burada pist yapılırsa, stattaki basın odaları kullanılabilir. Bernie Ecclestone da bu düşüncede. Zaten Atatürk Olimpiyat Köyü yalnızca atletizm ve futbolla yaşayamaz. Bu bölgenin yaşam alanı haline getirilmesi lazım. Buradaki aday arazinin zaten kamulaştırılması yapılmış durumda. Elektrik ve suyu da hazır. Bunlar bizim için büyük kolaylık.'' Erdem, Galatasaray ile Yunanistan'ın Pire Olympiakos takımları arasında Atatürk Olimpiyat Stadı'nda yapılan maçta yaşanan sıkıntılarla ilgili bir soruya da, ''Bu karşılaşma zaten deneme mahiyetindeydi. Ama eksiklerin yanı sıra organizasyon bozukluğu da yaşadığımıza inanıyorum. Biz sıkıntılarımızı, eksikleri gördük ve düzelteceğiz'' yanıtını verdi. 
     Atatürk Olimpiyat Stadı ve bitişiğindeki aday arazideki incelemelerini tamamlayan Ecclestone, buradan öteki aday araziyi incelemek için Kurtköy'e gitti. Akşam İstanbul'dan ayrılacak olan Ecclestone, yarın da diğer aday kentler İzmir ve Antalya'da temaslarda bulunacak. 
     





</TEXT>
</DOC>
