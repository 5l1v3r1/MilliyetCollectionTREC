<DOC>
<DOCNO> 123150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/07/son/sondun16.html </URL>
<DATE> 2002/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş Klerides'in belgesi ümitsizliğimi artırdı 
</HEADLINE>
<TEXT>

     KKTC Cumhurbaşkanı Rauf Denktaş, ABD dönüşünde, Geçitkale Havaalanı'nda askeri törenle karşılandı. 
     Denktaş'ı, ellerinde bayrak ve pankartlarla binlerce kişi coşkuyla karşıladı. Denktaş, Geçitkale'de halka hitaben yaptığı konuşmada, KKTC'ye gelmekten çok mutlu olduğunu belirterek, sağlık durumunun iki üç hafta kadar dinlenmeyi gerektirdiğini, ancak kendisinin Kıbrıs konusundan ve insanlarından daha fazla ayrı kalmamak için adaya döndüğünü söyledi. 
     Denktaş, Rum yönetimi lideri Glafkos Klerides'in BM'ye sunduğu yanıtı okuduğunu belirterek, Klerides'in belgesini okuduktan sonra daha bir ümitsizliğe düştüğünü ifade etti. 
     Klerides'in Rum cumhuriyeti olarak bilinen Kıbrıs cumhuriyeti üzerine Kıbrıs Türklerinin geleceğini inşa etmeye çalıştığını işaret eden Denktaş, Klerides'in, ''Adaya nüfus getirdi'' diye Türkiye'yi suçladığını belirtti. Klerides'in Türk tarafına gelen Rumların sayısını az bulduğunu ve daha fazla Rumun Türk tarafına gelmesini istediğini ifade eden Denktaş, yüzüne bile bakılmayacak iki haritanın birleştirilmesinin ve yeni kantonlar oluşturmasının istendiğini söyledi. 
     
     GİRİŞİMLERİMİZ BİR YANA İTİLDİ 

     KKTC Cumhurbaşkanı Rauf Denktaş, bütün iyi niyetleriyle yeni bir ortaklık devleti kurulması için yaptıkları girişimin bir yana itildiğini söyledi. 
     Denktaş, yarın BM Genel Sekreteri'nin Kıbrıs Özel Temsilcisi Alvaro de Soto ile görüşerek, Türk tarafının görüşlerini tekrar anlatacaklarını açıkladı. 
     Kıbrıs Türkünün egemen bir halk olduğunun altını çizen Denktaş, ''1960 Cumhuriyeti'nde egemenliğin iki kökeniydi. Egemenlik iki halktan kaynaklanırdı. Şimdi egemenlik lafı bile yok, KKTC yok, Kıbrıs Cumhuriyeti var olacak. Her şey bunun üzerine bina olacak'' dedi. 
     ''Ekonomik sıkıntılar bizi devletimize küstüremez'' diyenlere teşekkür eden Denktaş, ekonomik sıkıntıları halkı devlete küstürmek için kullanananlar olduğuna işaret etti. 
     Denktaş, ekonomik sıkıntıları yenmenin yolunun devlete sıkı sıkıya sahip çıkmak olduğunu vurguladı ve şunları söyledi 
     ''Yeni toplu göçlere hayır diyenler var. Haklıdırlar. Göç sorununu halletmek için yeni göçler yaratılmaz. İnsanlığa aykırıdır, adalete aykırıdır. Dolayısıyla sağlam bir davamız var, devletimiz var, egemenliğimiz var. Acele Rumların yaptığı bir müracaatla Kıbrıs'ı Avrupa Birliği'ne alacaklar diye bir heyecan yaratıldı. Ama bunun bedelinin ne olduğunu yavaş yavaş herkes görmektedir. Bu bedeli veremeyiz, vermeyeceğiz. Anavatanla birlikte davamızı akıl yoluyla soğukkanlılıkla müzakere yoluyla halletmek için yolumuza devam edeceğiz. Müzakere etmek demek, her şeyi kabul etmek demek değildir.'' Anlaşma ve uzlaşma olmadan Kıbrıs'ın AB'ye alınmasının Rumları Türklerin karşısında kale haline getireceğini belirten Denktaş, ''40 yıllık kale oluşları yetmezmiş gibi bir kale daha yapacaklar ve yolumuza devam edeceğiz, müzakere edeceğiz. Böyle yolu biz tanımayız. Eşit şartlarda konuşuruz. Eşitliğimizi AB dahil tanımalıdır ve bize aynı şekilde muamele etmelidir'' dedi. 
     Halkın çok azap çektiğini ve bir karmaşa içinde olduğunu bildiğini dile getiren Denktaş, hastanede olduğu sürece halka bir şey söyleyememekten acı çektiğini kaydetti. 
     ''Ne mutlu bize ki kavuştuk'' diyen Denktaş, sözlerini şöyle tamamladı 
     ''Allah hepinize dilediğiniz ne varsa en güzelini versin. Siz Kıbrıs Türkleri, anavatanın parçası olan siz Türkler, kahramanlığınız, insanlığınız, insafınız, güzelliğiniz, barış severliğiniz bu dünyada en ileri ülkelerden daha ileridir. Sizi kucaklıyorum. İlginiz için teşekkür ediyorum.'' KKTC Cumhurbaşkanı Denktaş, karşılamada kesilmek üzere hazır bekletilen 3 koçu bağışladığını belirterek kestirmedi. 
     Denktaş konuşurken, eşi Aydın Denktaş ile halk arasından bazı kişilerin gözyaşlarını tutamadığı gözlendi. 
     Rauf Denktaş, Geçitkale Havaalanı'ndan ayrılarak, dinlenmek üzere Girne Yılan Adası'ndaki evine gitti. 
     Denktaş'a yol boyunca sevgi gösterisinde bulunuldu 
     





</TEXT>
</DOC>
