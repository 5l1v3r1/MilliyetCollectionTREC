<DOC>
<DOCNO> 100130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/05/son/sonspo03.html </URL>
<DATE> 2002/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe Lorant'tan yoksun çalıştı... 
</HEADLINE>
<TEXT>

     Fenerbahçe, 2002-2003 futbol sezonun ilk haftasında oynayacağı Trabzonspor maçının hazırlıklarını, 1 günlük iznin ardından, bugün gerçekleştirdiği idmanla sürdürdü. 
     Avrupa Şampiyonlar Ligi 3. ön eleme turundaki rakipleri Feyenoord'un, Tottenham Hotspur takımıyla dün oynadığı hazırlık maçını izleyen ve henüz İstanbul'a dönmeyen teknik direktör Werner Lorant'dan yoksun çalışan sarı-lacivertliler, antrenör Oğuz Çetin yönetiminde yaklaşık 1,5 saat süren idman yaptı. 
     Sarı-lacivertliler, Samandıra Tesisleri'ndeki antrenmanda pas çalışmasının ardından, tam sahada prese dayalı dayanıklılık çalışması yaptılar. 
     Sağ kasığında ağrısı olan kaleci Rüştü takımdan ayrı koşu yaparken, sakatlıkları nedeniyle tedavileri süren İsmail, Tuncay ve Ali Akdeniz, bir süre salonda çalıştıktan sonra, sahaya çıkarak koşu yapmakla yetindi. Üst adalesindeki sakatlığı süren Simao ise salonda çalıştı. 
     Bu arada, dayanıklılık çalışmasında hafif bir sakatlık geçiren Washington, idmanı yarıda bıraktı. 
     Sarı-lacivertliler, bu akşam Hollanda'dan dönecek teknik direktör Lorant'ın yönetiminde basına kapalı olarak günün ikinci çalışmasını yapacak. 
     
     TRABZON PROGRAMI 
     Trabzonspor maçı için 7 Ağustos Çarşamba günü özel uçakla Trabzon'a gidecek olan Fenerbahçe, daha sonra Maçka'ya geçecek. 
     Sarı-lacivertliler, aynı günün akşamı Maçka'da bir antrenman yapacak. 8 Ağustos Perşembe günü sabah ve akşam olmak üzere çift antrenmanla Trabzonspor maçının hazırlıklarını tamamlayacak olan sarı-lacivertliler, 9 Ağustos Cuma günü de ligin ilk maçı için Trabzon'a gidecek. 
     





</TEXT>
</DOC>
