<DOC>
<DOCNO> 116934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/04/son/sondun53.html </URL>
<DATE> 2002/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Verheugen Türkiye'nin siyasi reformlarını sürdürmesini bekliyoruz 
</HEADLINE>
<TEXT>

     AB Komisyonu'nun genişlemeden sorumlu üyesi Günter Verheugen, Türkiye'deki seçim sonuçlarının ''Müslüman bir demokratik partinin, Avrupa'daki Hıristiyan Demokrat partilerin rolünün aynısını bir İslam ülkesinde oynayıp oynayamayacağı açısından'' test niteliğinde olduğunu söyledi. 
     Verheugen, Reuters'a verdiği demeçte, Türkiye'deki seçim sonuçlarını değerlendirdi. 
     Adalet ve Kalkınma Partisi'nin Türkiye'yi köktendinciliğe yönlendireceği yönünde bir tehlike görmediğini ifade eden Verheugen, ''AB'de de dine dayalı partiler mevcut. Dini değerleri olan bir partinin prensipte demokratik olamayacağını söyleyemem. Neden olmasın ki'' diye konuştu. 
     Verheugen, din konusunun Türkiye'nin AB'ye üyeliği için yerine getirmesi zorunlu siyasi kriterleri gölgelemesine izin verilmemesinin ''hayati önemde'' olduğunu da vurguladı. Komisyon Üyesi, ''Bu, gelecekte, bir İslam ülkesinde dine dayalı çağdaş bir demokratik partiye sahip olup olamayacağımız açısından çok ilginç bir tecrübe olacak'' dedi. 
     Türkiye'deki seçimlerdeki tek sürprizin iktidar partilerinin barajı aşamayarak Meclis'e girememesi olduğunu söyleyen Verheugen, şunları kaydetti 
     ''Bu demokratik bir seçimdi ve yeni hükümetle işbirliği yapmaya kesinlikle hazırız. Yeni Meclis'te temsil edilecek her iki parti de seçim kampanyaları sırasında Türkiye'nin Avrupa eğilimini destekledi, bu nedenle Türkiye'nin siyasi reformlarını sürdürmesini bekliyoruz.'' Verheugen, seçim kampanyaları sırasında AB üyeliğinden yana veya buna karşı olmaktan ziyade, işsizlik, vergiler ve enflasyon gibi ekonomik konuların kullanıldığının hatırlatılması üzerine de, şunları söyledi 
     ''Yeni Türk hükümetinin ülkeyi sahip olduğu laik yapı ve düzeninden daha köktenci bir düzene döndürmesini beklediğimizi söyleyemem. Bunu beklemiyorum...'' 
     





</TEXT>
</DOC>
