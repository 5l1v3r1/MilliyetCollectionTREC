<DOC>
<DOCNO> 136207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/10/son/sonspo07.html </URL>
<DATE> 2003/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Şenol Güneş "Her kamp döneminde kovuluyorum " 
</HEADLINE>
<TEXT>

     Milli Takımlar Teknik Direktörü Şenol Güneş, İngiltere maçı öncesinde bazı sıkıntıların bulunduğunu dile getirerek, ''Ancak kimse endişe etmesin. Bu maça kadar her yönden hazır olacağız'' dedi. 
     Ukrayna ile 12 Mart Çarşamba günü yapılacak hazırlık maçı öncesi Polat Renaissance Oteli'nde basın toplantısı düzenleyen Güneş, milli takım olarak devre arasındaki zamanı iyi değerlendiremediklerini belirterek, ''Ancak takımlarımızın iyi çalışması bizi sevindirdi. Oyuncularımızla kasım ayından bu yana birlikte olamadık. Bu da sıkıntı yaşamamıza neden oldu. Bu kampta bütün futbolcularımızın kafalarına İngiltere maçını yerleştireceğiz. Daha sonra da 2 Nisan'da sahada bunları gerçekleştireceğiz'' diye konuştu. 
     Milli Takım olarak başarılı sonuçlar elde ettiklerini ve bunu sürdürmek istediklerini ifade eden Şenol Güneş, 2004 Avrupa Şampiyonası'na katılıp en iyi dereceyi elde etmeyi hedeflediklerini söyledi. 
     -''ŞİKAYET ETMENİN YARARI YOK''- Milli takımdaki sıkıntılar ile ilgili sorunlardan şikayetçi olmanın bir anlam taşımayacağını belirten Güneş, İngiltere ile sahada yarışmak için her yönden yeterli olduklarını kaydetti. 
     Güneş, önlerinde İngiltere maçı için 1.5 aylık bir sürenin bulunduğunu ifade ederek, bu maça en iyi şekilde hazırlanmaya çalışacaklarını vurguladı. 
     Daha önce elde ettikleri olumlu sonuçların İngiltere maçının sonucunun iyi olacağını garantilemeyeceğini anlatan Güneş, ''İngiltere'nin bugüne kadar bizim karşımızda aldığı iyi sonuçlar da, onların galibiyetini garanti etmez'' dedi. 
     
     ''GÖLGE ETMEYİN'' 
     Güneş, medya mensuplarının Futbol Federasyonu Başkanı Haluk Ulusoy ile aralarında bir sıkıntı olup olmadığı ve bunun takıma nasıl yansıyacağı şeklindeki soruları üzerine, şunları söyledi 
     ''Ben her kamp döneminde ya kovuluyorum, ya gidiyorum. Sizler gölge etmeyin başka ihsan istemem. 4 yıllık mukavele yaptım, bu da 2004'te bitiyor. Biz kendi sorunlarımızı çözüyoruz. Sizlerin sorunlarını ise çözemeyiz. Tabii farklı düşünceler olacaktır, bu da kazanç getirir. Kimseye saygısızlık yapmadım, kimseyi korkutmadım. Sadece işimi yaptım ve işime dört elle sarılıyorum.'' Güneş, elde edilen başarıların tek başına kendisine ait olmadığını belirterek, 'Bu başarılarda en büyük pay da, tabii ki Başkan Haluk Ulusoy, futbolcular ve diğer çalışanlara aittir. Türk halkının da başarılarda katkısı önemlidir. Dünya çapında yaptığımız işlerin ödüllerini tüm bu insanlar adına alıyoruz'' şeklinde konuştu. 
     
     ''SAVAŞ OLMASIN'' 
     Güneş, yine bir soru üzerine muhtemel bir savaşın futbolu olumsuz etkileyeceğini söyledi. 
     Savaşa yaklaşıldığını dile getiren Güneş, ''Bu savaşta Türkiye her açıdan etkilenir. Tabii ki futbolda bundan etkilenir. Futbol bir eğlence olmaktan çıkar. Umarım savaş olmaz ve futbolun güzellikleri devam eder'' dedi. 
     
     ''GERGİNLİK İSTEMİYORUZ'' 
     İngiltere ile oynayacakları maç öncesi bir gerginliğin yaşanmasını uygun bulmadığını açıklayan Güneş, ''Saha başarıları için yarışıyoruz. Aynı zamanda centilmenliği de ön planda tutuyoruz'' diye konuştu. 
     Güneş, İngiltere'de kendilerine yapılacak kötü bir tavır ve davranış sonrasında kısasa kısas yapalım diye düşünmeyeceklerini belirterek, her zaman fair-play ruhu içinde olacaklarını anlattı. 
     Şu anda A , A 2 ve Ümit Milli takım kamplarında 71 oyuncu bulunduğunu kaydeden Güneş, geniş bir kadro içinden İngiltere maçına kadar oynatacağı oyuncuları belirleyeceğini vurguladı. 
     Güneş, Ukrayna Milli Takımı'nın, İngiltere'ye yapı olarak tam benzemediğini, ancak bu maçta oyuncularının son durumunu göreceğini ifade etti. 
     
     İNGİLTERE YOLCULUĞU 26 MART'TA 
     İngiltere ile 2 Nisan'da oynayacakları maç için 26 Mart'da bu ülkeye gideceklerini söyleyen Güneş, New Castle'de kamp yapacaklarını kaydetti. 
     İngiltere milli takımını takip ettiklerini ve çarşamba günü yapacakları hazırlık maçını izleyeceklerini ifade eden Güneş, rakiplerini iyi etüt etmek istediklerini vurguladı. 
     Güneş, Beşiktaşlı Sergen Yalçın'ın milli takıma alınmaması ile ilgili bir soruya da, ''Sergen, düşündüğümüz bir oyuncuydu. Bu aşamada kadroda yok. Ona Avusturya maçında umut vermiştim. Ama sürekliliği olmadı. İngiltere maçına kadar şartlar ne gösterir bilemeyiz'' diye karşılık verdi. 
     İnter'de forma giyen Emre Belözoğlu'na da değinen Güneş, bu futbolcunun sakatlanmasına üzüldüğünü ve kısa sürede iyileşip, sahalara dönmesini istediğini kaydetti. 
     Güneş, Alpay Özalan'ın takımında oynamamasını tasvip etmediğini de belirterek, ancak bu oyuncunun takımıyla birlikte antrenmanlara çıktığını söyledi. 
     Şenol Güneş, son olarak Türk halkının Kurban Bayramı'nı kutladığını sözlerine ekledi. 
     





</TEXT>
</DOC>
