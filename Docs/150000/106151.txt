<DOC>
<DOCNO> 106151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/06/son/sontur17.html </URL>
<DATE> 2002/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis şefi, Korkut Eken için hakime ifade verdi... 
</HEADLINE>
<TEXT>

     ''Susurluk Davası'' kapsamında çarptırıldığı 6 yıllık ağır hapis cezasının infazı amacıyla cezaevine konulan Korkut Eken'in yeniden yargılanmasını öngören karar nedeniyle ''naip hakim'' olarak görevlendirilen Nilgün Uçar, tanıkları dinlemeye başladı. 
     İstanbul Adalet Sarayı'na gelen İstanbul Emniyet Müdür Yardımcısı Sedat Demir, hakim Nilgün Uçar'a yaklaşık bir saat süreyle tanık olarak ifade verdi. 
     Demir'in ifadesinin alınması sırasında Korkut Eken'in avukatı Armağan Güner de salonda bulundu. 
     Basın mensuplarının fotoğraf ve görüntü almalarına tepki gösteren Demir, ifadesi tamamlandıktan sonra adliyeden ayrıldı. 
     ''Susurluk Davası'' nın gerekçeli kararında Korkut Eken'in, Haluk Kırcı'nın İstanbul Asayiş Şube Müdürlüğü'nden kaçmasına zemin hazırladığının belirtildiği, bu nedenle dönemin şube müdürü olan ve ''Kırcı'nın firarına yardımcı'' olduğu gerekçesiyle yargılanıp beraat eden Demir'in ifadesine başvurulduğu öğrenildi. 
     Demir, bu konudaki daha önce verdiği beyanında, Korkut Eken ile ast ve üst ilişkisi bulunmadığını, Haluk Kırcı'nın gözlem altına alınmasıyla ilgili olarak Eken'le herhangi bir görüşmesinin olmadığını kaydetmişti. 
     Bu arada, yargılamanın yenilenmesine ilişkin kararın alınmasından sonra Korkut Eken'in avukatlarının ''infazın durdurulması ve Eken'in tahliyesi''ne ilişkin taleplerinin de reddedildiği bildirildi. 
     Hakim Nilgün Uçar, tanıkları dinleyip, gerekli delilleri topladıktan sonra hazırlayacağı dosyayı mahkeme heyetine sunacak. Mahkeme heyetinin dosyadaki delilleri inandırıcı bulması durumunda yeniden duruşma açılması gündeme gelebilecek. 
     





</TEXT>
</DOC>
