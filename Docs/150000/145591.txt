<DOC>
<DOCNO> 145591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/27/ekonomi/eko05.html </URL>
<DATE> 2003/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaptan değişir liman değişmez’ 
</HEADLINE>
<TEXT>

     ANKARA Milliyet 

     Başbakan Yardımcısı Abdüllatif Şener, Özelleştirme İdaresi Başkanlığı’nı ÖİB Maliye Bakanlığı’na devrederken, "Özelleştirme programı iktidarın programıdır. Geminin kaptanı değişirse varacağı liman değişmez" dedi. 
     Şener, özelleştirme çalışmalarını anlattığı basın toplantısında, "Hükümet programlarında başbakanlığa bağlı birimlerin icracı bakanlıklara bağlanacağı belirtilmişti. ÖİB’nin başbakanlıkta bulunması programa uygun değildi. Başbakanlığın daha aktif koordinasyon işlevini yerine getirmesi için bu karar alındı" dedi. 
     Şener, PETKİM’de son teklif tarihinin 2 Nisan, ETİ Gümüş, Krom ve Meteoroloji’de 30 Nisan olduğunu, T. Telekom ve Vakıfbank’ın da özelleştirilme stratejisinin mart sonunda Bakanlar Kurulu’na geleceğini söyledi. "TDÇİ tasfiye sürecinde. TURBAN, TÜMOSAN, TZDAŞ Sümer Holding bünyesinde birleştirildi. Yönetim kurulu üyelikleri de tasfiye edildi" diyen Şener, özelleştirme kapsamına alınan yol ve köprüleri de şöyle açıkladı "Edirne-İstanbul-Ankara, Pozantı-Tarsus-Mersin, Tarsus-Adana-Gaziantep, Toprakkale-İskenderun, İzmir-Çeşme, İzmir-Aydın otoyolları, Boğaziçi ve Fatih Sultan Mehmet Köprüsü." Şener, "TEKEL Sigara Sanayi ve Alkollü İçkiler, Haziran 2003’e kadar varlık ve blok hisse satışı şeklinde ihaleye çıkarılacak" dedi. 
     
     Peşin teklif veren var’ 
     "Çok önemli bir kuruluş için peşin teklif eden de taksit isteyen de" şeklinde konuşan Şener, bu konuda rakam vermedi. Şener, sözlerini "Hükümet ve koordinasyon çerçevesinde beni izlemeye devam edin" diyerek bitirdi. 
     
ABD kredisi borçlanmaya gidiyor      Şener, ABD’den gelecek 8.5 milyar dolarlık kredinin Hazine ihale takvimiyle bağlantılı olarak kullanılacağını söyledi. 
     ABD’den gelecek kaynağa ilişkin soruları yanıtlayan Şener, "Bütçede hangi rakamlar görünüyorsa onlar olacaktır. Bütçe hedefleri gerçekleştirilecektir. Gelecek ilave kaynakların da Hazine’nin takvimine bağlantılı olarak kullanılacağını zannediyorum" dedi. 
     


SİYASET 


















</TEXT>
</DOC>
