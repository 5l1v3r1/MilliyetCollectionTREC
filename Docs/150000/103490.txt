<DOC>
<DOCNO> 103490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/23/spor/spo03.html </URL>
<DATE> 2002/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
CİM-BOM CHRISTIAN DEDİ 
</HEADLINE>
<TEXT>

Galatasaray, Fransa’nın Bordeaux takımının Brezilyalı golcüsü ile prensipte anlaştı. Sarı-Kırmızılılar’ın peşinde olduğu Finlandiyalı Litmanen ise "gelirim mesajı" yolladı 
     ERHAN TELLİ 

     Sürpriz karar 
     ŞAMPİYONLAR Ligi için takım listelerinin bildirilmesine dokuz gün kala yabancı forvet çalışmalarını sürdüren Galatasaray, sürpriz bir isimde karar kıldı. Sarı - Kırmızılılar, Fransa’nın Bordeaux takımının malı olan ve geçtiğimiz yıl Brezilya’nın Palmerias takımına kiralanan Christian ile prensipte anlaştı. Brezilyalı golcünün transferinde bazı ufak pürüzlerin kaldığı, sambacının önümüzdeki hafta yapılacak olan Malatya maçına yetiştirileceği öğrenildi. 
     
     Aslan’a iki gol attı 
     BİR yıllığına kiralanacak olan Brezilyalı futbolcu geçtiğimiz yıllarda eski takımı PSG’nin Galatasaray ile yaptığı maçlarda iki gol atmış ve Teknik Direktör Fatih Terim’in ilgisini çekmişti. Terim’in ısrarı üzerine ikna edilen Christian daha önce de Galatasaray’ın gündemine gelmiş ancak yıldız oyuncu yeniden Fransa’ya dönmek istediğini ve başka bir Avrupa ülkesinde futbol oynamak istemediğini belirtmişti. 
     
     Litmanen’den yeşil ışık 
     CHRISTIAN’IN işini büyük ölçüde bitiren Galatasaray, Liverpool’un Finlandiyalı oyuncusu Litmanen’in de peşine düştü. Litmanen, Sarı - Kırmızılılar’ın teklifine sıcak bakarken "Gelmeye hazırım" mesajı gönderdi. Cim - Bom, ayrıca Senegal Milli Takımı’nın golcü oyuncusu Diatta ile de temaslarını sürdürüyor. Bu transferi bitirmek için yoğun çaba harcayan Sarı - Kırmızılı yöneticilerin Kolombiyalı bir golcüyü de listelerine aldıkları ifade ediliyor. 
     
ASLAN, FENER KASELİ Galatasaray taraftarı, Ali Sami Yen Stadı’nın Müdürü Hamit Kaşeli’nin, Fenerbahçe Kulübü kongre üyesi çıkması üzerine ayaklandı. Ancak yönetim Kaşeli’ye sahip çıktı 
     HALİL ÖZER 

     Yönetim savundu 
     SARI - Kırmızılı kulüpte, taraftar ile yönetim arasında Fenerbahçe tartışması başladı. Ali Sami Yen Stadı’nın Müdürü Hamit Kaşeli’nin, Fenerbahçe kongre üyesi olduğunun ortaya çıkması üzerine taraftar adeta isyan çıkardı. Sarı - Kırmızılılar, Kaşeli’nin görevden alınması için kulübe yoğun bir baskı uygularken, yönetim Ali Sami Yen Müdürü’nü savundu ve profesyonelce yapılan bir görevde, takım kimliğinin önemli olmadığını savundu. 
     
     "Rambo’dan sorumlu" 
     CİM - BOMLU taraftalar, Ali Sami Yen’de çıkan birçok olayın sorumlusu olarak da Hamit Kaşeli’yi görüyorlar. Ligin ilk haftasındaki Galatasaray - Samsun maçı öncesinde sahaya giren Fenerbahçeli Rambo’nun, Kaşeli tarafından içeriye alındığını ileri süren taraftara karşın yönetim, müdürünü savundu. Sarı - Kırmızılılar, "Kurallar bazılarının işine gelmiyor. Bu yüzden suçlanacak adam aranıyor. Kaşeli, ne dersek onu yapıyor" ifadesini kullandılar. 
     
     Fener’e kolaylık 
     HAMİT Kaşeli için yönetime, taraftar tarafından bildirilen diğer iddialar ise şöyle sıralanıyor - İki sopalı İtalyan bayraklarını, sürekli polise toplattırıyor. - Fenerbahçe taraftarı, Ali Sami Yen’e gelirken, kendilerine her zaman öncelik tanıyor. - Galatasaray taraftarı ise yarım kapıdan çıkartılıyor. - Fenerbahçe taraftarı, stada gelmeden önce, oturacakları tribünler tazyikli suyla yıkatılıyor. 
     
Hakan için tele alarmYönetim, yeni kural yüzünden, transfere olanak sağlamak için diplomasi uyguluyor 
     GALATASARAY, FIFA’nın yeni yönetmeliklerine göre, bir yılda iki kez takım değiştirilememesi yüzünden dönüşü zora giren Hakan Ünsal için telefon diplomasisi başlattı. Sarı - Kırmızılı yöneticiler öncelikle Futbol Federasyonu ile temasa geçtiler. Federasyon, Hakan Ünsal’ın transfer edilmesi halinde, kolaylık gösterileceğini yönetime bildirdi. 
     CİM-BOM yönetimi için, yeni yönetmelik yüzünden, en büyük sorunu İngiltere Futbol Federasyonu’nun çıkaracağı da dikkate alındı. Muhafazakar yapısı nedeniyle yönetmelikler konusunda asla taviz vermeyen İngilizler’in, Hakan’ın Galatasaray’a transferi halinde, lisansını vermeyeceği olasılığı ortaya çıktı. Bu yüzden Galatasaray, İngiliz federasyonu ile yakın temasa geçti. Cim-Bom sorunu çözmesi halinde yıldız futbolcuyu renklerine bağlayacak. 
     
Milliler döndü      GALATASARAY, hafta sonunda karşılaşacağı Bursaspor için çalışmalarını sürdürüyor. Pazartesi gününden beri her gün çift idman yapan Sarı - Kırmızılılar dün akşam milli oyuncuların da dönüşüyle ilk kez tam kadro çalışma olanağı buldular. Teknik Direktör Fatih Terim, savunmayı ve forvet oyuncularını yine uyararak daha dikkatli olmalarını istedi. 
     
Formula rüyası      GALATASARAY yönetimi, Türkiye’nin gündemine oturan Formula 1 organizasyonu için devreye girecek. Sarı - Kırmızılılar, yarışların İstanbul’da yapılmasının kabul edilmesi halinde, Riva arazisini aday göstermek üzere kulis faaliyetlerine başlayacak. Cim - Bom, söz konusu arazinin, İstanbul’a uzaklığı nedeniyle fazla cazip görünmemesine rağmen, bu konudaki ısrarını sonuna kadar sürdürecek. 
     



 SPOR 

























</TEXT>
</DOC>
