<DOC>
<DOCNO> 114694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/23/son/sontur09.html </URL>
<DATE> 2002/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Postacılardan özel halk otobüslerine dava 
</HEADLINE>
<TEXT>

     PTT Genel Müdürlüğü, postacıların özel halk otobüslerinden ücretsiz yararlanmaları için dava açtı. 
     PTT Genel Müdürlüğü'nün avukatları Çağla Orduoğlu ve Cem Kandemir tarafından Ankara 15. Asliye Hukuk Mahkemesi'ne açılan davanın dilekçesinde, 5584 sayılı Posta Kanunu'nun 13. maddesine göre, postacıların seyahat ücretlerinden muaf oldukları belirtildi. 
     Bakanlar Kurulu'nun 5 Nisan 2002 tarihli kararında da posta dağıtıcılarının, 8 Ocak 2002 tarihli 4736 sayılı Kanun'un 1. maddesinin 1. fıkrası hükmünden muaf olduklarının belirtildiği ifade edilen dilekçede, postacıların şehiriçi taşıma hizmetlerinden ücretsiz yararlandırılmaları için Ankara Şehiriçi Özel Halk Otobüsü Esnaf Odası'na başvuruda bulunulduğu, ancak bu talebin reddedildiği kaydedildi. 
     Dilekçede, posta dağıtıcılarının, bindikleri otobüslerde, "hakaret ve aşağılanmaya varan davranışlarla karşılaştıkları" öne sürülerek, hukuka aykırı ve haksız uygulamanın durdurulması talep edildi. 
     Dilekçede, postacıların, özel halk otobüslerinden ücretsiz yararlandırılmalarına karar verilmesi istendi. 
     Özel Halk Otobüsleri Esnaf Odası Başkanı Bahattin Göktaş ise daha önce aynı nedenden ötürü açılan dava sonucunda, bir özel halk otobüsü şoförünün mahkeme tarafından para cezasına çarptırıldığını belirtti. 
     Karara itiraz ettiklerini ifade eden Göktaş, şunları kaydetti 
     ''6. Asliye Ceza Mahkemesi, 06.08.2002 tarihli kararıyla sanığa TCK'nın 2. maddesine göre yasanın açıkça suç saymadığı bir eylemden ötürü ceza verilemeyeceğine, şoförün beraatine ve cezanın kaldırılmasına hükmetti. Yani, mahkeme kararı var, postacılar mesai içinde veya dışında ücretli taşınacak.'' 
     





</TEXT>
</DOC>
