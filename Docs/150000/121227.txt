<DOC>
<DOCNO> 121227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/27/ekonomi/eko06.html </URL>
<DATE> 2002/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya markası’ olmak için önce logoları yenilediler 
</HEADLINE>
<TEXT>

Vitra ve Artema’nın logosunu yenilediklerini söyleyen Eczacıbaşı, "Hedefimiz dünya markası olmak" dedi 
     EKONOMİ SERVİSİ 

     Eczacıbaşı Yapı Grubu’nun iki temel markası olan Vitra ve Artema’nın logoları, uluslararası marka konumlarına uyum sağlamak üzere 11 yıl aradan sonra yenilendi. Yeni logoların tanıtımı için düzenlenen basın toplantısında konuşan Eczacıbaşı Holding Yönetim Kurulu Başkanı Bülent Eczacıbaşı, Vitra ve Artema için oluşturulan yeni kimlik çalışmasının temel amacının Vitra’yı bir dünya markası yapmak olduğunu söyledi. 
     "Hedefimiz stratejik pazarlarda en az yüzde 5’lik paya ulaşmak" diyen Eczacıbaşı, Türkiye’de pazar lideri olan Vitra’nın ağırlık Avrupa’da olmak üzere yaklaşık 50 ülkeye ihracat yaptığını belirtti. Eczacıbaşı’nın verdiği bilgilere göre Vitra Almanya’da yüzde 12, Avusturya ile Yeni Zelanda’da yüzde 10, İspanya’da yüzde 8 ve İngiltere’de de yüzde 6 pazar payına sahip. 
     
     155 milyon dolarlık ihracat 
     Eczacıbaşı daha sonra şunları söyledi 
     "Eczacıbaşı Yapı Grubu’nun 2001’de 137 milyon dolar olan ihracatının bu yıl 155 milyon dolara ulaşmasını bekliyoruz. 2003’te dolar bazında yüzde 10 büyümeyi planlıyoruz. Sektöründe, dünyadaki ilk 10 marka arasında yedinci sırada olan Vitra’yı daha yukarılara taşımayı hedefliyoruz." 
     Eczacıbaşı, Vitra ve Artema’nın yeni logolarının uluslararası marka stratejisi danışmanlığı veren Landor firmasıyla yürütülen bir yıllık çalışmanın sonucu oluşturulduğunu bildirdi. 
     



 EKONOMİ 


















</TEXT>
</DOC>
