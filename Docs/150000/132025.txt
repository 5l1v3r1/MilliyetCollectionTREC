<DOC>
<DOCNO> 132025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/20/son/sonspo08.html </URL>
<DATE> 2003/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Aydın Örs Hollanda maçı kilit maç 
</HEADLINE>
<TEXT>

     A Milli Basketbol Takımı Başantrenörü Aydın Örs, Hollanda maçı öncesinde oyuncularının çok istekli olduğunu belirterek, ''Mirsad, İbrahim ve Hüseyin'in de milli takıma sağlam ve formda gelmesi bizi sevindirdi'' dedi. 
     33. Avrupa Erkekler Basketbol Şampiyonası Yarı Final Eleme Grubu'nda 22 Ocak Çarşamba günü Hollanda ile yapacakları maçı, ''kilit maç'' olarak değerlendiren Örs, bu maçı kazanıp, Litvanya maçına prestij için çıkmak istediklerini söyledi. 
     Ömer dışında eksiklerinin bulunmadığını anlatan Aydın Örs, şöyle konuştu 
     ''Sakatlığı geçen Kerem, Hollanda maçında oynayacak. Gençleri milli takımın havasını teneffüs etmeleri için aday kadroya çağırdık. Ancak şu aşamada Vedat ve Rasim'in Hollanda maçı kadrosuna girmesi zor. İkisi de çok yetenekli oyuncular, gerektiği zaman kadroya girerler. Fatih ve Ender ise maç kadrosunda yer alabilir. Kadroyu maç sabahı belirleyeceğim.'' Örs, ''12 Dev Adam'' sloganına yakışır basketbol oynamaları için kendi sahalarında seyirciyle bütünleşmeleri gerektiğini ifade ederek, ''Basketbolseverler Hollanda ve Litvanya maçlarında Abdi İpekçi'ye gelerek, bize destek versin. Onlarla bütünleşirsek, Hollanda ve Litvanya'yı yeneriz'' şeklinde konuştu. 
     
     KEREM TAKIMLA ÇALIŞTI 
     A Milli Takım, Hollanda maçı hazırlıklarına yaptığı çalışmayla devam etti. 
     Abdi İpekçi Spor Salonu'nda Başantrenör Aydın Örs yönetiminde gerçekleştirilen ve yaklaşık 2,5 saat süren idmanda oyuncular, şut çalışmasının ardından taktik ağırlıklı maç yaptı. Milliler, idmanın son bölümünde salonda halter çalıştı. 
     Sakatlığı geçen Kerem, ilk kez takımla birlikte çalışırken, kasığında ödem oluşan Ömer, tedavi oldu. Hollanda maçında oynayamayacak olan Ömer'in Litvanya maçına yetiştirilmeye çalışıldığı bildirildi. 
     Şut çalışması sırasında başı dönen Vedat, antrenman maçında yer almadı. Bu oyuncunun rahatsızlığının önemli olmadığı kaydedildi. 
     Milliler, akşam yapacakları antrenmanla hazırlıklarını sürdürecek. 
     





</TEXT>
</DOC>
