<DOC>
<DOCNO> 112731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/13/son/sonspo01.html </URL>
<DATE> 2002/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Şenol Güneş "güzel ve kaliteli bir maç oldu" 
</HEADLINE>
<TEXT>

     Milli Takımlar Teknik Direktörü Şenol Güneş, 12. Avrupa Futbol Şampiyonası 7. Eleme Grubu'nda, ay-yıldızlıların Makedonya'yı 2-1 yendiği karşılaşmanın ardından ''Güzel ve kaliteli bir maç oldu'' dedi. 
     Şenol, karşılaşma sonrası düzenlenen basın toplantısında, maçtan önce mutlak galibiyet istediklerini ve puan kaybına tahammüllerinin olmadığını belirterek, ''Bu anlayışla oynadık. Fakat kazanmak kolay olmuyor. Büyük-küçük rakip yok. Bugün onu gördük'' diye konuştu. 
     Rakibin, bekledikleri gibi ilk yarıda saldırgan ve hırslı oynadığını vurgulayan Güneş, şunları söyledi 
     ''Maçın başında golü de buldular. İlk yarıda arzulu oynamamıza rağmen iyi değildik. Bu yarıda oyun rakibin kontrolündeydi. İkinci yarıda oyundan düştüler. Maça ağırlığımızı koyduk ve hak ettiğimiz galibiyeti aldık. İlk yarıda Makedonya'nın, ikinci yarıda ise bizim çok pozisyonumuz oldu. Kazanmak için tüm güçlerini ortaya koyan oyuncularımı kutluyorum. Makedonya da yapabileceğinin en iyisini yaptı, ama şansları yoktu.'' A Millilerden Emre, zorlu bir maç olduğunu belirterek, ''Ancak, oyunu lehimize çevirmesini bildik. Maçta sertlik vardı. Bu da normal'' dedi. 
     Takımın bir golünü atan Nihat, ''Çok iyi oynamadık, ama kazanmasını bildik. Gol için de şans benden yanaydı'' derken, Alpay ise ''Elimizden geldiğince mücadele ettik. Şanssız bir gol yedik, daha sonra oyuna ağırlığımızı koyduk. Şu andan itibaren, önümüzdeki maçı düşünmeye başladık'' diye konuştu. 
     Makedonya-Türkiye maçını, İngiltere Futbol Federasyonu'ndan Ken Brown ve Ted Buxteon da izlediler. İki temsilci, maç sırasında sürekli not tuttular. 
     





</TEXT>
</DOC>
