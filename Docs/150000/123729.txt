<DOC>
<DOCNO> 123729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/10/son/sondun25.html </URL>
<DATE> 2002/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
2003 Dünya Güzellik Yarışması Çin'de yapılacak 
</HEADLINE>
<TEXT>

     2003 Dünya Güzellik Yarışması Çin'de yapılacak. 
     Dünya Güzellik Yarışması komitesinin Başkanı Julia Morley, yarışmanın Güney Çin Denizi adası Haynan'ın Sanya şehrinde yapılacağını belirterek, ''Burası görülmeye değer, tıpkı Hawai gibi'' dedi. 
     Morley, yarışmayla ilgili ayrıntıların henüz belli olmadığını da belirterek, Çinli yetkililer onayladıktan sonra finale kadar tüm ülkede faaliyetlerde bulunacaklarını ifade etti. 
     Mükemmel tabiat güzellikleriyle bilinen Haynan adası geçen yıl Çin ile ABD arasında diplomatik krize de neden olmuştu. 
     1 Nisan 2001'de Amerikan EP-3 casus uçağı uluslararası hava sahasında bir Çin F-8 savaş uçağıyla çarpıştıktan sonra Haynan Adası'na acil iniş yapmış, düşen Çin uçağının pilotu bütün aramalara rağmen bulunamamıştı. 
     Çin, iki ülke arasında diplomatik krize yol açan olaydan 11 gün sonra Amerikan uçağının 24 kişilik mürettebatını serbest bırakmıştı. 
     Türkiye güzeli Azra Akın, 2002 Dünya Güzeli seçilmişti. 
     İngiltere'nin başkenti Londra'da yapılan yarışmada, Kolombiya güzeli Natalia Peralta ikinci, Peru güzeli Marina Mora Montero ise üçüncü olmuştu. 
     Nijerya'da yapılması gereken yarışma, burada çıkan olaylar nedeniyle İngiltere'de düzenlenmişti. 
     





</TEXT>
</DOC>
