<DOC>
<DOCNO> 141497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/08/son/sonspo09.html </URL>
<DATE> 2003/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Aziz Yıldırım Yanlış yapılan bir tezahüratta gerekeni yapacağım 
</HEADLINE>
<TEXT>

     Fenerbahçe Kulübü Başkanı Aziz Yıldırım, bu akşamki derbi maçta Galatasaraylı taraftarların kendisine küfürlü tezahürat yapmaları karşısında tepkisini ortaya koyacağını belirterek, ''Yanlış yapılan bir tezahüratta gerekeni yapacağım. Bunu hep beraber göreceğiz'' dedi. 
     Yıldırım, kulübün olağan mali genel kurul toplantısında yaptığı konuşmada, İl Spor Güvenlik Kurulu'nun derbi maçla ilgili yaptığı toplantıda bu konuyu gündeme getirdiğini vurgulayarak, ''Her zaman küfürlü tezahürat yapılıyor. Bunu toplantıda da söyledim. Bu akşam yalnış yapılan bir tezahüratta gerekeni yapacağım. Bunu hep beraber gereceğiz'' diye konuştu. 
     Maçın hakemiyle ilgili yorum da yapan Aziz Yıldırım, Selçuk Dereli'nin kendisine yönelik olarak yapılacak kötü tezahüratları önleyebileceğine inanmadığını ima ederken, Dereli için, ''Tayin edilmiş bir hakemdir'' ifadelerini kullandı. 
     
     ''ORTEGA KONUSUNDA BİR LİRA BİLE HARCATMAM'' 

     Sarı-lacivertli takıma gelişi ve gidişi olay olan Arjantinli futbolcu Ortega konusunda eski kulübü River Plate ile yapılan görüşmelere de değinen Yıldırım, ''Ortega konusunda kulübün bir lirasını bile harcatmam. Bu konuda inatçıyım'' diye konuştu. 
     Arjantinli futbolcu konusunda kendilerinin de yalnış yapmış olabileceğini anlatan Yıldırım, şöyle devam etti 
     ''Maalesef bu konuda bizlerin de yaptığı yalnışlar olabilir. Sonuçta bu aşamaya geldi. FIFA ile bütün yazışmaları yaptık. Menajerleri ve eski kulübünün yöneticilerine kulübümüzün bir lirasının harcanacağı çözümlere 'hayır' diyeceğimizi söyledik.'' Yıldırım, yıldız futbolcu için Suudi Arabistan'dan teklif olduğunu da söyledi. 
     
     ŞİRKETLEŞME KONUSU 

     Fenerbahçe Sportif A.Ş.'nin halka açılması için uygun zamanı beklediklerini ifade eden Aziz Yıldırım, şartlar nedeniyle bekleyeceklerini kaydetti. 
     Kulübün haklarının yüzde 15'ini satmaya vicdanlarının elvermediğni anlatan Yıldırım, ''Bugün halka açılamayız. Çünkü, bunu bugün yaparsak sadece 5-10 milyon dolar gelir elde ederiz. 5-10 milyon dolar için kulübün haklarının yüzde 15'ini satmaya vicdanımız elvermiyor'' diye konuştu. 
     Fenerbahçe Kulübü'nün yapması gereken en önemli işin stadın tapusunu almak olacağını anlatan Yıldırım, ardından Dereağzı'ndaki tesislerle bütünleşmek için buradaki arazilerin de kulübe kazandırılması gerektiğini ifade etti. 
     Görevi geldikleri günden itibaren kulübe gelir getirecek yatırımlar yapma gayreti içerisinde olduklarını vurgulayan Aziz Yıldırım, Fenerium mağazalarının artık bir marka haline geldiğini söyledi. 
     Kendisinden bir önceki dönemde Adidas firması ile yapılan 5 yıllık forma sponsorluğu karşılığında kulübün 500 bin dolar kazandığını belirten Yıldırım, ''Biz geldiğimiz yıl anlaşmayı bozup kendi şirketimizle yürümeye başladık. Bugün 6 milyon dolarlık gelir elde ediyoruz. Bunu 10 milyon dolar rakamlarına çekebilmek için de gereken herşeyi yapıyoruz'' diye konuştu. 
     Tahmini bütçelerin yıl içerisindeki değişimlerle farklı şekillerde sonuçlanabileceğini kaydeden Yıldırım, sportif alanda başarısız olduğu yorumlara gönderme yaparak espiriyle, ''Spordan anlamayabiliriz, bazı şeyleri yapamayabiliriz, ama para konusunda hatamız olmaz'' dedi. 
     Bu arada, medyada kulübün üzerinde oyunlar oynandığını ileri süren Aziz Yıldırım, eski sporcu ve gazeteci Abdullah Çevrim'in dövülmesi olayını kendilerine mal etmeye çalışanların, Engin Verel'in vurulması olayında da aynı şeyi yaptıklarına dikkati çekerek, bunu yapanları kınadığını ifade etti. 
     Aziz Yıldırım, konuşmasını bu ay ikinci sayısı yayımlanan kulübün resmi dergisinde yer alan bir şiiri okuyarak tamamlarken, üyeler Yıldırım'ı ayakta alkışladı. 

     
</TEXT>
</DOC>
