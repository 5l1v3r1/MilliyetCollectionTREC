<DOC>
<DOCNO> 146065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/28/son/sontur33.html </URL>
<DATE> 2003/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
THY uçağı kaçırıldı... 
</HEADLINE>
<TEXT>

     Türk Hava Yolları'nın İstanbul-Ankara seferini yapan Airbus A310 tipi uçağın içindeki 194 yolcu ve 9 mürettebatıyla birlikte kaçırıldığı bildirildi... 
     Atatürk Havalimanı'ndan saat 22.00'de kalkan uçak, havalandıktan 20 dakika sonra kaçırıldı... 
     Kaçırılan İstanbul-Ankara uçağında, yeni milletvekilleri ile eski milletvekillerinin de bulunduğu öğrenildi. 
     Alınan bilgiye göre, kaçırılan uçakta AK Parti Balıkesir Milletvekili Turhan Çömez ile Ankara Milletvekili Vahit Erdem ve eski ANAP Milletvekili Işın Çelebi de bulunuyor. 
     SPK Başkan Yardımcısı Kubilay Timuçin ile Vakıfbank Genel Müdürü Ahmet Kaçar'ın da uçak yolcuları arasında bulunduğu belirtildi. 
     Ulaştırma Bakanı Binali Yıldırım, kaçırılan uçağın yakıt ikmali için Atina'ya indiğini bildirdi. 
     
     Yunan televizyonlarından canlı yayın 

     Yunan televizyonları, THY uçağının İstanbul-Ankara seferini yaparken kaçırılmasını ve Atina'ya yönlenmesini yayınlarını keserek duyurdu. 
     Televizyonlar, 2 adet F-16 savaş uçağının, THY uçağına eşlik etmek üzere havalandıklarını bildirdi. 
     
     Saim Eskioğlu'nun açıklaması... 

     İstanbul Vali Yardımcısı Saim Eskioğlu, konuya ilişkin yaptığı açıklamada, uçak pilotunun kaçırılma sinyalini Ankara'ya verdiğini söyledi. 
     Pilottan alınan bilginin, uçağın Atina'ya yönlendirildiği, daha sonra ise yönünün Almanya'ya çevrileceği şeklinde olduğunu anlatan Eskioğlu, uçağın şu anda Türk hava sahasından çıkmak üzere olduğunu kaydetti. 
     Eskioğlu, kaçırılan uçakta 194 yolcu ve 9 mürettebat olmak üzere 203 kişi bulunduğunu bildirdi. 
     Bu arada, uçak kaçırma olayı nedeniyle Atatürk Havalimanı'nda kriz merkezi oluşturulduğu öğrenildi. 
     




</TEXT>
</DOC>
