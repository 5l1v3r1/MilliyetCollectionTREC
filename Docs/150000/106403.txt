<DOC>
<DOCNO> 106403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/08/son/sontur01.html </URL>
<DATE> 2002/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih Sultan Mehmet Köprüsü'ndeki çalışmalar sona erdi 
</HEADLINE>
<TEXT>

     Bayındırlık ve İskan Bakanı Abdülkadir Akcan, Fatih Sultan Mehmet Köprüsü'ndeki onarım çalışmalarıyla, köprünün rutin bakımını zamanında yaparak kullanım süresini uzattıklarını söyledi. 
     Fatih Sultan Mehmet Köprüsü'nde Haziran ayında başlayan çalışmalar dün akşam saat 23.30'da tamamlandı. 
     Köprü İşletme Binası'nda çalışmaların tamamlanması dolayısıyla basın toplantısı düzenleyen Bakan Akcan, 14 yıl önce trafiğe açılan köprüden bugüne kadar yüzde 33'ü ağır vasıta olmak üzere toplam 198 milyon 751 bin 858 taşıt geçtiğini kaydetti. 
     Akcan, köprüyü, mastik asfaltında meydana gelen bozulmalar nedeniyle 17 Haziran Pazartesi günü onarıma aldıklarını belirterek, 15 Eylül Pazar günü bitirilmesi planlanan çalışmaların 8 gün önce tamamlandığını söyledi. 
     Hava koşulları nedeniyle 13 gün çalışma yapılamamasına rağmen, günün 24 saati süren bir çaba sonucunda köprünün planlanandan önce kapalı olan bölümlerinin trafiğe açıldığını ifade eden Akcan, çalışmaların 4 aşamada ve her iki yönde 3'er şerit olmak üzere 6 şerit trafiğe açık tutulacak şekilde gerçekleştirildiğini kaydetti. 
     Akcan, trafik şeritlerinin dışında yaya tretuvarlarındaki onarımın ise daha sonra tamamlanacağını anlatarak, çalışmalarda 35 bin metrekare izolasyon, 36 ton çinko teli, 3 bin 500 ton mastik asfalt ve 1300 ton kum kullanıldığını bildirdi. 
     Kullanılan malzemelerin yaklaşık 3 milyon 500 bin dolara mal olduğunu belirten Akcan, ''Amacımız, köprünün rutin bakımını zamanında yaparak kullanım süresini uzatmaktır'' dedi. 
     
     ''ÜÇÜNCÜ KÖPRÜ GEREKLİ'' 

     Bakan Akcan, basın toplantısının ardından, Fatih Sultan Mehmet Köprüsü'nde onarımı tamamlanan şeritlerde incelemelerde bulunarak, işçilerle sohbet etti. 
     Gazetecilerin sorularını da cevaplandıran Akcan, ''İstanbul Boğazı'na üçüncü köprünün gerekli olup olmadığına'' ilişkin bir soruya karşılık, ''Üçüncü köprü bu şehirde bir ihtiyaç. Bunu herkes görüyor. Bizim yeni bir köprüye ihtiyaç göstermek gibi düşüncemiz asla olmadı. Üçüncü ve dördüncü köprüler, İstanbul'un trafiğini rahatlatacak planın bir parçası olarak düşünülmelidir. Yeri neresi olursa olsun üçüncü köprü bir ihtiyaçtır'' diye konuştu. 
     Köprü geçiş zamlarıyla ilgili bir soruya karşılık Akcan, şunları kaydetti 
     ''2001 Temmuz ayındaki köprü geçiş ücretlerine eklenen zam 500 bin lira, yani yüzde 33'tü. Otoyollarda ise yüzde 200'lere varan zam yapılmıştı. Hata, hem yargının, hem de yargıya dava açanlarındır. Köprü zammıyla otoyol zammını birlikte ele alıyorlar. Karayolları Genel Müdürlüğü Danıştay'a yürütmeyi durdurma istemiyle başvuruda bulundu. Eğer Danıştay idare mahkemesinin karanının iptaline yönelik bir karar alınırsa 1 Temmuz 2001'de uygulamaya sokulan ücret aynen geçerli olacak. İlave ücret yapılmayacak.'' Akcan, ''Köprü geçiş ücreti için 2 milyon lira fazla değil mi sorusuna da, ''Otoparka da aynı ücret veriliyor'' şeklinde cevap verdi. Köprü ücretinin, bakım çalışmaları yapılması için ihtiyaç olduğunu dile getiren Akcan, köprünün inşa edilirken ücretli geçişe göre ayarlandığını vurguladı. 
     





</TEXT>
</DOC>
