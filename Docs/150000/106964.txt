<DOC>
<DOCNO> 106964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/11/son/sondun24.html </URL>
<DATE> 2002/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam'ın sığınağını yapan mühendis "Kolay kolay ölmez" 
</HEADLINE>
<TEXT>

     Irak Devlet Başkanı Saddam Hüseyin'in yeraltındaki sığınaklarının yapımında görev alan Yugoslav inşaat mühendisi, ABD'nin Saddam'dan konvansiyonel silahlarla kurtulamayacağını söyledi. 
     Adının açıklanmasını istemeyen mühendis, Reuters'le yaptığı röportajda, konvansiyonel silahlarla Saddam'a ulaşmanın çok zor olduğunu ve ABD'nin, Irak liderini ''içeri girerek alması'' gerektiğini belirtti. 
     Irak'ın, 1980'lerde savunma altyapısını inşa eden ekibin üyesi olan Yugoslav mühendis, yerin en az 30 metre derinine inşa edilen sığınakların 2 ton TNT'nin yol açacağı patlamaya dayanabileceğini, Saddam Hüseyin'i sadece bombalamakla öldürmenin son derece güç olduğunu kaydetti. 
     Sığınakların, Yugoslavya'nın eski komünist lideri Marshal Josip Broz Tito için yapılanların aynısı olduğunu söyleyen mühendis, bu sığınakların şimdiye kadar, 1991 Körfez Savaşı, 1992-1995 Bosna Savaşı ve 1999'da NATO'nun 78 gün süren Kosova harekatı olmak üzere 3 önemli testi başarıyla geçtiğini ifade etti. 
     Yugoslav mühendis, hava saldırıları ve tank ateşlerinden korunmak için tasarlanan barınakların yanı sıra yeraltında komuta noktaları ve hastaneler inşa ettiklerini de belirtti. 
     Sığınakların bazısının 500 kadar kişiyi barındırabilecek kapasitede olduğunu, bir ay yetecek hava, su, gıda ve yakıt sağlanacak şekilde yapıldığını söyleyen inşaat mühendisi, ''Ancak tüm çıkışlar kapatılırsa içerdekiler ancak 96 saat yaşayabilir'' dedi. 
     





</TEXT>
</DOC>
