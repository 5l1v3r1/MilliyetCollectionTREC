<DOC>
<DOCNO> 128184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/02/ekonomi/eko05.html </URL>
<DATE> 2003/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kullan-at’ terlik Turteks’i uçurdu 
</HEADLINE>
<TEXT>

Tekstilde sıkışınca terlik işine giren Turteks, İngiliz ve Alman havayolu şirketlerine kullan at’ tipi terlik satıyor. THY’nin ihalesini de Çinliler’den kaptı 
     Konya’da, tekstil alanında faaliyet gösterirken kriz yüzünden iş değiştirmeye karar veren ve kullan - at’ tipi terlik üreten Turteks Dış Ticaret, Alman ve İngiliz havayolu şirketlerinin ardından Türk Hava Yolları’nın THY terlik ihalesini de Çinliler’in elinden aldı. Turteks’in sahibi ve Genel Müdürü Mustafa Karaduman, "Terliklerimizi 30 ülkede 300’ü aşkın lüks otel ve prestijli havayolu şirketlerine veriyoruz" diye konuştu. 
     
     Marie Claire’e satıyor 
     Karaduman, "Büyük otel zincirlerine sahip Marie Claire’in tüm terliklerini biz yapıyoruz. Kullan - at tipi terlikler, artık neredeyse otellerin hizmet kalitesini belirliyor. Biz de 1 dolar ile 1.5 dolar arasındaki fiyatlardan sattığımız terlikleri beklentilere cevap verecek kalitede üretiyoruz. Alman ve İngiliz Havayolları’ndan sonra Çinli bir firma ile THY’nin terlik ihalesi için kıyasıya bir mücadele içine girdik. Ancak ihaleyi Çinliler’e kaptırmadık" dedi. 
     
Rusya’ya yatırıma hazırlanıyor      Turteks Genel Müdürü Karaduman, ABD pazarına numune gönderdiklerini, çok sayıda mal verdikleri Rusya’ya ise fabrika kurmak için girişimlerde bulunduklarını söyledi. Toplam 200’e yakın çalışan ile günde 10 bin adet terlik üretimi gerçekleştirdiklerini kaydeden Karaduman, üretim miktarını yakın bir gelecekte günde 30 bine çıkararak, 2003 yılında 5 milyon dolarlık ihracat yapmayı hedeflediklerini sözlerine ekledi. 
     



 EKONOMİ 

















</TEXT>
</DOC>
