<DOC>
<DOCNO> 104080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/26/son/sontur12.html </URL>
<DATE> 2002/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Org.Kıvrıkoğlu Ecevit'e veda etti... 
</HEADLINE>
<TEXT>

     Genelkurmay Başkanı Orgeneral Hüseyin Kıvrıkoğlu, 30 Ağustos'ta emekliye ayrılacak olması nedeniyle Başbakan Bülent Ecevit'e veda ziyaretinde bulundu. 
     Orgeneral Kıvrıkoğlu'nun Başbakan Ecevit'i ziyareti, Başbakanlık Merkez Binası'nda gerçekleşti. 
     Ecevit, Orgeneral Kıvrıkoğlu'nu, makam odasının bulunduğu kata çıkan merdivenlerin başında karşıladı. 
     Başbakan Ecevit, görüşmenin başlangıcında, Orgeneral Kıvrıkoğlu ile çok verimli bir çalışma yaptıklarını söyledi. 
     Orgeneral Kıvrıkoğlu'nun gerek Milli Güvenlik Kurulu'nda gerekse Silahlı Kuvvetler bağlamında memlekete çok büyük başarılar, başarılı hizmetler getirdiğini anlatan Ecevit, Orgeneral Kıvrıkoğlu'na, ''Bundan sonraki yaşamınızda da eminim ki, devletimize hizmetleriniz, katkılarınız başarıyla devam edecektir. Size, değerli ailenizin üyeleriyle birlikte mutluluklar dilerim'' dedi. 
     Orgeneral Kıvrıkoğlu da şahsına ve Türk Silahlı Kuvvetleri'ne gösterdiği ilgiden dolayı Başbakan Ecevit'e teşekkür etti. 
     Başbakan Ecevit ile çok önemli konuların Türkiye lehinde sonuçlanması bakımından yakın ve büyük bir işbirliği örneği verdiklerini, pek çok konuda da müspet sonuçlar aldıklarını vurgulayan Orgeneral Kıvrıkoğlu, şöyle konuştu 
     ''Bu süre zarfında zat-ı alinizin silahlı kuvvetlerimize daima en yakın desteğine şahit olduk. Bizi, Silahlı Kuvvetlerimiz yönünden son derece büyük bir güçle desteklediniz. O nedenle şahsım, Türk Silahlı Kuvvetleri ve tüm personel adına zat-ı alinize teşekkürlerimi sunmak istiyorum.'' Daha sonra basına kapalı devam eden görüşme, yaklaşık yarım saat sürdü. 
     





</TEXT>
</DOC>
