<DOC>
<DOCNO> 142153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/12/spor/spo04.html </URL>
<DATE> 2003/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk gol sendromu 
</HEADLINE>
<TEXT>

Trabzonspor Teknik Direktörü, ilk golü attıkları birçok karşılaşmada ya yenildiklerini ya da berabere kaldıklarını söyledi. Samet Aybaba, "Skorları koruyabilseydik şu an liderdik" dedi 
     TAKIMIN genç ve tecrübesiz olduğunu belirten Trabzonspor Teknik Direktörü Samet Aybaba, "İlk gol sendromu"na dikkat çekti. Bu sezon ilk golü attıkları birçok karşılaşmadan mağlup ya da berabere ayrıldıklarını söyleyen Aybaba, "Skoru koruyabilseydik, şimdi liderdik. Futbolcularım sadece futbol oynamayı, gol atmayı, seyirciye hoş şeyler sunmayı istiyor. Bu belki güzel ama sonuç almaya yetmiyor" dedi. 
     AYBABA, tribün terörünün giderek tırmanmasında bazı büyük kulüplerin yöneticilerinin hareketlerinin etkili olduğunu söyledi,öYöneticiler, taraftarlardan önce kendilerine çekidüzen vermek zorunda" dedi. Brezilyalı Aurelio’yla anlaşma sağlandığını da açıklayan Aybaba, "Menajerini değiştirdik, sorun çözüldü. Benim de fikrim alındı. Gelecek sezon kalması için gerekli mutabakat yapıldı. İmzalar da atılacak" diye konuştu. 
     
     Sümer’den suçlama 
     TRABZONSPOR Başkanı Özkan Sümer, "Beşiktaş maçı için ceza alırsak, bunun sorumlusu Trabzonsporlular’ın arasına sızmış, Trabzonsporlu gibi görünen ama gerçekte düşmanımız olan gruplar" dedi. Sümer, "Trabzonspor’u sabote ettiler. Küçük ama etkili bir grup. Önünü almak kolay değil" diye konuştu. 
     
     TVS ile pazarlık 
     TRABZONSPOR Yönetimi, isim hakkının satışı için TVS firmasıyla pazarlıkta son aşamaya geldi. Firmanın Bordo - Mavili kulübe 300 bin dolar para vererek tüm ürünlerinin ve reklamlarının satış hakkını alacağı, ayrıca satıştan yüzde 15’lik bir pay vereceği kaydedildi. 
     
     



 SPOR 






















</TEXT>
</DOC>
