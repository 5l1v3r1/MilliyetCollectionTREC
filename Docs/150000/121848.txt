<DOC>
<DOCNO> 121848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/29/son/sonspo23.html </URL>
<DATE> 2002/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaraylı Pinto Taraftarlarımızın sabırlı olmasını istiyorum. 
</HEADLINE>
<TEXT>

     Galatasaray'ın Brezilyalı futbolcusu Fabio Pinto, sarı-kırmızılı renklere gönül verenlere seslenerek, ''Taraftarlarımızdan biraz sabırlı olmasını rica ediyorum'' dedi. 
     Pinto, Galatasaray Kulübü'nün resmi yayın organı dergisinde yer alan röportajında, Ali Sami Yen Stadı'nın Brezilya'dan kesinlikle farklı olduğunu ifade ederek, ''Burada stat her zaman dolu, İspanya'da da bunu göremedim. İstanbul'da elbette çok fazla deneyimim yok, ancak taraftarların desteklerini sahada hissediyorum. Seyircimizin biraz sabırlı olmasını rica ediyorum. Takımda herkes büyük bir ciddiyetle çalışıyor. Böyle olduktan sonra başarı sağlanır'' diye konuştu. 
     
     ''KAYBEDİNCE HERŞEY TERSİNE DÖNÜYOR'' 
     Maçları kazandıklarında herşeyin güzel olduğunu dile getiren Fabio Pinto, ancak yitirince herşeyin tersine döndüğünü söyledi. 
     Pinto, kötü geçen maçların ertesinde hemen sonraki maçın başlamasını istediğini ifade ederek, ''Futbolcular yenilgilerin izlerini bir an önce silmek ister'' dedi. 
     Şu anda kendisini rahatlamış hissettiğini anlatan Pinto, sahada yüzde yüz performans göstermek için tek ihtiyacının zaman olduğunu söyledi. 
     
     ''LUIS FIGO'YA BENZETİLİYORUM'' 
     Pinto, İspanya'da futbol oynadığı dönemde kendisini Luis Figo'nun gençliğine benzettiklerini dile getirdi. 
     Takım içinde lakabının Luis Figo olduğunu anlatan Pinto, ''Figo'nun gençlik yıllarından bir resmi gazetede çıktı ve herkes beni ona benzetmeye başladı. Oyun stilimiz için de aynı yorumu yapıyorlar. Bence o kadar benzemiyoruz'' diye konuştu. 
     
     ''METİN TOKAT'DAN KIRMIZI KART GÖRDÜM'' 
     İngiltere Milli Takımı'nın şu anda teknik direktörlüğünü yapan Sven Goran Eriksson'un 1997 yılında Dünya B Gençler Futbol Şampiyonası'nda geleceğin yıldızları adını verdiği 10 kişilik listenin 5. sırasında yer alan Pinto, bu şampiyonada gösterdiği performansla dikkati çekmişti. 
     Totti, Raul, Riquelme ve Saviola'nın üst sıralarda yer aldığı listede yer almaktan mutluluk duyduğunu belirten Pinto, bu turnuvanın finalinde Gana'yı 2-1 yendikleri maçın hakemi Metin Tokat'dan 17 yaşındayken kırmızı kart gördüğünü anlattı. 
     Pinto ayrıca, röportajda kendisine yöneltilen sözcüklerin ne anımsattığı biçimindeki soruları da şöyle yanıtladı 
     Terim İmparator, Bülent Kaptan, Hasan Şaş Savaşçı, Mondragon Güven, Christian Arkadaşlık, Ayhan Teknik, Baliç Şut, Batista Güç, Fabio Hız Öte yandan Pinto, isminin Fabio olduğunu ve bu biçimde çağrılmak istendiğini de sözlerine ekledi. 
     





</TEXT>
</DOC>
