<DOC>
<DOCNO> 139899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/01/son/sondun13.html </URL>
<DATE> 2003/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell "Amaç Ortadoğu'yu biçimlendirmek değil" 
</HEADLINE>
<TEXT>

     ABD Dışişleri Bakanı Colin Powell, ABD'nin amacının Ortadoğu'yu yeniden biçimlendirmek değil Irak'ı silahsızlandırmak olduğunu belirtti. 
     Powell, Radio France Internationale radyosuna yaptığı açıklamada, "ABD'nin tek bir amacı vardır o da Irak'ın 1441 sayılı BM kararı uyarınca silahsızlandırılmasıdır. Ortadoğu'daki tüm ülkeleri yeniden biçimlendirmek gibi bir amacımız yoktur" dedi. 
     Powell, "Irak'ın silahsızlandırılmasının barışçıl yönlerden başarılamaması halinde, Irak rejimini devirmek ve kitle imha silahlarını yok etmek için bir askeri operasyonun gerekli olacağını" vurgulayarak, "Bana göre, yeni bir Irak rejiminin Irak halkının dileklerine daha iyi cevap vereceği açıktır. Yeni Irak rejimi komşu ülkelerle barış içinde yaşayacak ve belki de bölgenin tamamında barış, istikrar ve refah sağlanacaktır" diye konuştu. 
     Öte yandan Beyaz Saray Sözcüsü Ari Fleischer, Saddam Hüseyin sonrasında Irak'ın yeni liderini ABD'nin seçmeyeceğini belirtti. 
     Fleischer, yaptığı açıklamada, "Irak'ın gelecekteki liderini seçmek ABD'nin işi değildir, bu görev Irak halkına düşmektedir" dedi. 
     





</TEXT>
</DOC>
