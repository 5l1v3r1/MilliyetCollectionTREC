<DOC>
<DOCNO> 112981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/15/guncel/gun03.html </URL>
<DATE> 2002/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Aynaya bakınca ağladı 
</HEADLINE>
<TEXT>

Sokak ortasında eşi tarafından 52 kez bıçaklandığından bu yana ilk kez aynaya bakan Ayşegül Porsuk, yüzünün halini görünce gözyaşlarını tutamadı 
     TUNCAY DAĞLI DHA 

     Adana’da nikahsız yaşadığı Aydın Kara tarafından bıçaklandıktan sonra Numune Hastanesi’nde tedavi altına alınan Ayşegül Porsuk, dün ilk kez aynaya baktı. Halen psikolojik tedavi gören 32 yaşındaki Porsuk, yüzünün ne hale geldiğini görünce gözyaşlarına boğuldu. "Güzel bir kadındım ben. Bu yüzden Aydın hep kıskandı beni. Şimdi doktorlar bana yüzümde iz kalmayacağını söylüyor ama inanmıyorum. Estetik ameliyat olmadan bu izler geçmez ki" diyen Ayşegül Porsuk, bir yandan da hayatta kaldığı için sürekli haline şükrediyor. 
     
     YAŞAMAK ÇOK GÜZEL’ 
     Daha önce bir kere ilaç alarak, bir kere de tüzgazı açarak intihara teşebbüs ettiğini, ancak artık yaşamak istediğini vurgulayan genç kadın, "Şimdi çok pişmanım. Bundan böyle çocuklarım için yaşayacağım. Bir gelirim olmadığı için şimdilik çocukların babaannelerinde kalmalarına müsaade ettim ama kendi ayaklarımın üzerinde durur durmaz çocuklarımı yanıma alacağım" dedi. Olaydan sonra çocuklarının gördüğünü belirten Porsuk, "Ruhsal durumları iyi değil. Televizyon ve gazetelerden etkilenmişler. Özellikle oğlum Ayhan, bıçaklanırken de yanımda olduğu için olayın şokunu üzerinden atamamış" diye konuştu. 
     Bu arada kendi isteğiyle Numune Hastanesi’nden taburcu olan Porsuk’un tedavisinin özel bir hastanede süreceği, masraflarının ise bir kuruluş tarafından üstlenildiği belirtildi. 
     



 GÜNCEL 


















</TEXT>
</DOC>
