<DOC>
<DOCNO> 116816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/04/guncel/gun02.html </URL>
<DATE> 2002/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller’e çekil baskısı 
</HEADLINE>
<TEXT>

DYP’de Tansu Çiller’in genel başkanlıktan çekilmesi gerektiği sesleri yükselmeye başladı. Çiller’in çekilmemesi durumunda büyük kongrede hesaplaşma bekleniyor 
     ANKARA Milliyet 

     Seçim sonuçları DYP’de isyan sesleri yükseltti. DYP Genel İdare Kurulu GİK üyesi Mehmet Gölhan, seçim sonuçlarının yetkili kurullarda değerlendirileceğini belirterek, "Ben olsam çekilirdim. Tansu Hanım’ın başarısız bir seçim neticesinde çekilmesinde yarar var. Bu konu kongremizde değerlendirilir" dedi. 
     
     Takkeyi önüne koymalı 
     DYP Genel Başkan Yardımcısı Hayri Kozakçıoğlu, başarısızlığın DYP’nin yönetim ve politikasında esaslı değişiklikler yapılmamasından kaynaklandığını savundu. Çiller’in liderliğinde, yapılan üç seçimde partinin oylarının sürekli düştüğünü vurgulayan Kozakçıoğlu, "Tansu Hanım’ın takkeyi önüne koyup düşünmesi lazım. Batı demokrasilerinde böyle durumlarda değişiklik en tepede olur. Bu demokratik uygulamanın Türkiye’de de yerleşmesi gerekir" diye konuştu. 
     
     Ekinci Kongre değerlendirir 
     DYP Genel Başkan Yardımcısı Hasan Ekinci sonuçların partililerin içine sinmediğini söyledi. Çekilme konusunun genel başkanın bileceği bir konu olduğunu ifade eden Ekinci, başarısızlığın değerlendirmesinin kongrede yapılacağını belirtti. 
     
     Menderes Çiller kalsın 
     DYP İstanbul Milletvekili ve Genel Başkan Danışmanı Aydın Menderes, partinin bütünlüğü açısından Çiller’in çekilmemesi gerektiğini savundu. Menderes, "Yanlış varsa herkesin yanlışıdır. Bunu genel başkana fatura etmenin doğru olmadığını düşünüyorum" dedi. 
     
     İlk isim Attila oldu 
     DYP Genel Başkan Yardımcısı İsmet Attila, Çiller’e isyan bayrağını açan ilk isim oldu. "Bütün Doğru Yolcuları, DYP’nin kaderine el koymaya çağırıyorum" diyen Attila sözlerini şöyle sürdürdü "Seçmenlerimizi suçlamıyorum. Demek ki kabahat bizde. Kabahat kimindir, en tepede midir, ortada mıdır, altta mıdır Bunun mutlaka yetkili kurullarımızca değerlendirilmesi ve partinin kaderine el konulması mecburiyetini şahsen hissediyorum. DYP’nin sahipleri, partinin kaderine mutlaka el koyacaktır. Bu dönemde biz bu seçimden sonuç alamıyorsak, buna hiç kimsenin diyeceği bir şey olmamalıdır. Tekrar bütün Doğru Yolcuları partinin kaderine el koymaya çağırıyorum." 
     
Yeni lidere ihtiyaç var’      DYP’de gece yarısı gerilimli anlar yaşandı. Attila’nın açıklamasının ardından DYP Genel Başkan Yardımcısı Nurhan Tekinel, Genel Merkez’e gelerek seçim izleme bürosunun başına geçti. Tekinel, partide genel başkanlık sorunu olmadığını savundu. 
     Eski Ankara İl Başkanı Nevzat Ceylan’ın da teşkilat üyeleriyle Genel Merkez’e gelmesi erilimi yekselitti. Tekinel, Ceylan’ın konuşmasını engellemeye çalıştı. Tekinel, "Bir il başkanın açıklamasını protesto ediyorum" diyerek salondan ayrıldı. 
     Ceylan ise teşkilatın 1999’da Çiller’e avans verdiğini belirterek "İstifa konusunda Çiller’in ses vermesini bekledim. Artık yeni lidere ihtiyaç olduğunu teşkilatımız adına söylüyorum" dedi. 
     
İlk kadın Başbakan’dı      Tansu Çiller, 23 Ekim 1944’te Muğla’nın Milas İlçesi’nde doğdu. Boğaziçi Üniversitesi Ekonomi Bölümü’nü bitirdikten sonra ABD’de doktorasını yaptı ve Boğaziçi Üniversitesi’nde profesör oldu. Süleyman Demirel’in DYP liderliği sırasında genel başkan yardımcılığı sıfatıyla siyasete adım attı. 1991 seçimlerinde İstanbul’dan milletvekili seçildi. 
     
     Demirel önünü açtı 
     20 Ekim 1991 seçimlerinden sonra kurulan DYP - SHP koalisyonunda ekonomiden sorumlu Devlet Bakanlığı yaptı. Turgut Özal’ın 1993’te ölümüyle Demirel’in cumhurbaşkanı olması önünü açtı. 
     Olağanüstü kongrede İsmet Sezgin ve Köksal Toptan’ı geride bırakarak DYP Genel Başkanlığı’na seçildi. Böylece Türkiye’nin ilk kadın başbakanı oldu. 5 Nisan kararlarıyla Türk ekonomisinde bir döneme imza atan Çiller, 1995 seçimlerinden sonra kurulan Refahyol hükümetinde başbakan olan Necmettin Erbakan’ın yardımcılığını ve Dışişleri Bakanlığı’nı üstlendi. Türkiye’nin en çok tartıştığı hükümetlerden biri olan Refahyol, 28 Şubat sürecinin ardından rejim bunalımının eşiğinde son buldu. Yurtdışına da uzanan mal varlığıyla en çok tartışılan lider olan Çiller, erken seçim isteyen ana muhalefet partisinin lideri olarak hayal kırıklığına uğradı. 
     



 GÜNCEL 
















</TEXT>
</DOC>
