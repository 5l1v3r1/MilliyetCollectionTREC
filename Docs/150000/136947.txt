<DOC>
<DOCNO> 136947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/15/son/sonspo08.html </URL>
<DATE> 2003/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol... Takımlarımız kurayı değerlendirdi... 
</HEADLINE>
<TEXT>

     Avrupa Basketbol Ligleri Birliği ULEB tarafından organize edilen Erkekler Avrupa Ligi'nde mücadele eden Türk takımları Efes Pilsen ve Ülkerspor'un 2. turdaki rakipleri belli olurken, her iki ekibin yöneticileri de iddialı olduklarını söylediler. 
     Ligde 2. turda D Grubu'nda Rusya'nın USH CSKA Moskova, İspanya'nın Unicaja Malaga ve Hırvatistan'ın KK Cibona VIP Zagreb takımlarıyla eşleşen Efes Pilsen'de hedef, ''Dörtlü Final''e çıkmak olarak belirlendi. 
     Efes Pilsen Kulübü Genel Menajeri Engin Özerhun, grupta eşleştikleri her takımın güçlü olduğunu belirterek, ''Deplasmanda maç kazanan 'Dörtlü Final'e gider'' dedi. 
     Özerhun, 3 rakibinin de kendi sahasında sert oynadığını vurgulayarak, ''Her 3 takım da kendi sahasında güçlü ve agresif oynuyor. Deplasmanda üstünlük sağlayacak ekip 'Dörtlü Final'e adını yazdırır'' diye konuştu. 
     Grupta ''Dörtlü Final'' için USH CSKA Moskova ile daha büyük bir mücadele vereceklerini kaydeden Özerhun, ''Rus ekibi kendi sahasında maç kaybetmedi. Zaten 2. tura yükselen 16 takımın da gücü belli. Ama CSKA Moskova ile çekişeceğiz gibi gözüküyor'' dedi. 
     
     ARIBOĞAN ''GÜÇLÜ BİR GRUBA DÜŞTÜK'' 
     E Grubu'nda Yunanistan'ın Panathinaikos BSA Atina, İtalya'nın Montepaschi Siena ve Skipper Bologna takımlarıyla eşleşen Ülkerspor'un genel müdürü Lütfi Arıboğan ise 2. turda güçlü bir gruba düştüklerini belirterek, ''İlk turda gösterdiğimiz başarıyı ortaya koyarsak 'Dörtlü Final' ihtimalimiz çok yükselir'' dedi. 
     Arıboğan, 2. turda mücadele edecekleri E Grubu'nda çok ilginç bir eşleşmenin yaşandığını kaydederek, ''İlginç bir grup, çünkü Monthepaschi Siena'nın antrenörü bir Türk, Skipper Bologna'nın antrenörü Jasmin Repesa yıllarca Türkiye'de çalıştı. Panathinaikos'da da İbrahim Kutluay var'' diye konuştu. 
     Ligde ilk tur sonunda deplasman maçlarını büyük bir başarı yüzdesiyle tamamladıklarını hatırlatan Arıboğan, şöyle konuştu 
     ''Avrupa Ligi'nde ilk gruptaki başarımızı devam ettirmeye çalışacağız. Birinci turda 2 takımla birlikte en iyi deplasman başarısını elde ettik. Böyle bir oranı 2. turda da yakalarsak 'Dörtlü Final' ihtimali çok yükselir. Güçlü bir gruptayız. Her şeyden önce geçen sezonun Avrupa Şampiyonu Panathinaikos rakibimiz oldu.'' 
     





</TEXT>
</DOC>
