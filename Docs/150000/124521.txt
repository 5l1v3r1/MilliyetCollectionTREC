<DOC>
<DOCNO> 124521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/14/astro/index.html </URL>
<DATE> 2002/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Hayata açılan pencere 
</HEADLINE>
<TEXT>

Yükselen burç hayata açılan penceremizdir. Bu burcu bir vitrin gibi görebiliriz. Hayata girerken ilk nefesi aldığımız, dünya ile karşılaştığımız anda doğu ufkunda yükselen burç astrolojik haritamızın ana referansı olur. Çünkü ancak bu şekilde Ay, Güneş ve diğer gezegenlerin düştükleri yerler yani evler de belirlenmiş olacaktır. Yükselen burç her zaman birinci evimizdir ve bu ev hayata bakış açımızı, genel tutumumuzu, hayata bakış stratejimizi belirleyecektir. Şimdi her burcun yükselende bulundukları konuma göre bakış açılarına bir göz atalım. 

Koç sabırsız ve maceracıdır 
Yükselen Koç sabırsız, hemen harekete geçmeyi arzulayan, çocuk gibi bencil ama liderlik gösteren özellikler getirir. Bu burç yükseliyorsa düşünmeden harekete geçme ve riske, maceraya eğilimli olma söz konusudur. Bu arada haritanızda Mars gezegeninin nasıl konumlandığına bakmak gerekir. Mars rahat açılar içindeyse problem yok ama tersi söz konusu ise sizi daha kavgacı, rekabetçi ve huzursuz bir karakter yapabilir. Koç eğer baskı altındaysa agresifleşebilir. 

Boğa huzur arar 
Yükselen Boğa sakin, daha gelenekçi, alışkanlıklarına bağlı, güvene ve huzura önem veren bir tutum sergiler. Eğer bu burç yükseliyorsa, gelişmelere daha pratik ve maddi yönden daha kolayca bakabilir ve biriktirmeye önem verirsiniz. Zevkler, tat alma ve dokunma duygusu son derece gelişmiştir. Venüs rahat açılar altındaysa kişi sabırlı, zevk sahibi ve parasal konularda usta olabilir. Tersi durumda inatçılık, kıskançlık gündeme gelebilir. 

İkizler yerinde durmak bilmez 
Yükselen İkizler yerinde duramayan, canlı, konuşkan, huzursuz, sabırsız bir görünüm sergiler. Bu burç yükselirken doğanlar bir şeyleri kaçırıyormuşçasına panik havasında olabilirler. Merkür rahat konumda ve açıları da iyiyse, eğitimde son derece başarılı, zihinsel açıdan verimli, güzel konuşan, becerikli bir tutum söz konusudur. Sert açılar altında ise kararsızlık ve güvenilmezlik getirebilir. 

Yengeç hayata karşı ürkektir 
Yükselen Yengeç hayata karşı hassas, ürkek ve daha edilgen bir karakter sergiler. Aile ve ev, özellikle anne ve gelenekler bu kişilerin hayatında şekillendirici bir yer tutar. Aile içinde ve yakınlar arasında huzur arayan, sevdiklerine sıkıca bağlanan, daha evcil bir yapıdadırlar. Bu arada haritada Ay’ın konumu ve açıları da duygusal yönden ne kadar huzurlu olduklarını gösterecektir. Eğer Ay, Boğa ya da Aslan gibi sabit burçtaysa kararlılık artar. 

Aslan dikkat çekmeyi sever 
Yükselen Aslan kararlı, hayatı seven, etrafına enerji veren, organize edici özellikler gösteren bir havadadır. Ateş elementinin kendine güveni, yaşam canlılığı ve büyük düşünmeyi seven havası bu burcu son derece karizmatik kılar. Yükselen Aslan çoğunlukla inatçı ve gururuna fazlasıyla düşkün olabilir. Eğer haritada Güneş zor açılar yapıyorsa, bu durumu daha zor hale getirebilir. Gurur aşırı otoriter bir havaya da dönüşebilir. Aslan dikkat çekmeyi sever, hep karar alıcı durumda olmak ister. 

Başak takıntılıdır 
Yükselen Başak detaylarda son derece iyidir. Mükemmeli düşünmesi ve iyi bir analizci olması onu zihinsel konularda son derece başarılı kılar. Yükselen Başak akılcı, ılımlı ve çalışkan havası ile takdir toplar ama karar alma konusunda çok yetenekli olmayabilir. Küçük şeylere takılarak sorun çıkarabilir. Eğer haritada ateş elementi varsa bu durum dengelenebilir. Merkür’ün konumu burada önem kazanır. Güçlü bir Merkür pratik, becerikli ve daha kendinden emin bir hava getirebilir. 

Terazi uyum ve uzlaşma arar 
Yükselen Terazi yakın ilişkilere, ortaklıklara, sosyal konulara ilgi gösteren, uzlaştırıcı, uyum arayan, bu arada zevklere de düşkün bir karakter çizecektir. Eğer haritada Venüs rahat bir konumdaysa bu kişiler güzellikleri ile öne çıkabilir, ilgi uyandıran, rafine özellikler gösteren, barışçıl kişiler olurlar. Bu burç sürekli bir tartma ve karar verme uğraşındadır. Çoğu zaman tarafsız kalmak isteyerek başkaları üzerinde güvensizlik de uyandırabilir. Haritada zor açılar içindeki Venüs kolaycı, abartılı, zevklere aşırı düşkün ve sosyal ilişkilerde zorlanan bir karaktere neden olabilir. 

Akrep kimseye kolay güvenmez 
Yükselen Akrep’in gözlerinde derinlik, çekicilik ve yoğunluk vardır. Akrep çevresinden emin olmak ister, bu yüzden kolay güvenmez ve sezgilerini kullanarak derin analizler yapar. Akrep sabit burç olmasından dolayı kararlı, kolay pes etmeyen, duygularını biriktiren, olayların arkasındaki nedenleri görmeye çalışan, dayanıklı özellikler verir. Bu burç baskı altında iyi çalışır. Fiziksel açıdan dayanıklıdır. Haritada Mars zor bir konumdaysa, bu kez kolay karar veremeyen, aşırılıklara kaçan, fazla güdüsel ve çoğu zaman yıkıcı olabilecek tepkiler söz konusu olacaktır. 

Yay özgürlüğüne önem verir 
Yükselen Yay kabına sığmayan, hareket halinde, öğrenmeye açık, pozitif bir tutumdadır. Özgürlük onun için çok önemlidir. Bu burç insanı bağlanmakta zorlanır ve maceraya açıktır. Hevesli ve neşeli olmak, büyük düşünebilme yeteneği bu yükselenin olumlu özellikleridir. Eğer Jüpiter haritada düşük durumdaysa, bu kişiler kurallara uymakta zorlanabilir, ahlaki konularda daha gevşek davranabilirler. Bu durum onları güvenilmez kılabilir. Olumlu Jüpiter ise ruhsal konulara açık, bilgelik peşinde, insancıl özellikler getirecektir. 

Oğlak kararlı ve iddialıdır 
Yükselen Oğlak çoğunlukla erken yaşlarda sorumluluk alan, yapıcı, maddi değerlerin farkında, ciddi bir tutum gösterir. Bu burcun kararlı ve iddialı yapısı onları sürekli meşgul kılar. Bununla birlikte Satürn zor konumda ise kötümserlik, kendi kendini kısıtlayan, şansa kapalı ve inatçı bir kimlik ortaya çıkabilir. Bu burç daha içe dönük ve gelenekçidir. Duygusal konularda kolay iletişim kuramayabilir. Bu durum hayat şartlarından da ortaya çıkmış olabilir. Olumlu özellikleri ise ağırbaşlı, sorumluluk yüklenen, uzun vadeli düşünebilen kişilere işaret etmesidir. 

Kova farklılığını vurgulamak ister 
Yükselen Kova bireysel özgürlüğüne özel bir önem verir. Herkesin düşüncesinden etkilenmek yerine kendi farklılığını vurgulamak ister ve bunu görünümüne, giydiği elbiseye ya da saçına uygulayabilir. Bu yüzden yükselen Kova çok uyumlu bir kişi olmayabilir. Aslında arkadaş canlısı ve sosyaldir ama duygusal açıdan daha sert ve inatçı görünebilir. Eğer Satürn olumlu konumdaysa, idealist, ilkelere bağlı, güven veren ve derin düşünen tipler olurlar. Tersi durumda ise geçimsiz, ukala bir imaj ortaya çıkabilir. 

Balık hayatını hayır işlerine adar 
Yükselen Balık çevresinden kolay etkilenen, iyi niyetli, yardımsever ve idealist bir görünüm sergiler. Bu burç yükseldiğinde doğanlar ellerinde olmayan nedenlerden daha fazla etkilenip, hayatlarını başkalarına ya da yardımsever amaçlara adama eğilimindedirler. Eğer haritada Jüpiter rahat açılar altındaysa verici, merhametli, idealist ve dini inançlarında derin olabilirler. Tersi durumda ise sorumsuzluk, kaypaklık, kararsızlık ve iyimserlikle kötümserlik arasında çok sık ve şiddetli dalganabilen, gerçekçi olmayan tipler çizebilirler. 

            Faks 287 74 37 
      







Koç Boğa İkizler    Yengeç           Aslan Başak Terazi Akrep Yay Oğlak Kova Balık 
Yeni pencerede aç 

</TEXT>
</DOC>
