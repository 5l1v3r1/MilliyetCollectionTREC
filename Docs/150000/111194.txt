<DOC>
<DOCNO> 111194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/04/son/sontur03.html </URL>
<DATE> 2002/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal, Mustafa Özkan'ın yalısında işadamlarıyla buluştu... 
</HEADLINE>
<TEXT>

     İstanbul'da bazı işadamlarıyla bir araya gelen CHP Genel Başkanı Deniz Baykal, ''Ekonomik durumdan, piyasadaki gelişmelerden ve siyasi partilerden bahsettik'' dedi. 
     İşadamı Mustafa Özkan'ın Yeniköy'deki yalısında verdiği davete katılan Baykal, çıkışta gazetecilerin soruları üzerine, işadamlarıyla çeşitli konularda sohbet ettiklerini söyledi. 
     Baykal, ''Ekonomik durumdan, piyasadaki gelişmelerden, siyasi partilerden bahsettik. Sosyal bir çağrıydı. Birlikte tatlı tatlı konuştuk. Sayın Özkan iyi bir ev sahibi. Kendisinin doğum gününü de kutladık'' diye konuştu. 
     İşçi, esnaf, işadamı, emekli ve toplumun her kesimiyle görüşmeye devam edeceklerini belirten Baykal, bunda yadırganacak bir şey olmadığını kaydetti. 
     Baykal, bir soru üzerine, Türk takımlarının UEFA Kupası maçlarını izlemediklerini, ancak sonuçları aldıklarını ifade ederek, ''Beşiktaş'ın 5-0'lık galibiyeti davet sırasında büyük tezahüratla karşılandı'' dedi. 
     





</TEXT>
</DOC>
