<DOC>
<DOCNO> 102258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/16/son/sonspo02.html </URL>
<DATE> 2002/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş 132 gündür galibiyete hasret 
</HEADLINE>
<TEXT>

     Birinci Süper Futbol Ligi'nin 2. haftasında yarın İstanbul'da Kocaelispor ile karşılaşacak olan Beşiktaş, evinde tam 168 gündür maç kazanamıyor. 
     Geçen sezon ''iç saha fobisi'' nedeniyle evinde yaptığı maçlarda genelde başarısız bir grafik çizen siyah-beyazlılar, BJK İnönü Stadı'ndaki en son galibiyetini 25. haftada Yimpaş Yozgatspor'a karşı aldı. 
     Rakibini 2 Mart 2002'de yapılan maçta 4-2 yenen Beşiktaş, daha sonra bugüne dek yaptığı 4 iç saha maçında da galibiyet yüzü göremedi. 
     
     SON 4 İÇ SAHA MAÇINDA 2 PUAN ALABİLDİ 

     Beşiktaş, Yimpaş Yozgatspor maçının ardından, yaptığı 4 iç saha maçında yalnızca 2 puan toplayabilirken, son 2 maçını da yitirdi. 
     BJK İnönü Stadı'nda ligin 27. haftasında Denizlispor ile 2-2, 29. haftada da Antalyaspor ile golsüz berabere kalan ''Kara Kartallar'', 31. haftada Fenerbahçe'ye 2-0, 33. haftada da Göztepe'ye 2-1 yenilmekten kurtulamadı ve taraftarlarını hüsrana uğrattı. 
     
     5 MAÇTIR DA LİGDE KAZANAMIYOR 

     Beşiktaş, Birinci Süper Lig'de üst üste 5 maçtır da galibiyete hasret kaldı. 
     Geçen sezon en son galibiyetini 30. haftada deplasmanda Malatyaspor karşısında 1-0'lık skorla alan siyah-beyazlılar, daha sonra yaptıkları 5 lig maçında da adeta galibiyeti unuttu. 
     2001-2002 sezonunun son 4 haftasını 1 beraberlik ve 3 yenilgi alarak kapayan Beşiktaş, bu sezona da Bursaspor beraberliğiyle başlayınca, tam 132 gün ligde galibiyet yüzü görmedi. 

     
     2001-2002 Sezonu 

     31. Hafta Beşiktaş-Fenerbahçe 0-2 
     32. Hafta Gençlerbirliği-Beşiktaş 1-1 
     33. Hafta Beşiktaş-Göztepe 1-2 
     34. Hafta Gaziantepspor-Beşiktaş 1-0 
     
     2002-2003 Sezonu 

     1. Hafta Bursaspor-Beşiktaş 2-2 
     





</TEXT>
</DOC>
