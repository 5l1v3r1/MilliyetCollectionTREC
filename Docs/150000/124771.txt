<DOC>
<DOCNO> 124771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/15/son/sondun11.html </URL>
<DATE> 2002/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail, Arafat'a Noel izni vermedi... 
</HEADLINE>
<TEXT>

     İsrail hükümeti, Filistin lideri Yaser Arafat'ın Noel kutlamaları için Beytüllahim kentine girmesinin yasaklanması yönünde karar aldı. 
     Bir İsrail hükümet yetkilisi, güvenlik kuvvetlerinden alınan bilgi ışığında toplanan hükümetin, Arafat'ın Beytüllahim'e girmesini uygun bulmadığını söyledi. 
     Yetkili, İsrail askerlerinin Beytüllahim kentindeki kontrollerine Noel kutlamaları süresince devam edeceğini, dini kuruluşların kutlamalarda yer almalarına da izin verileceğini belirtti. 
     İsrail güvenlik birimlerinin, Beytüllahim'deki Filistinliler tarafından yöneltilecek olası saldırılara karşı uyarı aldıklarını kaydeden yetkili, İsrail askerlerini bölgeden çekmenin kendilerine daha çok zarar verebileceğini söyledi. 
     Filistin lideri Arafat, geçen yıla kadar Noel'de, Hz. İsa'nın doğduğu yer olarak kabul edilen bazilikanın bitişiğindeki Azize Katerin Kilisesi'nde düzenlenen gece yarısı ayinine katılmak üzere Beytüllahim kentine gidiyordu. 
     





</TEXT>
</DOC>
