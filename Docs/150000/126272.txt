<DOC>
<DOCNO> 126272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/23/guncel/gun08.html </URL>
<DATE> 2002/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Çıplaklar kampı turizme katkı mı 
</HEADLINE>
<TEXT>

ÇAPRAZ ATEŞ 
     NESLİHAN CUYAR 

     Turizm Bakanı Güldal Akşit, Almanya’da tur operatörleriyle yaptığı görüşme sırasında, Türkiye’de çıplaklar kampı açılmasının mümkün görünmediğini, ancak aşırı talep gelmesi halinde değerlendirileceğini belirtti. Akşit, bunun ihtiyaç değil, marjinal bir tercih olduğunu kaydetti. Çıplaklar kampı marjinal bir tercih mi, ihtiyaç mı Türkiye’de de çıplaklar kampı olmalı mı 
     
     Sinan Babila TUROB Başkanı 
Talep varsa arz da olmalı      Çıplaklar kampını ülke şartlarında düşünmemek lazım. Madem ki turizm yapıyoruz, bu da global bir düşüncedir. Böyle bir talep varsa, sokakta olacak değil. Belirli bölgede, belirli insanların ancak kayıt olarak girebileceği yerde olacaktır. Böyle bir talep varsa ve turizmimiz için faydalı ise niçin olmasın Tur operatörleri böyle bir taleple karşılaşıyor ve bu talebi karşılamak için ihtiyaç duyuyorlarsa Türk hükümeti ve yetkilileriyle konuşup bu konuda belli yörelerde, belli tahsisler yapılabilir. Bu Türkiye’de turizmin 12 aya yayılması, belli yörelerden, belli zamanlardan çıkarılması fikrine de yakın düşebilir. Bu bir arz - talep meselesidir. Talep varsa arz da sunulmalıdır. 
     
     Ahmet Barut Akdeniz Otelciler B. Baş. 
Tesettür otel de var      Çok aşırı talep olan bir konaklama türü değil. Ancak Avrupa’da örnekleri var. Özellikle de Hırvatistan’da. Çıplaklar kampı açılabilir. Bizim her türlü konaklama sektörüne ait arz yaratmamız gerekir. Aslında bu bir marjinal tercih ve onlara da hayat hakkı tanımak gerekir. Aile kulübü kadar talep yok tabii ama bunun ihtiyacını hisseden kitle de var. Türkiye’de üç tane çıplaklar kampı olsa müşteri gelir ama yüzbinlerce müşteri akacağını sanmıyorum. Olmasında sakınca yok. Kitle turizmi yapan her ülkede de var. Nasıl tessettür otel varsa, çıplaklar kampı da olabilir. İsteyen istediğine gider. 
     
     Tavit Köletavitoğlu Turizm Yatırımcısı 
Marjinal bir talep      Çıplaklar kampının kapasitesi değil, imaj üzerindeki etkisi daha önemlidir. Bu, son derece marjinal bir taleptir. Varsa böyle bir talep, "hayır" derseniz birşey olmaz, "evet" derseniz rengi tamamlamış olursunuz. Dünya turizmini tamamen talep belirliyor. Talep ihtiyaç gösteriyorsa bunu ferdi, ailevi ya da toplumsal bir namus meselesi gibi görmektense basite indirgemek, o talebin sınırlılıkları içinde arzda düzenleme yapmak gerekir. 
     
     Bülent Akarcalı Turizm eski Bakanı 
Türkiye’nin ihtiyacı yok      Çıplaklar kampının Türkiye turizminin gelişmesinde ciddi bir eksik olduğunu, Türkiye’ye bu yönde bir talep geleceğini sanmıyorum. Çünkü Avrupa’daki bu kamplara gidenler, sanıldığının üstünde ciddi kurallarla ülkeleri seçerler. Seçtikleri ülkelerde polemik konusu olmayı istemezler. Paparazzi konusu olma riski varsa kesinlikle tercih etmezler. Bu Türkiye’de ihtiyaç değildir, marjinal bir tercihtir. 
     
     Başaran Ulusoy TÜRSAB Başkanı 
Karar siyasi otoritenin      Bize böyle bir talep, ihtiyaç gelmedi. Gelirse Turizm Bakanlığı’na intikal ettiririz. Olursa da bu siyasi otoritenin kararıdır. Bizim kararımız değil. Böyle talep gelmedi, ihtiyaç da yok. 
     



 GÜNCEL 

















</TEXT>
</DOC>
