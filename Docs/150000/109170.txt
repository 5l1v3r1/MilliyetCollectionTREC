<DOC>
<DOCNO> 109170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/23/son/sontur08.html </URL>
<DATE> 2002/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal, seçim bildirgesini açıkladı... 
</HEADLINE>
<TEXT>

     CHP Genel Başkanı Deniz Baykal, ''Bu seçim, Türkiye'nin yaşadığı bütün olumsuzluklara, yanlışlıklara, haksızlıklara, yolsuzluklara karşı bir büyük toplumsal başkaldırısını, isyanını yansıtmalıdır'' dedi. 
     Baykal, Polat Renaissance Oteli'nde düzenlediği basın toplantısında, partisinin seçim bildirgesini açıkladı. 
     Bildirgenin altında yatan temel anlayışa işaret eden Baykal, bildirgelerinin bu seçimlerin kendileri açısından taşıdığı önemi yansıttığını söyledi. 
     Baykal, 3 Kasım milletvekili genel seçimlerini Türkiye için ''kader seçimleri'' olarak gördüklerini ifade ederek, şöyle konuştu 
     ''Bugüne kadarki anlayışımızla, bakış açılarımızla, ölçülerimizle, değerlendirmelerimizle bundan sonra da devam edecek olursak, Türkiye'nin sorunlarının taşınamaz noktaya çıkacağını, ülkemizdeki krizin çok tehlikeli boyutlarda derinleşeceğini ve olağanüstü güçlüklerle karşı karşıya kalacağımızı düşünüyoruz. Türkiye'nin, bir zamanlar Latin Amerika'da görülen kronik, siyasal, sosyal ve ekonomik krizler dünyasına doğru sürüklenebileceğini, tarihi doğrultusunun tehlikeye girebileceğini, demokratik rejiminin, hukukun üstünlüğüne dayalı yaşam biçimimizin çok ciddi sıkıntılarla karşı karşıya kalabileceğini düşünüyoruz. 
     Bu nedenle bu seçimin, Türkiye için yeni bir başlangıç, bir anlamda yeniden doğuş, çok köklü bir iradeyle bir silkinme seçimi olması gerektiğini düşünüyoruz.'' 
     
     ''SEÇMENLERİMİZİ AHLAKİ İSYANA ÇAĞIRIYORUM'' 
     Baykal, Türkiye'nin bu seçimle kendisini, tarihi doğrultusuna yakışan, içine girdiği krizleri aşma imkanı verecek ve yeni bir iddiayla tazelenen bir siyasi irade ile dünyada hakkı olan yeri almasına fırsat sağlayacak bir seçime dönüştürülmesini öngördüklerini anlattı. 
     Her seçimin önemli olduğunu, ancak bu seçimin ötekilerden büyük fark taşıdığını vurgulayan Baykal, ülkenin gelecekte tarihi doğrultusunun söz konusu olduğu bir seçime gidildiğini kaydetti. 
     Baykal, bu anlayışla bazı temel noktalarda iddialı bir yaklaşıma ihtiyaç hissettiklerini belirterek, ''Seçmenlerimizi ahlaki bir isyana çağırıyorum. Bu seçim, Türkiye'nin, yaşadığı bütün olumsuzluklara, bütün yanlışlıklara, bütün haksızlıklara, bütün yolsuzluklara karşı bir büyük toplumsal başkaldırısını, isyanını yansıtmalıdır'' diye konuştu. 
     CHP Genel Başkanı Baykal, bu yaklaşımı somutlaştırmaya yönelik açılımlarını da dile getirerek, şunları kaydetti 
     ''Önce Türkiye'de siyasetin kendisini yeniden tarif etmesi, tanımlaması gerekiyor. Bunun en somut adımı milletvekili dokunulmazlığının kaldırılmasıdır. Meclis'in ilk atması gereken adım, kendisiyle ilgili bu düzenlemeyi yapmaktır. Siyaset kadroları, iğneyi önce kendilerine batırmalıdır. Dünyada hiçbir demokratik ülkede siyaset sınıfı, bu kadar mutlak bir zırhla kendilerini koruma altına almamıştır. Türkiye'de de bunu değiştirme zamanı gelmiştir. Bunun öncülüğünü yapacağız.'' 
     
     ''SİYASİ AHLAK PAKETİ'' 
     Baykal, bakanların da işledikleri suçlardan dolayı arkadaşlarının izniyle değil, yargı kararıyla yargılanabilmelerini güvence altına almak istediklerini anlatarak, bu düzenlemeyi gerçekleştirecek parlamento çoğunluğunun seçimlerden çıkmasını umduğunu bildirdi. 
     ''Büyük bir siyasi ahlak paketi'' düşündüklerini ve bu çerçevede Anayasa'nın 84. ve 100. maddelerinde gerekli değişikliği sağlamak için öncülük yapacaklarını belirten Baykal, şunları söyledi 
     ''Aynı şekilde önümüzdeki dönemde başbakan ve bakanlar, malvarlıklarının yönetimini bir kayyuma bırakmak durumunda olmalıdırlar. Çıkaracağımız Ahlak Yasası bunu öngörecektir. Parlamento'da bir Etik Kurul oluşturmalıdır. Bir öz denetim mekanizmasını siyasetçiler kendi kendilerine geliştirmelidirler. Bu konuda ayrıntılı önerilerimiz var. Bu önerileri ilk çıkış noktasında göreceksiniz. Bir siyasi ve ahlaki başlangıç yapmak istiyoruz. Türkiye'nin bu büyük başlangıcı, ahlaki bir başlangıç olmalıdır. Bu temel bir nokta.'' 
     





</TEXT>
</DOC>
