<DOC>
<DOCNO> 144318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/21/son/sonspo26.html </URL>
<DATE> 2003/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor'un, yabancı oyuncularıyla başı dertte... 
</HEADLINE>
<TEXT>

     Lig lideri Beşiktaş'ı sahasında ağırlayacak olan Gaziantepspor'da hazırlıklar sürerken, yabancı oyuncuların Irak savaşı nedeniyle konsantrasyonlarının kaybolduğu ve ürkek davranışlar sergilediği öğrenildi. 
     Elazığspor maçının ertesinde Beşiktaş maçının hazırlıklarına hemen başlayan Gaziantepspor'da, çalışmalara bugün de devam edildi. 
     Celal Doğan Tesisleri'nde, teknik sorumlu Nurullah Sağlam yönetiminde yaklaşık 1.5 saat süren antrenmanda futbolcular, kısa koşunun ardından, yarım alanda taktik ağırlıklı çift kale maç yaptı. Sağlam, çalışma sırasında oyuncularını sık sık uyarırken, özellikle forvet oyuncuları kaleye bol şut attı. Elazığspor maçında kasığından sakatlanan Erdal ile tedavisi süren Preko ve ülkesine giden kart cezalısı Bouazizi çalışmaya katılmadı. 
     Sağlam, ara transfer döneminde alınan ve geldiği günden bu yana yalnızca 45 dakika oynayan Brezilyalı Regis'i, ''verimsiz ve disiplinsiz davranışları'' nedeniyle kadro dışı bıraktı. Sağlam, Regis'e bugüne dek verdiği şansı iyi kullanamadığı ve arkadaşlarına kötü örnek olduğu için antrenmandan çıkardığını belirterek, ''Transfer olduğu günden bu yana isteksiz ve ürkek davranışlar sergiliyor. Uyum sorunu diye geçiştirdim ama hareket uyumla ilgili değil. Disiplinsiz ve profesyonelce davranmıyor. Bu nedenle süresiz kadro dışı bıraktım. Durumu yönetime raporla bildireceğim'' diye konuştu. 
     Sağlam, Beşiktaş'ın UEFA Kupasında SS Lazio ile yaptığı karşılaşmayı izlediğini, rakiplerinin yenilmesine karşın iyi bir futbol ortaya koyup yenilgiyi hak etmediğini belirterek, şunları söyledi 
     ''İnanılmaz goller kaçırdılar. Bunlar gole çevrilse fark olurdu. Şans bu kez Beşiktaş'ın yanında olmadı. Beşiktaş'ın Lazio maçında yanında olmayan şansın bizim maçta da olmasını istemiyorum. Çünkü o akşam bizim iyi oyun kadar şansa da ihtiyacımız olacak. Beşiktaş şimdi tüm ağırlığını ve konsantrasyonunu lige verecek. Çok zor bir 90 dakika olacak. Taktik ve oyun disiplinine uymamız durumunda rakibin yenilmezlik unvanına son verebiliriz. Tehlikeli rakibe karşı tüm önlemlerimizi alacağız.'' 
     
     ''SAVAŞ KORKUSU'' 
     Bu arada Sağlam, Beşiktaş maçının hazırlıklarına yönelik olarak oyuncularını konsantre etmeye çalışırken, önceki gün başlayan Irak harekatı, özellikle yabancı oyuncuları olumsuz yönde etkiledi. 
     Regis'in kadro dışı kalmasıyla birlikte Brezilyalı Cesar, Viola, Kolombiyalı Victoria, Tunuslu Bouazizi ve Belarus Maxim'in, ülkelerinin büyükelçilikleriyle temasa geçerek ne yapmaları gerektiği konusunda fikir aldıkları öğrenildi. 
     Oyuncularını ikna etmeye çalışan Sağlam'ın ise oyuncularına, ''Korkmanız ve tedirgin olmanızı gerektirecek bir durum söz konusu değil. Türkiye'yi tehdit eden bir durum yok. Biz savaşa girmedik. Gaziantep'e bomba filan da atmazlar merak etmeyin. Görüyorsunuz bizim böyle bir korkumuz yok, çünkü bizi etkileyemeyecek. Savaş bizden çok uzaklarda. Tehlike olsa biz de önlem alırız. Siz şimdi Beşiktaş maçını düşünün'' diye konuştuğu öğrenildi. 
     





</TEXT>
</DOC>
