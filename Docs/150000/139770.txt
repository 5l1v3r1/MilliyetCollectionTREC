<DOC>
<DOCNO> 139770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/28/son/sontur23.html </URL>
<DATE> 2003/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Süreyyapaşa Hastanesi önünde eylem... 
</HEADLINE>
<TEXT>

     SSK Süreyyapaşa Göğüs Kalp ve Damar Hastalıkları Hastanesi çalışanları, yaklaşık 6 aydır hastane kaloriferlerinin yanmadığı gerekçesiyle eylem yaptı. 
     Maltepe Başıbüyük'te bulunan hastanenin C Blok binası önünde toplanan grup adına açıklama yapan Sağlık Emekçileri Sendikası SES Anadolu Yakası Şube Başkanı Özkan Tüm, tüberküloz gibi iyi bakım şartları gerektiren ve vücut direncinin önemli olduğu hastalıklarla ilgili bir hastanede ısınma problemi yaşandığını söyledi. 
     Hastanenin kaloriferlerinin yanmadığı için hastaların durumunun kötüleştiğini ve tedavi sürelerinin uzadığını savunan Tüm, şöyle devam etti 
     ''Şu an hastanemizde ısınma sorunu had safhaya ulaşmıştır. Bütün hasta odalarında elektrik sobası kullanılmakta bu da ciddi yangın riski taşımaktadır. Sendikamızın, yetkililerle yapmış oldukları görüşmeler sonucunda 'geçen yıl kömürle çalışan kalorifer sistemin doğalgaza dönüşme işleminin SSK Genel Müdürlüğü'nün kaynak aktarmaması sebebiyle tamamlanamadığı ve 6 kazanla çalışması gereken sistemin mevcut 1 kazanla çalıştırıldığı' ifade edilmiştir.'' İşyeri temsilcisi Zühal Güler de, sorunun, hastanenin doğalgaz işlerini yapan firma ile İGDAŞ ve SSK Genel Müdürlüğü arasında 300 milyar liralık bir ödenekten kaynaklandığını söyledi. 
     Hasta yakını Ergün Akyol da, ''Hastam, geceleri kalkıp bana üşüdüğünü söylüyor, gidip sağda solda battaniye arıyorum. Hastamın yanında ben de hasta oldum, sıcak su da yok'' dedi. 
     
     HASTANE YETKİLİSİNİN AÇIKLAMASI 
     Öte yandan, adının açıklanmasını istemeyen bir hastane yetkilisi yaptığı açıklamada, 3 bloktan oluşan ve 1000 yatak kapasiteli hastanenin, yanması gereken 6 kalorifer kazanından sadece birisinin fuel-oil ile yakıldığını belirtti. 
     Hastanenin doğalgaz işlerini yapan firma ile İGDAŞ arasındaki sorunun çözülmesi için ek kaynak gerektiğini belirten yetkili, SSK Genel Müdürlüğü'nün bu parayı ödeyemediği için ısınma sorunun ortaya çıktığını kaydetti. 
     Yetkili, ''Şu ana kadar hastaneye 400 ilave battaniye alındı. Hasta odalarında elektrik sobaları yakılmasından dolayı elektrik faturası çok yükseldi. Son 3 aylık elektrik faturalarının tutarı toplam 34 milyar lira. Hasta odalarında soba yakılmasından dolayı yangın çıkmasından korkuyoruz'' diye konuştu. 
     





</TEXT>
</DOC>
