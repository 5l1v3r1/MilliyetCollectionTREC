<DOC>
<DOCNO> 115674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/28/son/sontur31.html </URL>
<DATE> 2002/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'li üst düzey diplomatlar Ankara'ya geliyor 
</HEADLINE>
<TEXT>

     Türkiye, Kopenhag zirvesinde tam üyelik müzakerelerine başlaması yönünde karar alınabilmesi için çalışmalarını hızlandırırken, iki taraf arasındaki görüşmeler, gerek AB başkentlerinde gerekse Ankara'da devam ediyor. 
     AB'nin bugün Kopenhag'da aday ülkelerle yaptığı toplantının ardından, Türk ve AB'li üst düzey diplomatlar, 31 Ekim Perşembe günü Ankara'da bir araya gelecek. 
     Türkiye'den Dışişleri Bakanlığı Müsteşar Yardımcısı Büyükelçi Akın Alptuna'nın başkanlık edeceği görüşmelerde, Ankara, Kopenhag kriterlerine uyum ve uygulamadaki ilerlemelere ilişkin bilgi vererek, Aralık ayındaki zirveye ilişkin beklentilerini bir kez daha aktaracak. 
     AB'nin Savunma ve Dış Politika Yüksek Temsilcisi Javier Solana'nın da Avrupa Güvenlik ve Savunma Politikası AGSP konusunu ele almak üzere Ankara'ya gelebileceği haberleri kulislere yansıyor. Solana, bugünkü Kopenhag zirvesinin sonunda düzenlenen basın toplantısında buna ilişkin bir soru üzerine, gerekirse Ankara'ya gidebileceğini ifade etmişti. 
     Türkiye ile AB başkentleri arasında yaşanan diplomasi trafiğinin, tarihi Kopenhag zirvesine yaklaşıldığı dönemde daha da hızlanması bekleniyor. 
     





</TEXT>
</DOC>
