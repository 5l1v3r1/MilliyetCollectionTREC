<DOC>
<DOCNO> 104088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/26/son/sontur20.html </URL>
<DATE> 2002/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
YTP, bir kez daha amblem değiştirdi... 
</HEADLINE>
<TEXT>

     Yeni Türkiye Partisi YTP , ''beyaz yıldızların oluşturduğu güneş figürünü'' partinin yeni amblemi olarak belirledi. 
     YTP Genel Sekreteri İstemihan Talay, parti genel merkezinde düzenlediği basın toplantısında, YTP'nin insanın yücelmesini ve değerini her şeyin önünde tutan bir anlayışla yola çıktığını kaydetti. 
     YTP'nin Türkiye'deki değişime öncülük ettiğini ve her alanda yenileşme amacıyla geniş bir yelpazede siyasal çalışmalarını sürdürdüğünü ifade eden Talay, 67 ilde örgütlenme çalışmalarını tamamladıklarını, yasal olarak da 36 olan örgüt sayısını birkaç gün içinde 41'e çıkaracaklarını söyledi. Talay, böylelikle Hazine yardımı almak için gerekli koşulları sağlamış olacaklarını belirtti. 
     Talay, bir partiyi belirleyen simgelerden birinin de amblem olduğunu, daha önceki amblemleri çeşitli nedenlerle değiştirmek zorunda kaldıklarını anlatarak, yeni amblemlerinin ''yıldızlardan oluşan bir güneş veya dünya figürü'' olduğunu kaydetti. 
     Talay, şöyle konuştu 
     ''Yıldızlar insanları simgeliyor. Her insan bir yıldızdır. Her insanın toplumda katkısı, gücü, mesleği, uyumuyla, beraberliğiyle yeni dünyalar kurulur ve bu yeni dünyalar bizim de Türkiye olarak ihtiyaç duyduğumuz gelişmemizi bütün dünyayla global anlamda bir eksende kurmamızı sağlayacak birleşmeyi ifade eder.'' Talay, yeni amblemi İçişleri Bakanlığı'na, Yargıtay Cumhuriyet Başsavcılığı'na, Yüksek Seçim Kurulu Başkanlığı'na ilettiklerini söyledi. 
     
     ''ÖN PLANDA İNSAN'' 
     Bir gazetecinin, siyasi partilerin genellikle arı, kuş, güvercin gibi hayvan figürlerini tercih ettiklerini ifade ederek, ''Siz neden böyle bir simge seçtiniz '' sorusu üzerine Talay, şunları söyledi 
     ''Biz, insan ögesini yıldız sembolüyle vurgulamak istedik. Tabii hayvanlar önemlidir, değerlidir. Ben de hayvan severim. İnsanla siyaset birbirine daha uyumlu, daha yakın kavramlar. İnsanın mutluluğu, refahı, zenginliği toplumun ve içindeki canlıların da mutluluğuna dönüşüyor. Dolayısıyla biz insandan başlayan ve diğer canlılara yönelen bir kavramı ön planda tuttuk.'' Talay, ''SHP ile ittifak yapıp yapmayacaklarına'' ilişkin bir soruyu yanıtlarken de SHP Genel Başkanı Murat Karayalçın, YTP Genel Başkanı İsmail Cem ve kendisinin katıldığı bir görüşme yapıldığını belirtti. Talay, ''Bu iki partinin dışındaki başka partiler bizim gündemimizde değil. Biz sadece, SHP ile işbirliğine açık olduğumuzu belirttik'' dedi. 
     
     ''SEÇİMLERİN YANINDA YER ALDIK'' 
     Bir gazetecinin, ''basında seçimi erteletme girişimi olduğuna ilişkin haberler yer aldığını ve kimi senaryolara göre YTP'nin de bu girişimlerin içinde bulunduğunu'' ifade etmesi üzerine, Talay, 3 Kasım seçimlerinin YTP'nin eseri olduğunu söyledi. 
     ''Bizim girişimimiz ve desteğimizin bir ürünüdür. Halkımızın önüne böyle bir seçeneğin getirilmesi de yararlı olmuştur. Biz, baştan beri değişimin yenileşmenin savunucusu olduğumuz için seçimlerin yanında yer aldık'' diyen Talay, bunun dışında seçimlerin ertelenmesi amacında olan herhangi bir girişim veya oluşumla doğrudan ya da dolaylı ilgilerinin bulunmadığını kaydetti. 
     Daha sonra YTP'nin yeni ambleminin yer aldığı afişler basın mensuplarına tanıtıldı. 
     





</TEXT>
</DOC>
