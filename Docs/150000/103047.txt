<DOC>
<DOCNO> 103047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/21/siyaset/asiy.html </URL>
<DATE> 2002/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İstifacı Okuyan’dan Yılmaz’a 
</HEADLINE>
<TEXT>
Laila’dan mı oy alacaksınız 
ANAP’tan ayrılan Yaşar Okuyan, Yılmaz’a "İşçiden, çiftçiden oy alamayacaksınız, kimden oy alacaksınız Laila’da dans edenlerden mi Onlar size oy vermez" dedi 
     ANKARA Milliyet 

     ANAP’tan istifa eden Yalova Milletvekili Yaşar Okuyan, ANAP Genel Başkanı Mesut Yılmaz’la parti yönetim anlayışı konusunda ciddi farklılıkları olduğunu belirterek, "Yılmaz da artık parti heyecanı kalmamış" dedi. 
     NTV’ye istifasının nedenlerini açıklayan Okuyan, Yılmaz’ın, Yalova teşkilatı kadar bile partiyi sahiplenmediğini savundu. Yılmaz’la geçen hafta yaptığı 2.5 saatlik görüşmede de partiyle ilgili bir heyecan göremediğini belirten Okuyan, ANAP liderinin İş Güvencesi Yasası’na karşı çıkmasının da bardağı taşırdığını söyledi. Yılmaz’ın bu yasaya karşı çıkarak milyonlarca çalışanı ANAP’la karşı karşıya getirdiğini ifade eden Okuyan, şöyle konuştu 
     "Demek ki seçimde oy tercihi farklı kulvarlarda. Milyonlarca işçiden, çiftçiden oy alamayacaksınız, kimden oy alacaksınız Laila’da dans edenlerse, onlar zaten oylarını sosyal demokratlara verirler. Ben bunun doğru yol olmadığını gördüm ve ANAP’ta daha fazla katkı sağlayamayacağımı görerek ayrıldım." 
     Bundan sonra ANAP’ın yeniden yapılanmasını zor gördüğünü belirten Okuyan, diğer parti yöneticilerinin doğruları söylemek yerine Yılmaz’ın arkasından dedikodu yapmayı yeğlediklerini öne sürdü. 
     Erkan Mumcu ile birlikte hareket etmediğini de belirten Okuyan, kendisine diğer partilerden teklif geldiğini, ancak ne yapacağına 3 - 4 gün içinde karar vereceğini söyledi. 
     
     Turgut Yılmaz köpürdü 
Vekillik bekledin seni bakan yaptık      ANKARA Milliyet 

     ANAP’ta, önce bakanlık görevinden, ardından da Başkanlık Divanı’ndan istifa eden Yalova Milletvekili Yaşar Okuyan, dün de partiden istifa etti. ANAP’ın sandalye sayısı 75’e düştü. Isparta Milletvekili Erkan Mumcu ve birlikte hareket ettiği Muğla Milletvekili Hasan Özyer ile Malatya Milletvekili Miraç Akdoğan’ın bu hafta sonuna kadar karar verecekleri belirtildi. Mumcu’nun olağanüstü kongre toplanması önerisiyle ilgili Yılmaz’dan yanıt beklediği belirtilirken, ANAP liderinin bu öneriye olumlu yaklaşması durumunda bile kararın MKYK’dan geçme olasılığı zayıf bulunuyor. Okuyan’ın MHP yolunda olduğu kaydedildi. Okuyan üç gün hastanede yatarken, Devlet Bahçeli’nin her gün arayıp hastalığıyla ilgili bilgi aldığı öğrenildi. Yalova teşkilatının ANAP saflarında politikaya devam edeceği bildirildi. Bu arada Okuyan’ın, bakanlıktan istifa ettiği gün Turgut Yılmaz’la tartıştığı ortaya çıktı. Yılmaz’ın, yeni bakan olan Ali Doğan’la ziyaret ettiği Okuyan’a, "Sen milletvekilliği bekliyordun, biz bakan yaptık. Davranışın yanlış, bedelini ödersin" diye tepki gösterdiği öğrenildi. Okuyan’ın da benzer sözlerle Yılmaz’a karşılık verdiği belirtildi. 
     



 SİYASET 






















</TEXT>
</DOC>
