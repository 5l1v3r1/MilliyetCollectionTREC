<DOC>
<DOCNO> 105340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/02/son/sontur02.html </URL>
<DATE> 2002/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da, yağmur yüzünden evlerinde mahsur kaldılar... 
</HEADLINE>
<TEXT>

     Haramidere'nin taşması sonucu evlerinde mahsur kalan vatandaşlar, itfaiye ekiplerince kurtarıldı. 
     Dün akşam saatlerinde etkili olan sağanak yağışla Haramidere'nin yükselmesi, Kıraç, Esenyurt ve Avcılar'da su baskınına neden oldu. 
     Taşma sırasında dere kenarındaki evlerin birinci katlarına kadar yükselen yağmur suları nedeniyle vatandaşların bazıları, evlerinin balkon ve teraslarına çıktı. İtfaiye ekipleri, mahsur kalan vatandaşları merdiven kullanarak kurtardı. Kurtarma çalışmaları, taşan suyun hızı nedeniyle zorlukla yapılabildi. 
     Su baskını sonucu, yol ve binaların bodrum ve zemin katlarının tabanlarının çamurla kaplandığı bölgede, itfaiye ekipleri suları tahliye etmeye çalıştılar. 
     Yetkililer, bölgede büyük çapta maddi hasar meydana geldiğini belirttiler. 
     Bu arada, incelemede bulunmak üzere olay yerine gelen Esenyurt Belediye Başkanı Gürbüz Çapan, gazetecilerin soruları üzerine, Haramidere'nin taşması sonucu Esenyurt Merkez ve İncirtepe mahalleleri ile Kıraç Beldesi'nin Yenimahalle bölgesinde su baskını yaşandığını kaydetti. 
     Haramidere'nin ıslah edilmemesi nedeniyle taşkınların meydana geldiğini belirten Çapan, şunları söyledi 
     ''Haramidere, yaklaşık 8.5 kilometre. Derenin Esenyurt bölümündeki yaklaşık 3 kilometrelik bölüm, Belediyemizce ıslah edilmeye çalışılıyor. Ancak Kıraç, Yakuplu ve Bahçeşehir belediyeleri ıslah çalışması yapmadığı için, zaman zaman dere taşması yaşanıyor.'' 
     
     ÇOK SAYIDA EVİ SU BASTI 

     İstanbul'da etkili olan sağanak yağış nedeniyle dün akşam Haramidere'nin taşması sonucu Avcılar ve Esenyurt'ta 150'den fazla ev ve işyerini su bastığı bildirildi. 
     İstanbul İtfaiye Daire Başkanlığı'ndan alınan bilgiye göre, sağanak yağıştan dolayı su seviyesi yükselen Haramidere'nin taşması üzerine, özellikle Avcılar ve Esenyurt'ta dere kenarında bulunan 150'yi aşkın ev ve işyerinin bodrum ile birinci katları su içinde kaldı. 
     Su taşkını nedeniyle bazı yollar da kısmen çökerken, sürüklenen çakıl ve ağaç parçaları yolların kapanmasına yol açtı. 
     İtfaiye, İSKİ ve belediye ekipleri, iş makinelerinin de yardımıyla kapanan yolların ulaşıma açılması, çamura saplanan araçların kurtarılması, ev ve işyerlerine dolan suların tahliye edilmesi için başlattıkları çalışmaları sürdürüyor. 
     





</TEXT>
</DOC>
