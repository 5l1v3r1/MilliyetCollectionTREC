<DOC>
<DOCNO> 116435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/01/son/sontur18.html </URL>
<DATE> 2002/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz AKP ve CHP çürük birer torba... 
</HEADLINE>
<TEXT>

     ANAP Genel Başkanı Devlet Bakanı ve Başbakan Yardımcısı Mesut Yılmaz, AK Parti ve CHP'yi ''Çürük birer torba'' olarak nitelendirerek, ''AK Parti şimdiden işi devletle hesaplaşmaya dökeceğinin bütün sinyallerini vermiştir'' dedi. 
     Rize Cumhuriyet Meydanı'nda partisince düzenlenen mitingde konuşan Yılmaz, milletin inandığı değerleri ve ülkenin birikimlerini tehlikeye atmakta birbirleriyle yarışan iki partiden birinin AK Parti diğerinin ise CHP olduğunu söyledi. 
     Bu iki partinin eski huylarından vazgeçmesinin mümkün olmadığını savunan Yılmaz, ''Hiç şüpheniz olmasın AK Parti 28 Şubat'ı yeniden getirmeye adaydır. CHP ise 1940'lı yılların katı yasakçılığına taliptir'' diye konuştu. 
     İki partinin de sonuçta milletin inanç değerlerine ve bu konuda hassas olan insanlara zarar vereceğini kaydeden Yılmaz, bu partilere güvenenlerin sonunda aldanacaklarını söyledi. 
     ''Bu iki partide çürük birer torbadır'' diyen Yılmaz, bu partilerin milletin kendilerine seçimlerde teslim ettiği emaneti taşıyamayacağını, götürüp başka ellere teslim edeceğini, devletin yükünü ise hiç kaldıramayacaklarını ifade etti. 
     Yılmaz, sözlerini şöyle sürdürdü 
     ''Hele Türkiye'nin iyice ağırlaşmış sorunlarını kaldıramazlar. Buna ne felsefeleri ne yapıları ne kadroları ne de birikimleri müsait değildir. CHP'nin, milletle ve onun değerleriyle sorunu vardır. Gelirse milletin inancıyla kavga eder, milletin ezanıyla uğraşır. Ekonomide ise Derviş'in bile çözemeyeceği geri bir zihniyete sahiptir. Yatırımcıyla, üreten insanlarımızla, sermayeyle uğraşır. Ülkemize yokluğu, kıtlığı, kuyrukları taşır. Bölgecilikle, mezhepçilikle, etnik grupçulukla uğraşır. 
     AK Parti'nin devletle ve onun ilkeleriyle sorunu vardır. Gelirse devletin ilkeleriyle ve kurumlarıyla kavga eder. Milletin inancını istismar eder. Bu parti, şimdiden işi devletle hesaplaşmaya dökeceğinin bütün sinyallerini vermiştir. Bu kafayla AK Parti, Türkiye'yi yeni bir 28 Şubat'a götürür. Bunların ağababaları bugüne kadar 3 tane parti kapattırmış ama hala akıllanmamıştır. Bunlarda aynı yolun yolcusudur. Geçmişi belli olanların geleceği de bellidir. Türkiye'nin anlamsız kavgalarla kaybedecek zamanı yoktur. AK Parti de CHP de devletle milletin arasını açar, devlete ve millete zarar verir. Gelin Türkiye'ye yazık etmeyelim. Bu iki partiye çocuklarımızın geleceğini teslim etmeyelim. Bunların elinde Dimyat'a pirince giderken, elimizdeki bulguru da yitirmeyelim.'' 
     
     BAZILARI MİLLETİN OYUNU CEBİNDE SANIYOR 

     Mesut Yılmaz, 2 gün sonra Türkiye'nin sandık başına gideceğini belirterek, bazılarının sanki seçim olmuş bitmiş de milletin oyu ceplerindeymiş gibi ortalıklarda gezindiklerini, ancak seçimi kazanırlarsa başbakan adaylarının kim olacağını bile milletten gizlediklerini söyledi. Bir de masa başında hesap kitap yapanlar olduğunu, bunların da kendilerinin önünü kesmeye, barajlarda boğmaya çalıştıklarını ifade eden Yılmaz, ''Ama bir şeyi unutuyorlar onların bir hesabı varsa milletin, Allah'ın da bir hesabı var'' dedi. 
     Rize'ye bu il için yaptıklarının karşılığın istemeye değil, yapamadıklarının hesabını vermeye geldiğini ifade eden Yılmaz, kendi iktidarları döneminde ne ekonomik kriz olduğunu ne siyasi bunalım yaşandığını ne de başörtü meselesi olduğunu kaydetti. 
     Ancak siyasi rakiplerinin kendileriyle hizmetle yarışamayınca iftira silahına sarıldığını belirten Yılmaz, bir yandan akla hayale gelmedik iftiralarla saldırırken, bir yandan da iki anahtardan gökteki yıldızlara kadar her şeyi vaat ettiklerini söyledi. 
     Erbakan Hükümeti'nin neden olduğu rejim bunalımının sıkıntısını en başta dindar insanların çektiğini ifade eden Yılmaz, tüm bunlarla Türkiye'nin çok büyük zaman kaybettiğini ve halen de kan kaybetmeye devam ettiğini söyledi. 
     Türkiye'de hükümet etmenin korkakların işi olmadığını söyleyen Yılmaz, şöyle devam etti 
     ''Meydanlarda aslan kesilenlerin iktidarda süt dökmüş kediye döndüğünü çok gördünüz. Aslı astarı olmayan iddialarla meydanlarda ahkam kesmek kolaydır. Tatlı suda balık avlamaya alışkın olanlar Karadeniz'in hırçın sularında hamsi tutamazlar. Bunların hepsi önlerine çıkan ilk engele takılıp kalırlar. Dizlerinin bağı çözülür. Ondan sonra iş yine bize düşer. Bunların bozduğu işleri yine biz düzeltiriz. Biz düzeltiriz onlar yine bozarlar. '' 
     
     KARADENİZ SAHİL YOLU 

     Tehditler, iftiralarla yollarına ekilen dikenlerin kendilerini durduramadığını, bu konuda en yakın şahidinin ise Karadeniz Sahil Yolu olduğunu anlatan Yılmaz, bu yolun yapımını başlattığı için kendisine atmadıkları iftira bırakmadıklarını, Yüce Divan'a göndermekle bile tehdit ettiklerini, ancak hiçbirinde başarılı olamadıklarını söyledi. Şimdi de birilerinin halkın karşısına geçip bu projeyle ve akılları sıra kendileriyle alay ettiklerini kaydeden Yılmaz, şöyle konuştu 
     ''3 Kasım'dan sonra Mesut Yılmaz olmayacağı için bu yol da bitmeyecekmiş. Bunlar çok büyük sözler. Sahibine siyasi hayat boyunca yük getirecek sözler. İnsan hiç değilse yarım ağızla bile olsa 'Allah razı olsun' der. 'Bize iktidar nasip olursa bu projeyi kaldığı yerden devam ettireceğiz' der. Ama hırsları basiretlerini bağlamış, bu kadarını bile söyleyemiyorlar. Ama merak etmesinler, 3 Kasım'dan sonra Mesut Yılmaz da olacak, Karadeniz Sahilyolu da bitecek.'' Bugün Rize'ye kasaba diyenler, Rize'yi beğenmeyenler olduğunu belirten Yılmaz, Rize'yi kasaba olarak görenlerden Rize'ye hayır gelmeyeceğini, memleketini küçük görenlerden ülkeye fayda olmayacağını söyledi. Rizeli olmaktan gurur duyduğunu ifade eden Yılmaz, ilini sevmeyen bir kimsenin vatanı da sevemeyeceğine inandığını belirtti. Yılmaz, ''Kendi şehrine hizmet etmeyen kimsenin ülkenin bütününe de hizmet edemeyeceğine inanıyorum'' dedi. 
     
     AB YOLU 

     ''Avrupa'ya giden yol Diyarbakır'dan geçer'' sözlerini hatırlatan Yılmaz, ''Diyarbakır olduğu gibi Avrupa'ya giden yolun Üsküdar İmam Hatip Lisesi'nin önünden, Hacıbektaş'tan geçer'' dediğini ve bu sözlerinden rahatsız olanlar bulunduğunu ifade eden Yılmaz, AB yolunun Türkiye'nin neresinde bir sorun varsa onu çözmekten geçeceğini söyledi. Yılmaz, ''AB yolu, Rize'den de geçer. Hem de Karadeniz Sahil Yolu'ndan geçer'' diye konuştu. 
     ANAP olarak Türkiye'yi yanı başındaki Ortadoğu bataklığından uzaklaştırıp AB'üyeliğine götürmek için çalıştıklarını ifade eden Yılmaz, birliğe üyeliğin Türkiye'ye sağlayacağı faydalardan bahsetti. AB'ye giden yolu kendilerinin açtığını ve Türkiye'yi AB'nin kapısından sokacak olanın da yine kendileri olacağını belirten Yılmaz, Türkiye'nin geleceği için Avrupa'da koşuşturmaları yüzünden kendilerine '''Brüksel sevdalıları'' denilerek sataşanların varlığına dikkati çekti. 
     Yılmaz, sözlerini şöyle sürdürdü 
     ''Onlar kendi nefretleriyle bizim sevdamızı karıştırıyorlar. Biz Türkiye sevdalısıyız. Biz Türkiye'nin kalkınmasının, gelişmesinin, ileri gitmesinin sevdalısıyız. Biz bu ülkede adaletin ve özgürlüğün hakim olmasını, Türkiye'nin refaha ve huzura kavuşmasının, Türk milletine hizmet etmenin, Türk milletinin geleceğini kurtarmasının, bu ülkedeki herkesin iş ve aş sahibi olmasının sevdalısıyız. AB üyeliği için çalışmamız da bundandır. Onlar ancak kavgadan ve kargaşadan anlar. Sivrisinek gibi onlara bataklık lazım. Türkiye bataklık olmalı ki, onlar da varlıklarını sürdürsünler. Sorunlarımızı kökten çözmemizi sağlayacak AB'ye de bunun için karşılar. Ama inanıyorum ki, Pazar günü onlara fırsat vermeyeceksiniz.'' 
     
     ''HİÇBİR ŞEYDEN YILMADIM'' 

     Rize'de yapılması gereken yatırımlardan söz eden Yılmaz, Rize'ye bir üniversite kurulması gerektiğini söyledi. Doğalgazın yakında Rize'ye de varacağını belirten Yılmaz, devlet ile millet arasındaki en sağlam köprünün ANAP olduğunu savundu. 
     Vatandaşların inançlarının gereklerini özgürce yaşamalarını bugüne kadar kendilerinin sağladığını, aynı şekilde devletin temel niteliklerini de kendilerinin savunduğunu belirten Yılmaz, ekonomiyi en iyi kendilerinin yönettiğini ve bundan sonra da en iyi kendilerinin yöneteceğini ifade etti. 
     Karadeniz'i Avrasya'nın ticari merkezi yapmanın, Türkiye'yi AB'ye üye yapmanın kendilerine nasip olacağını belirten Yılmaz, ''Bunun için 3 Kasım'da yönü ve sonu belirsiz çıkmaz yollara sapmayalım. Kendimiz ve çocuklarımızın geleceğini bir maceraya atmayalım'' dedi. 
     CHP milletvekili adayı Prof.Dr. Yaşar Nuri Öztürk'ün Samsun'da yaptığı konuşmada kendisine ''haramzade'' dediğini ve kardeşi Turgut Yılmaz'ın bu söze cevap verdiğini anımsatan Yılmaz, ''Ezanınızla da uğraşan o işte. Benim ve yakınlarımın kursağından bir lokma haram geçmişse Allah bizim belamızı versin. Ama o zat bize iftira etmişse, Allah da onun cezasını versin'' diye konuştu. 
     Çay üreticilerinin sorunlarına da değinen Yılmaz, buna ilişkin verdiği desteğin diğer partilerce eleştirildiğine işaret ederek, ''Ama benim iki özeliğim var birisi sizin hemşehrinizim, ikincisi benim adım Yılmaz...Hiçbir şeyden yılmadım'' dedi. 
     Kendilerine birçok konuda iftira atıldığını da belirten Yılmaz, ''Bu iftiralardan bir tanesi de benim kardeşim çay işi yapıyormuş. Çay işini ben yapıyorum ama sizin için yapıyorum'' dedi. 
     
     NOTLAR 

     Rize'de coşkulu bir kalabalığa seslenen Yılmaz, alandakilerin ''Başbakan yılmaz'' , ''Rize seninle gurur duyuyor'' sloganları nedeniyle konuşmasına bir süre başlayamayınca, ''Siz galiba beni konuşturmayacaksınız'' dedi. 
     Alandakilerden pankartları da indirmelerini isteyen Yılmaz, ''Onları indirin de hemşehrilerimi göreyim da'' diye seslendi. Alanda, ''Sen ampul değil, ışığın kendisisin'', ''senin ışığın hiç sönmeyecek'', ''Mesut ile mesutuz, gerisi yalan'' ''Don't panic, ANAP is coming'' pankartları dikkat çekerken, alandakiler sık sık ''vur vur inlesin, Tayyip dinlesin'' sloganı attı. 
     Yılmaz, konuşmasına ezan okununca ara verdi. Yılmaz ezanın bitmesinin ardından ''Pazar günü vereceğiniz karar bu ezan için de önemlidir. Çünkü milletin ezanıyla uğraşanlar, onun dilini değiştirmek isteyenler var'' dedi. Mitingden önce platformun önüne yerleştirilen dev ekranda, Rize'de yaşanan sel felaketleri ve bu konuda AK Parti Genel Başkanı Recep Tayyip Erdoğan'ın tutumunu eleştiren sinevizyon gösterisi yapıldı. Erdoğan'ın ekranda göründüğü anlarda meydandakilerin tepki gösterdiği görüldü. 
     Yılmaz miting alanına gelmeden önce Sahil Camii'nde cuma namazı kıldı. Mitinge Yılmaz'ın eşi Berna Yılmaz da eşlik etti. 
     





</TEXT>
</DOC>
