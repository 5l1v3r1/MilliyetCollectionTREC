<DOC>
<DOCNO> 100816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/08/son/sontur13.html </URL>
<DATE> 2002/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Okuyan ''İstifamın nedeni Mesut Yılmaz ile fikir ayrılığı'' 
</HEADLINE>
<TEXT>

     Çalışma Bakanlığı görevinden dün istifa eden Yaşar Okuyan, istifasının nedeninin ANAP Genel Başkanı Mesut Yılmaz'la İş Güvencesi Yasa Tasarısı konusunda düştüğü fikir ayrılığı olduğunu açıkladı. 
     Okuyan, Çalışma ve Szosyal Güvenlik Bakanlığı'na bağlı birimlerde çalışanlarla vedalaştı. Vedalaşmaya İş Kurumu'ndan başlayan Okuyan, burada gazetecilerin sorularını da yanıtladı. Okuyan, istifasının nedeninin Yılmaz'la İş Güvencesi Yasası konusunda düştüğü fikir ayrılığı olduğunu kaydetti. İstifasının planlanmış, programlanmış bir istifa olmadığını ifade eden Okuyan, "Genel Başkanla İş Güvencesi Yasası konusunda fikir ayrılğı gündeme geldi. Bu şartlar altında Çalışma Bakanlığı görevini yürütmenin doğru olmadığını düşündüm" dedi. 
     Bugün mecliste görüşülecek olan İş Güvencesi Yasası Tasarısına olumlu oy kullanacağını ifade eden Okuyan, "Bugüne kadar inanmadığım birşeyi ömrüm boyunca yapmadım" dedi. İş Güvencesi Yasası için 2.5 yıldır mücadele ettiğini anlatan Okuyan, bu konuda parlementoya güvendiğini milletvekillerinin bu konuda üzerine düşeni yapacağına inandığını söyledi. Okuyan yasanın çıkacağı yönünde ümidini muhafaza ettiğini ifade etti. 
     
     GIYABIMDA KARAR VERİLDİ 

     Dün toplanan ANAP MKYK'sında Genel Başkan Yardımcılığı'na getirildiğini televizyonlardan öğrendiğini ifade eden Okuyan, yasa sonuçlandıktan sonra bu konuda bir değerlendirmede bulunacağını kaydetti. Okuyan, MKYK'da gıyabında karar verildiğini, haberinin olmadığını söyledi. 
     Okuyan, kendisinden sonra göreve gelen Nejat Arseven'in yasayı yürürlükten çekip çekmeyeceği yönündeki sorular üzerine "Yasayı ancak hükümet yürürlükten çeker" diye konuştu. Okuyan yasanın çekilmesi için teammüller gereğince koalisyonu oluşturan üç liderin imzasının gerektiğini söyledi. 
     Çalışma ve Sosyal Güvenlik Bakanlığı'ndan dün istifa eden Yaşar Okuyan, iş güvencesi konusunda dün anlaşmazlığa düştüklerini belirterek, ''Bu şartlar altında bakanlıkta kalmam doğru olmaz diye düşündüm ve istifa ettim'' dedi. 
     Okuyan, İş-Kur'un ardından sırasıyla SSK ve Bağ-Kur'a veda ziyaretlerinde bulundu. 
     SSK çalışanlarına SSK Başkanlığı Konferans Salonu'nda hitap eden Okuyan, ''Dün iş güvencesi konusunda anlaşmazlığa düştük. Bu şartlar altında bakanlıkta kalmam doğru olmaz diye düşündüm ve istifa ettim'' dedi. 
     Yaşar Okuyan, ''kendisinin biraz farklı bir yönetim anlayışı bulunduğunu, farklı bir siyasetçi olduğunu'' ifade ederek, bakanlığının ilk dönemlerinde birçok kişinin bunu yadırgadığını söyledi. Makamların gelip geçici olduğunu vurgulayan Okuyan, ''Aslolan bakan olmak değildir. Aslolan adam olmaktır. Bugün Türkiye bu sancıyı çekiyor. Aslolan, gerçekten halkına karşı sorumlu olmak, kurumu, kuruluşu ona göre yönetmektir'' diye konuştu. 
     Okuyan, SSK'nın zor şartlar altında 36 milyon vatandaşa hizmet verdiğini anımsatarak, tüm SSK çalışanlarına teşekkür etti. SSK'da birçok yolsuzluğun üzerine gittiklerini anlatan Okuyan, ''Bunların üzerine gitmek kolay olmadı. 10 liralık malzemeyi 1000 liraya sattılar. Dün bazı 5 yıldızlı otellerin restoranlarında, çok süper gazinolarında istifamız bu çetelerin kadeh tokuşturmalarıyla karşılanmıştır'' dedi. 
     





</TEXT>
</DOC>
