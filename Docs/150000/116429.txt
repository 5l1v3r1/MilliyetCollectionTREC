<DOC>
<DOCNO> 116429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/01/son/sontur12.html </URL>
<DATE> 2002/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Siyasi parti merkezleri seçime hazır... 
</HEADLINE>
<TEXT>

     Siyasi parti genel merkezlerinde seçim gecesi için hazırlıklar yapılırken, partilerin büyük bölümü seçim sonuçlarını almak üzere seçim büroları oluşturdu. Partililerin sonuçları rahatlıkla izleyebilmeleri için genel merkezler önüne dev ekranlar yerleştirilecek. 
     Edinilen bilgiye göre, ANAP Genel Merkezi'nde oluşturulan irtibat bürosu seçim gecesi il ve ilçelerde sandık kurullarından parti görevlilerinin gönderdiği sonuçları toplayacak. Genel Merkez'deki Hukuk Bürosu da genişletilerek yeni elemanlarla takviye edildi. Bu büro, il ve ilçelerde yaşanabilecek olası itirazlar ile adayların sonuçlara yapacağı itirazlar için danışmanlık yapacak. 
     Ayrıca Genel Merkez'de kurulacak dev ekrana seçim sonuçları yansıtılacak. Anadolu Ajansı'ndan alınan sonuçlar bu ekran aracılığı ile partililere duyurulacak. 
     Genel Başkan Mesut Yılmaz, seçim sonuçlarını Nenehatun Caddesi'ndeki konutunda izleyecek. İlerleyen saatlerde Yılmaz'ın Genel Merkez'e gelmesi bekleniyor. 
     DSP Genel Merkezi'nde de basın mensuplarının rahat çalışabilmelerine yönelik bir düzenleme yapıldı. Genel Merkez'in bir katı basın mensuplarına ayrılırken, bu kata 20 telefon hattı çekildi. 
     İktidar ortağı MHP'de de illerden sonuçları almak üzere bir büro oluşturuldu. MHP'liler sonuçları Genel Merkez önüne yerleştirilecek ekrandan izleyebilecek. Genel Başkan Devlet Bahçeli'nin oyunu kullandıktan sonra MHP Genel Merkezi'ne geçeceği ve sonuçları buradan izleyeceği belirtildi. 
     
     AKP, HER SANDIK İÇİN 2 MÜŞAHİT GÖREVLENDİRDİ 
     AK Parti de seçim sonuçlarını genel merkezde oluşturulan seçim sonuç takip merkezinden izleyecek. Yasa gereği seçim sandık kurullarında temsilci bulunduramayan AK Parti, her sandık için 2 müşahit görevlendirdi. 
     Seçim sonuçları, bu görevliler tarafından il örgütlerindeki seçim koordinasyon merkezine, oradan da genel merkeze iletilecek. 
     Seçim takip merkezinin alacağı sonuçlar, genel merkez önünde kurulacak dev ekranla partili ve gazetecilere iletilecek. AK Parti, sonuçların şekilleneceği saat 20.00'den itibaren genel merkez önünde şenlik ve gösteri yapmayı planlıyor. 
     Oyunu İstanbul Üsküdar'da kullanacak olan Genel Başkan Recep Tayyip Erdoğan, akşam saatlerinde Ankara'ya gelerek seçim sonuçlarını parti yöneticileri ile birlikte genel merkezde izleyecek. 
     
     BAYKAL, OYUNU ANTALYA'DA KULLANACAK 
     CHP Genel Merkezi'nde oluşturulan seçim bürosuna tüm illerden ayrı ayrı sonuç almak üzere telefonlar yerleştirildi. Her ildeki sandık görevlilerinin aktardığı sonuçlar bilgisayarda değerlendirilecek ve partililer tarafından rahatlıkla izlenebilmesi için CHP Genel Merkezi önüne kurulacak olan dev ekrana yansıtılacak. 
     Dev ekrandan sonuçların yanı sıra parti mitinglerinden görüntülerin ve Baykal'ın bazı konuşmalarının da partililere izlettirilmesi planlanıyor. 
     CHP Genel Sekreteri Önder Sav başkanlığındaki hukuk bürosu da doğabilecek hukuki sorunlarla ilgili olarak anında devreye girmek üzere seçim akşamı görev başında olacak. CHP Genel Merkezi'nde basın mensupları için de ayrı bir büro oluşturuldu. 
     Bu arada daha önce seçmen kütüğüne kayıtlı olduğu Ankara'da oy kullanacağı açıklanan CHP Genel Başkanı Deniz Baykal, oyunu milletvekili adayı olduğu Antalya'da seçmenleriyle birlikte kullanmaya karar verdi. Baykal'ın akşam saatlerinde Ankara'ya gelmesi bekleniyor. 
     
     DYP BİLGİ İŞLEM MERKEZİ OLUŞTURUYOR 
     DYP Genel Merkezi'nde de Genel İdare Kurulu GİK salonunda görevlilerin seçim sonuçlarını izlemesi için bir merkez oluşturuldu. İllerde sandık kurullarından gelecek bilgiler burada toplanarak, kurulacak büyük ekrana yansıtılacak. 
     Genel Başkan Tansu Çiller, seçim gecesi İstanbul'da olacak. Çiller, seçim sonuçlarına göre ilerleyen saatlerde Ankara'ya gelmesi bekleniyor. 
     YTP Genel Merkezi'nde de seçim merkezi oluşturuldu. İl ve ilçe teşkilatlarından gelecek sonuçlar, burada değerlendirilecek. Genel Başkan İsmail Cem ve parti yöneticilerinin de genel merkezde bulunacağı öğrenildi. 
     SP Genel Başkanı Recai Kutan da sandıkların açılmasından sonra genel merkeze gelerek seçim sonuçlarını buradan izleyecek. Genel Merkez binasında basın için bir oda ayrılırken, seçim sonuçları parti teşkilatlarından gelecek bilgilerle bilgisayar ortamında izlenecek. 
     





</TEXT>
</DOC>
