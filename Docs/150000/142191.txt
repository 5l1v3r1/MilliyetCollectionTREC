<DOC>
<DOCNO> 142191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/12/son/sondun03.html </URL>
<DATE> 2003/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin Türk hava sahasını kullanması için ön görüşmeler yapılıyor 
</HEADLINE>
<TEXT>

     Türkiye'nin Washington Büyükelçisi Faruk Loğoğlu, ABD'nin Irak konusunda, Türkiye'nin hava sahasını kullanmasına ilişkin gayri resmi ön görüşmeler yapılmakta olduğunu, ancak Washington'ın, henüz bu yönde Türkiye'den resmi talebi bulunmadığını söyledi. 
     Loğoğlu, Washington'daki savunma muhabirlerine yaptığı açıklamada, bu konuda, hükümetler arasında görüş birliğine varılması durumunda, TBMM'nin onayının da alınması gerektiğini kaydetti. 
     Büyükelçi Loğoğlu, İncirlik hava üssünde halen Keşif Gücü çerçevesinde görev yapan ABD savaş uçaklarının da, mevcut düzenlemede sadece savunma amaçlı olarak kullanılabileceğine işaret ederek, ''Bu uçaklar, şu anda Irak'a karşı bir taarruz operasyonunda yer alamaz'' dedi. 
     Loğoğlu, sürmekte olan görüşmelerin henüz araştırma niteliği taşıdığını ve resmi kararların, siyasi otorite tarafından alınabileceğini söyledi. 
     Yeni hükümeti kurmakla görevlendirilen Adalet ve Kalkınma Partisi Genel Başkanı Recep Tayyip Erdoğan'ın halen bu yönde çalışmalarını yürüttüğünü hatırlatan Loğoğlu, Washington'a askeri talepleri konusunda sabırlı davranmasını tavsiye etti. 
     





</TEXT>
</DOC>
