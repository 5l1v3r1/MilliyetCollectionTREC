<DOC>
<DOCNO> 148903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/10/son/sonspo31.html </URL>
<DATE> 2003/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan derbisine yabancı hakem... Collina gündemde... 
</HEADLINE>
<TEXT>

     Yunanistan Birinci Futbol Ligi'nde Pire Olympiakos ile Panathinaikos arasında yapılacak ve belki de lig şampiyonluğunu belirleyecek derbi maçını yönetmek için yabancı hakem önerildi. 
     Yunan futbol otoriteleri, Yunanistan'ın en çok taraftara sahip iki ezeli rakibi arasında yapılacak maçta çıkabilecek olası olayların önlenmesi amacıyla böyle bir görüş ortaya attılar. 
     Yunanistan Spor Bakanı Yorgo Lianis, 11 Mayıs'ta yapılması gereken maç için aday olan yabancı hakemler listesinde ünlü İtalyan hakem Pierluigi Collina'nın da isminin olduğunu söyledi. 
     Kültür Bakanı Evangelos Venizelos da basına yaptığı açıklamada, yabancı hakem konusunu düşündüklerini ve Collina'yı kastederek, Lianis'nin kendilerine büyük bir isim önerdiğini bildirdi. 
     Lider Panathinaikos ile 2. sıradaki Pire Olympiakos arasında, ligin bitimine 5 hafta kala 1 puan fark bulunuyor. 
     Geçen yıl 2 takım arasında mart ayında yapılan maçta, hakem Ioakeim Efthymiadis, verdiği penaltı sonrası çıkan olaylarda seyircilerin attığı yabancı cisimlerden birinin başına isabet etmesi üzerine hastanelik olmuştu. 
     





</TEXT>
</DOC>
