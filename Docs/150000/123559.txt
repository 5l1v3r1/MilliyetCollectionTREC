<DOC>
<DOCNO> 123559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/09/son/sonspo03.html </URL>
<DATE> 2002/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray maçı öncesinde Gaziantep düşüşte... 
</HEADLINE>
<TEXT>

     Gaziantepspor'da, deplasmanda alınan 5-3'lük Ankaragücü yenilgisinin üzüntüsü yaşanıyor. 
     Basın sözcüsü Kamil Gereçci, yaptığı açıklamada, son haftalardaki puan kaybına Ankaragücü maçında son vermeyi amaçladıklarını, ancak umduklarını elde edemediklerini söyledi. 
     Puan kaybına noktayı koymak için Ankara'dan puan ya da puanlarla dönmeyi hedeflediklerini belirten Gereçci, ''Karşılaşmanın seyircisiz oynanması, Ankaragücü'nden çok bizi etkilemiş olacak ki, deplasmanda 3 gol atmamıza rağmen kalemizde 5 gol gördük'' dedi. 
     Seyircisiz oynanan karşılaşmayı, Ankaragücü'nün lehine çevirmesini bildiğini kaydeden Gereçci, ''Deplasmanda 3 gol atan bir takımın, 5 gol yememesi gerekir. Bu tablo, son haftalarda kolay gol yediğimizin de bir ifadesidir'' diye konuştu. 
     Teknik heyetin öncelikle Galatasaray karşılaşmasına kadar, uzun vadede ise devre arasında gereken önlemleri alacağına inandığını anlatan Gereçci, Gaziantepspor'un zirve mücadelesinden kopmayacağını, sözlerine ekledi. 
     





</TEXT>
</DOC>
