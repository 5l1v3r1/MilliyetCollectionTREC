<DOC>
<DOCNO> 137921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/20/son/sondun20.html </URL>
<DATE> 2003/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz gazetesinin Chirac'ı solucana benzetmesi kızdırdı... 
</HEADLINE>
<TEXT>

     İngiltere'de yayınlanan The Sun gazetesinin, Cumhurbaşkanı Jacques Chirac'ı ''solucana'' benzetmesi Fransızları kızdırdı. 
     Fransa Cumhurbaşkanlığı Sözcüsü Catherine Colonna, ''kem söz sahibine aittir'' anlamına gelen bir yanıtla, İngiliz gazetesinin ağır hakaretine karşılık verdi. 
     Fransa'da bakanlar kurulu üyelerinin de, İngiliz gazetesinin bu hakaretini tepkiyle karşıladıkları ve kınadıkları bildirildi. 
     İngiliz gazetesinin, Fransa'da yayınlanan sayısında bugün çıkan haberde, ''Chirac'ın Avrupa için utanç haline geldiği'' ileri sürülüyor. 
     Medya imparatoru Rubert Murdoch tarafından çıkartılan ve başından bu yana savaşı destekleyen gazetenin haberinde, Fransa'nın savaşı önlemek için BM Güvenlik Konseyi'nde veto hakkını kullanma tehdidi eleştiriliyor. 
     The Sun'daki haberde, İngiltere tarafından istenmeyen adam ilan edilen Zimbabve Cumhurbaşkanı Robert Mugabe'nin Afrika zirvesi dolayısıyla Paris'e davet edilmesi de eleştiriliyor ve ''Solucan, canavarla görüşecek'' ifadeleri kullanılıyor. 
     





</TEXT>
</DOC>
