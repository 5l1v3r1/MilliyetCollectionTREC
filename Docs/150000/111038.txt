<DOC>
<DOCNO> 111038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/04/dunya/dun01.html </URL>
<DATE> 2002/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush’la Saddam düello yapsın 
</HEADLINE>
<TEXT>

Irak Devlet Başkan Yardımcısı Ramazan’dan şaka gibi öneri İki halkı bir faciadan kurtarmak için Annan’ın hakemliğinde, tarafsız bir yerde ABD Başkanı bir grup seçsin, biz de bir grup seçelim, başkan başkana, başkan yardımcısı başkan yardımcısına ve bakan bakana karşı vuruşsun 
     DIŞ HABERLER SERVİSİ 

     Irak Devlet Başkan Yardımcısı Taha Yasin Ramazan, ABD Başkanı George W. Bush ve Irak Devlet Başkanı Saddam Hüseyin’in düello yapmasını önerdi. Ramazan, AP Televizyonu’na ciddi bir ifadeyle yaptığı açıklamada, iki ülke liderlerinin, halklarını savaşın yıkımından kurtarmak için aralarındaki anlaşmazlıkları düello yaparak çözüme ulaştırmalarını istedi. 
     Düellonun tarafsız bir yerde yapılmasını öneren Taha Yasin Ramazan, Birleşmiş Milletler BM Genel Sekreteri Kofi Annan’ın da hakem olmasını önerdi. Ramazan, "Amerikan Başkanı bir grup seçsin, biz de bir grup seçelim. Kofi Annan’ın hakemliğinde tarafsız bir yerde karşılaşalım. Başkan başkana, başkan yardımcısı başkan yardımcısına ve bakan bakana karşı birer silah seçerek düello yapsınlar. Böylece Amerikan ve Irak halkını savaştan kurtarmış oluruz" dedi. 
     Taha Yasin Ramazan, iki devlet başkan yardımcısı olan Irak’ta, ABD Başkan Yardımcısı Dick Cheney’ye karşı kendisinin mi, yoksa diğer yardımcı Taha Muhiddin Maruf’un mu düelloya gireceğini belirtmedi. 
     Röportajı yapan muhabirler, sesinde bir tür ironi sezinleseler de, Ramazan’ın bu öneriyi yaparken şaka yaptığını gösterir açık bir jest ya da imada bulunmadığı bildirildi. 
     
     ABD Değmez 
     ABD yönetimi, düello çağrısını ciddiye almadı. Beyaz Saray Sözcüsü Ari Fleischer, yaptığı açıklamada, çağrıyı "sorumsuzluk" olarak niteledi ve "yanıt vermeye değmez" diye konuştu. 1990’da Kuveyt’i işgal eden Irak lideri Saddam Hüseyin, o tarihte sorunu savaşla değil, barışçı bir yolla çözüme kavuşturmak için dönemin ABD Başkanı baba George H. Bush’a TV’de yüz yüze tartışmayı önermişti. Ancak Washington, bu öneriyi hemen reddetmeşti. 
     



 DÜNYA 











</TEXT>
</DOC>
