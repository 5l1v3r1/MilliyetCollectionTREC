<DOC>
<DOCNO> 143727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/19/son/sontur21.html </URL>
<DATE> 2003/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Arınç ''ABD'nin tavrı kural tanımaz bir tavırdır'' 
</HEADLINE>
<TEXT>

     TBMM Başkanı Bülent Arınç genel kuralları bir tarafa bırakarak Irak'ta birşeyler yapılacaksa Türkiye'nin de buna göre tavrını alacağını söyledi. 
     Bülent Arınç, Kamu-sen Genel Başkanı Bircan Akyıldız ve Yönetim Kurulu üyelerini kabul etti. 
     BM, dünyada bütün ulusları, bütün milletleri birbirlerine bağlayan kurallar varsa, "Ben istersem yaparım" sözünün hiçbir geçerliliği olamayacağını söyleyen Arınç, "Onun için tezkere mezkere laflarını bir yana koyup, bu genel kuralları kabul ederek önümüze bakalım. Buna rağmen birşeyler yapacaklarmış. Bu değişmez bir noktadaysa Türkiye buna göre tavrını alır. Hükümetin görevi Türk milletinin ulusal menfaatlerini düşünerek ne gerekiyorsa onu yapmaktır. 
     Zaten de yapıyor. TBMM'nin görevi de kendine düşen kararı vermektir, o da kendine düşeni yapıyor" dedi. 
     Endişe, korku ve vehme gerek olmadığını anlatan Arınç, "Ne mutlu böyle bir Meclis'e, ne mutlu milleti için çalışan bir hükümete, hiç endişe etmeyiniz. Gerekenler yapılır. 
     Kaderde ne varsa onu göreceğiz, ama buna hazırlıklı olmak açısından da şüphesiz herkes üzerine düşeni yapacak" dedi. 
     TBMM Başkanı Arınç, burada gazetecilerin sorularını yanıtlarken "tezkere" sözcüğü yerine "yazı" sözcüğünü kullandı. Hiçbir zaman, hiçbir yerde savaş istemediğini belirten Arınç, "Bunun için de bana düşen neyse görev olarak bunu yerine getirmeye çalışacak bir insanım. Umarım benim düşüncemi başka insanlar da paylaşırlar, üzerlerine düşeni yaparlar" dedi. 
     Bülent Arınç, tezkere konusundaki gelişmeleri nasıl değerlendirdiğine ilişkin soruyu yanıtlarken, "ABD Başkanı'nın son yaptğı konuşmayı onaylamıyorum. ABD'nin bu tavrı kural tanımaz bir tavırdır. BM'i hiçe sayan bir tavırdır, uluslararası hukuku çiğneyen bir tavırdır ve yanlıştır. Sayın Başkan'ın bu konuşmasını onaylamadığımı, doğru bulmadığımı Bülent Arınç olarak ifade ediyorum" dedi. 
     Hükümetin tezkere içeriği konusunda kendisine bilgi verip vermediği sorusuna ise Arınç, "Meclis her zaman görevinin başındadır, görevinin ne olduğunun bilincindedir, ve bunu en iyi yapabilecek düzeydedir. O çokça bahsettiğiniz kelimeyi tekrarlamamak için söylemiyorum. Öğle saatlerinde henüz parlamentomuza intikal eden Hükümet tarafından gönderilmiş bir yazı bulunmamaktadır. Böyle bir yazı geldiğinde, İçtüzük gereğince neler yapacağımızı herkes biliyor. Meclis üzerine düşen görevi layıkıyla yerine getirecektir" yanıtını verdi. 
     Hükümetin tezkereyle ABD'nin bu tavırlarına destek olup olmadığına ilişkin soruya ise Arınç şu yanıtı verdi 
     "Hiç yoruma gerek yok, herkes neyin ne olduğunu, neyin bittiğini biliyor. Hükümet kendi görevini yapar, Meclis kendi görevini yapar. Herkesin gönlündeki, kalbindeki düşüncesini ben biliyorum. Herkes vazifesini yapacaktır, önemli olan da budur zaten, Anayasal kurumlar kendilerine tanınan görevlerini bihakkın yerine getirirlerse mesele yoktur. Silahlı kuvvetler kendi üstüne düşeni yapıyor, Hükümet kendi üstüne düşeni yapıyor. Meclis'e bu konu geldiği zaman da Meclis bu konuda kararını verir. 
     Hiçkimsenin endişe etmesine, tedirginlik duymasına gerek yok." 
     
     GÖNLÜM BEŞİKTAŞLA 

     Slavya Prag-Beşiktaş maçı öncesi "Slavya Prag'a tezkeresi verilir" dediğini anımsatan ve aynı sonucu yarınki Lazio-Beşiktaş maçı öncesinde de dileyip dilemediğini soran bir gazeteciye ise Arınç, "Bu akşam maç olsaydı birşey söylerdim" dedi. 
     Gazetecilerin "En azından başarı dileyebilirdiniz" demeleri üzerine Arınç, "Gayet tabi, Beşiktaşlı olarak bundan daha tabii ne olabilir. Biliyorsunuz Beşiktaş kulübü başkanı bendenizi ziyarete gelmişlerdi. Yakama rozetlerini takmışlardı. Bir gün evvel de meşhur maç oynanmış ve Beşiktaş, büyük bir başarı kazanmıştı. Gönlümüze doğan birşeyleri o saatte söylemiştik. Ama şu anda birşeyler tahmin edemiyorum" dedi. 
     "Gönlünüze doğan birşey yok mu " sorusuna ise Arınç, "Gönlüme doğan tek var Beşiktaş'ın tur atlaması" dedi. 
     İkinci tezkere konusunda suskun kaldığını, bunun görüşünü değiştirdiği anlamına gelip gelmediğini soran bir gazetciye ise Arınç, "Ben omurgalı bir insanım. 
     Söylediklerimiz, yaptıklarımın hesabını her zaman vermiş bir insanım. Bende böyle değişiklikler vehmetmeyin" yanıtını verdi. 
     





</TEXT>
</DOC>
