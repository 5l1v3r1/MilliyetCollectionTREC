<DOC>
<DOCNO> 123411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/08/son/sontur49.html </URL>
<DATE> 2002/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Deniz Baykal 2005 bizim için uygun değil... 
</HEADLINE>
<TEXT>

     CHP Genel Başkanı Deniz Baykal, Avrupa Birliği konusunda 2005 yılının uygun olmadığını, Türkiye'nin daha iyi bir sonucu hakettiğini söyledi. 
     Ramazan Bayramı tatilini ailesiyle Antalya'da geçiren Deniz Baykal, tatil dönüşü Afyon Özdilek alışveriş merkezinde mola verdi. 
     Baykal, burada gazetecilerin, AB'ye tam üyelik için Almanya ve Fransa'nın müzakere tarihi olarak 2005 yılını önerdiklerini hatırlatmaları üzerine, şunları söyledi 
     ''İlk açıklamalar umut verici değil, ama önümüzdeki günlerde bakarsınız güzel gelişmeler olur. Bunu sağlamaya çalışıyoruz. Yarın Sayın Başbakan gelecek ve onunla konuşacağım, biraz bilgi alacağım, perde arkasında neler oluyor, bunu yakından öğrenme imkanı bulacağız. 2005 yılı bizim için uygun değil. Türkiye daha iyi bir sonucu hak ediyordu. Gereken çalışmaları yaptık, gereken hazırlıkları yaptık, ama maalesef bu açıklama Türkiye'de haklı olarak moral bozucu olarak değerlendirildi. Daha iyi bir tarih verilmesi gerekiyordu.'' Baykal, kısa molanın ardından, eşi Olcay Baykal ve torunu ile Ankara'ya hareket etti. 
     





</TEXT>
</DOC>
