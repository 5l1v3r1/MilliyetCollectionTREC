<DOC>
<DOCNO> 124355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/13/yazar/pulur.html </URL>
<DATE> 2002/12/13/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Fıkra gibi KDV 
</HEADLINE>
<TEXT>

     MEĞER bazen bir işe yarıyormuşuz... Yani yazdığımız yazılar bir işe yarıyormuş. 
     Eğer Sayın Şükrü Kızılot haber vermeseydi, bunun da farkında değildik. 
     Geçtiğimiz mayıs ayında, çarşı ekmeği ile halkın evde tandırda pişirdiği yufka ekmeği arasındaki KDV’nin adaletsizliğini yazmıştık çarşı ekmeğinin KDV’si yüzde 1, yufka ekmeğinin KDV’si yüzde 18... 
     Bizim gibi sapsız, saplantısız bağsız bağlantısız yazarların yazıları "Saldım çayıra, mevla kayıra" misalidir, bereket versin, bu yazının akıbetini Şükrü Kızılot haber verdi de öğrendik, meğer Maliye Bakanlığı, bizim yazıdan sonra yufka ekmeğini lüks tarifeden çıkarmış, KDV oranını yüzde 18’den, yüzde 1’e indirmiş... 
     Dedik ya demek bir işe yaradık... 
     
     LAF KDV’den açılmışken birkaç örnek verelim, bunların ortak başlığına "Fıkra gibi" de diyebilirsiniz. 
     
     - EKMEĞİN KDV’si yüzde 1, açlığınızı bastırmak için aldığınız simitin KDV’si ise yüzde 18... 
     - Leblebi, fındık, fıstık ve kabak çekirdeği vatandaşa satılırsa KDV’si yüzde 18, toptan satılırsa yüzde 1... 
     - Kuru üzüm, kuru incir, kuru kayısı, ceviz ve antepfıstığı vatandaşa satılırsa yüzde 18, toptan satılırsa yüzde 1... 
     - Hasta ve yaralılara verilen kanın KDV’si de yüzde 18, viskinin KDV’si de yüzde 18... 
     - Evde içilen içme suyunun KDV’si de yüzde 18, Marlboro sigaranınki de yüzde 18... 
     - Kefenden de yüzde 18 KDV alınıyor, lüks bir mağazadan alınan milyarlık kıyafetten de... 
     - Özel okullar ve kreşlerden yüzde 8 KDV alınırken, dershanelerdeki bilgisayar kursu, yabancı dil kursu ve üniversite ve mesleki okullara hazırlık kursundan yüzde 18 KDV alınıyor... 
     - Lokantaların sebze, et, un, pirinç, nohut ve fasulye alışında giriş KDV’si yüzde 1, çıkışı ise yüzde 18 olarak uygulanıyor. 
     - Şekerkamışından elde edilen şeker yüzde 8, şekerpancarından elde edilen şeker ise yüzde 18 KDV’ye tabi. 
     - Paketlenmiş kuru çaydan yüzde 8 KDV alınırken, dökme çaydan da yüzde 18 oranında KDV alınıyor. 
     - İlaçtan da yüzde 18 KDV alınıyor, makyaj malzemesinden de... 
     
     ŞÜKRÜ Kızılot, geçenlerde Sanayi ve Ticaret Bakanı Ali Çoşkun’dan dinlemiş, Sayın Bakan morga teslim edilen ölü için, 100 milyon, artı yüzde 18 KDV alındığını görmüş, şaşırmış 
     "Adı üstünde Katma Değer Vergisi... Burada katma değer nerede Adam ölmüş " 
     Sayın Bakan çok haklı, burada "katılan değer" yok, "eksilen değer" var... 
     İyi de Sayın Bakanım, iktidara dert yanmak için gelinmez, dert çözmek için gelinir. 
     Dert yanacağınıza, Maliye Bakanı’na söylesenize... 
     İnşallah, aynı partinin bakanı, aynı partinin bakanının dilinden anlar. 
     
     







Türkiye nereye 


Kopenhag zirvesini, kovboy filmine dönüştürdük... 


Mekteb-i Mülkiye 


İbn-i Sina köprüsü 


AB’den olumsuz karar çıktı 


AB, ketçap, yalan doğru 


AB iyi güzel de ya diğer konular 


Hangi Avrupa 15’ten 25’e 


Yeni bir yolun başlangıç noktasındayız 


Fıkra gibi KDV 


2004’te ısrar 


"Ülkeler ancak refah için rekabet eder" 


Fazıl Beyler ve Orhan Beyler 


Üyelik başka Avrupalı olmak başka 


</TEXT>
</DOC>
