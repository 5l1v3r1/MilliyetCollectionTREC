<DOC>
<DOCNO> 102310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/16/son/sontur37.html </URL>
<DATE> 2002/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan "BBP ile resmi değil, gayrıresmi ilişkiler var" 
</HEADLINE>
<TEXT>

     Saadet Partisi SP Genel Başkanı Recai Kutan, ''Büyük Birlik Partisi BBP ile resmi değil, gayriresmi anlamda ilişkiler var. Arkadaşlarımız karşılıklı görüşüyorlar'' dedi. 
     Saadet Partisi SP Genel Başkanı Recai Kutan, ''Büyük Birlik Partisi BBP ile resmi değil, gayriresmi anlamda ilişkiler var. Arkadaşlarımız karşılıklı görüşüyorlar'' dedi. 
     Kutan, Laleli Sanayici ve İşadamları Derneği'nin LASİAD merkezini ziyaret ederek, Dernek Başkanı Ayhan Karahan'dan bilgi aldı. Karahan, bölgenin 20 yılı aşkın bir süredir 50 ülkeyle ''bavul ticareti'' adı verilen ihracat gerçekleştirdiğini dile getirerek, yaşanan krizlerin kendilerini çok fazla etkilediğini söyledi. 
     Karahan, son 5 yılda 80 milyar dolar kaybettiklerini ifade ederek, bu rakamın Türkiye'nin dışarıdan aldığı borca eşit olduğunu savundu. 
     SP Genel Başkanı Kutan da, Türkiye ekonomisinin adım adım batağa gittiğini kaydederek, ciddi tedbirler alınması ve doğru politikalar uygulanması durumunda sıkıntıların rahatlıkla aşılabileceğini anlattı. 
     
     DERVİŞ'E ELEŞTİRİ 
     Kutan, ekonomiden sorumlu eski Devlet Bakanı Kemal Derviş'i de eleştirerek, Derviş'in işin en başında Laleli'ye gelerek, elini taşın altına koyanlarla çözüm yollarını araması gerektiğini ifade etti. 
     IMF politikalarını da eleştiren Kutan, dünyada bu politikalara direnen ülkelerde önemli olaylar meydana geldiğini, örneğin Venezuela'da ihtilal olduğunu söyledi. 
     Kutan, çiftçinin zor durumda olduğunu, gelecek 2-3 yıl içinde İstanbul'a 1 milyon kişinin göç edebileceğini kaydederek, 54. hükümetin uyguladığı ekonomik programın izlenmesi durumunda, ülkede 80 milyar dolarlık bir kaynak yaratılabileceğini ifade etti. 
     Kutan, seçimde ittifak konusunu şartlara göre düşüneceklerini dile getirerek, HADEP ile bir görüşmelerinin olmadığını kaydetti. 
     Kutan, ''BBP ile ilişkileriniz var mı diye soruyorlar. BBP ile resmi değil, gayriresmi anlamda ilişkiler var. Arkadaşlarımız karşılıklı görüşüyorlar'' dedi. 
     
     TÜRBANLI ADAY 
     ''Seçimlerde milletvekili listelerinizde türbanlı aday olacak mı '' şeklindeki soru üzerine de Kutan, şöyle dedi 
     ''Biz türbanlı adayın olmayacağı, milletin oylarıyla seçilmiş türbanlı birinin Meclis'e giremeyeceği konusundaki uygulamayı Türkiye'nin bir ayıbı olarak görüyoruz. Bu yanlış bir uygulamadır. Türbanlı da seçime girebilmelidir. Millet eğer destek veriyorsa verir. Ancak öbür taraftan Türkiye'nin de realiteleri var. Geçtiğimiz dönemde adeta kaba kuvvet kullanarak, Sayın Ecevit ve arkadaşları gittiler, kürsüyü fiilen işgal ettiler. Mani olmak istediler. Türkiye'nin bu realitelerini de nazarı itibara alıyoruz. Şu ana kadar bize türbanlı olarak herhangi bir vatandaşımız milletvekili adayı olmak için müracaat etmedi. Bu gerçekleri gördükten sonra kim müracaat eder.'' Kutan, daha sonra Laleli'deki işyerlerini gezdi, esnafı ziyaret ederek, bir süre sohbet etti. 
     





</TEXT>
</DOC>
