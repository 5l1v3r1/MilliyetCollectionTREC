<DOC>
<DOCNO> 120068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/21/guncel/gun01.html </URL>
<DATE> 2002/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Boğaz sularında SIG SAUER testi 
</HEADLINE>
<TEXT>

SAT ve SAS timleri, Sig Sauer marka silahları İstanbul Boğazı’nda bekletip teste tabi tuttu. Onaylanan silahların benzerlerini MKEK üretmeye başladı 
     ÖNAY YILMAZ İstanbul 

     İstanbul Boğazı’nın gemi geçişlerinden sonra bir başka işlevi daha ortaya çıktı silah testi... SAT Su Altı Taarruz ve SAS Su Altı Savunma timleri, 21’inci yüzyıl teknolojisiyle üretilen ünlü Sig Sauer marka silahların testini İstanbul Boğazı’nın serin sularında yaptı. 
     Dayanıklılıklarını ölçmek amacıyla iki gün İstanbul Boğazı’nın tuzlu sularına ve çamur içine bırakılan Sig Sauer’ler, bu testi başarıyla verdi. Testi geçtikten sonra da SAT ve SAS komandolarının silah kadrosuna dahil edildi. 
     Öte yandan Sig Sauer’in SWAT tüfekleri ise içlerine kum doldurularak teste tabi tutuldu. Yetkililer, bu silahları artık pazarlama yöntemiyle değil, bizzat doğal ortamlarda deneyip test ederek almayı uygun bulduklarını söyledi. 
     
Alamıyorsak benzerini yaparız      Pahalı olması ve Almanya’da Yeşiller’in koyduğu ambargo nedeniyle diğer askeri ve polisiye birimler için alınamayan silahın benzeri, Makine Kimya Endüstrisi Kurumu MKEK tarafından üretilmeye başlandı. ABD, İtalya, Almanya ve Japonya’da kullanılan bu silahı, Türk polisinin de çok sevdiği ve tercih ettiği bildiriliyor. Orijinal tabancanın fiyatının, 3 - 3 bin 500 dolar arasında olduğu belirtiliyor. 
     
Parçaları ayrı yerlerde üretiliyor      Sig Sauer Teknik Satış Promosyon Müdürü Felix Neidhart, silahların her bir parçasının İsviçre’nin çeşitli köylerinde üretildiğini anlatarak, şöyle konuştu "Elde özel üretilen tabancaların bütün parçaları hiçbir alet gerektirmeden söküp takılabilir. Silahlar, kullanılan kaliteli malzeme ile işçilik hassasiyeti nedeniyle toz, kum, buzlanma ve deniz suyu şartlarından etkilenmez. Bütün modellerde, ileri teknoloji ve yüksek evsaflı çelik malzeme kullanılmaktadır. Silahların çok soğuk ve sıcak ortamlarda genleşmeye ve çatlamasına engel olacak şekilde üretimi ve dizaynı sağlanmıştır." 
     
Kimler kullanıyor      ABD Deniz Kuvvetleri SEAL timleri, ABD SAT Komandoları, ABD Delta Force, ABD Ordusu ve Askeri İnzibat, ABD Hava Kuvvetleri, İngiltere SAS Özel Timleri, Almanya GSG - 9 Özel Timleri, Fransa Sualtı Timleri ve Jandarma GIGN Özel Timleri, FBI, ABD Savunma Bakanlığı kadro silahı, ABD Dışişleri Bakanlığı, Beyaz Saray Özel Koruma Servisi, ABD Eyalet Polis Teşkilatı, ABD Narkotik Teşkilatı, ABD Sivil Havacılık Teşkilatı gibi birçok ülkenin özel birlikleri ve timlerinde kullanılıyor. 
     Ülkemizde ise Başbakanlık, MİT Müsteşarlığı, Genelkurmay Başkanlığı, Özel Kuvvetler Komutanlığı, Deniz Kuvvetleri Komutanlığı, SAT, SAS Komutanlıkları ile Emniyet Genel Müdürlüğü’nün bazı kademeleri ile bazı özel birliklerde bulunuyor. 
     



 GÜNCEL 













</TEXT>
</DOC>
