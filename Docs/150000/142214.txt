<DOC>
<DOCNO> 142214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/12/son/sondun26.html </URL>
<DATE> 2003/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de bir kıza tecavüzle yargılanan Türk tahliye oldu 
</HEADLINE>
<TEXT>

     İngiltere'nin başkenti Londra'da, 3 yıl önce İngiliz vatandaşı Caroline Margaret Clark'e, tecavüz ettiği iddiasıyla aranan ve Türkiye'de yakalanan Hanifi Tekağaç, bugün yargılandığı davada tahliye edildi. 
     1. Ağır Ceza Mahkemesi'nde görülen davanın bugünkü duruşmasında, tutuklu sanık Tekağaç ile avukatı hazır bulundu. 
     Mahkemede eski ifadesini tekrarlayan Tekağaç, 3 yıl önce İngiltere'ye çalışmak amacıyla gittiğini, Londra'da bir barda Margaret Clark 25 ile tanıştığını, daha sonra polisin, kendisini tecavüz etmek suçundan gözaltına aldığını, ifadesinin alınmasının ardından da sınır dışı edildiğini söyledi. 
     Kimseye tecavüz etmediğini, kendisine iftira atıldığını öne süren Tekağaç, ''Suçlandığımı ve arandığımı duyunca, Cumhuriyet Savcılığı'na teslim oldum'' dedi. 
     Tekağaç'ın avukatı Vedat Diler ise müvekkilinin suçsuz olduğunu belirterek, şunları söyledi 
     ''Dosya içeriği incelendiği zaman genç kızın ifadeleri ve suçlamaları dışında delil sayılabilecek somut bir şey yok. Bir yıldır tutuklu olarak cezaevinde tutulmaktadır. Deliller toplanmıştır. Tahliye edilmesi halinde delilleri karartma durumu da söz konusu değildir. Adli Tıp'tan gelecek raporlar zaman alacaktır. Daha fazla mağdur olmaması için tahliye edilmesini talep ediyorum.'' Mahkeme heyeti, delillerin toplandığını, sanığın cezaevinde kaldığı günlerin alacağı cezayı karşılayacağını göz önünde bulundurarak, Tekağaç'ın tahliye edilmesine karar verdi. 
     
     OLAY 
     Londra'da 20 Aralık 2000'de meydana gelen olayda, Türkiye'den kaçak yollarla İngiltere'ye giden Hanifi Tekağaç 22 , bir barda tanıştığı İngiliz kızı Caroline Margaret Clark'e, sarhoşluğundan yararlanarak parkta tecavüz ettiği ve dövdüğü gerekçesiyle polis tarafından gözaltına alınmış, daha sonra serbest bırakılmıştı. 
     Sınır dışı edilerek Türkiye'ye gönderilen Tekağaç, daha sonra Londra'dan gönderilen yazı üzerine gıyabi tutuklu olarak aranırken, 3 Nisan 2002'de Cumhuriyet Savcılığı'na teslim olmuş ve E tipi Cezaevi'ne konulmuştu. Hanifi Tekağaç hakkında Cumhuriyet Savcılığı, tecavüz iddiasıyla 1 yıldan 7 yıla kadar ağır hapis cezası istemiyle dava açmıştı. 
     Tekağaç'ın yargılama sürecinde, İngiltere polis teşkilatı Scotland Yard'dan şef Adrian Baswiek ile polisler Noel Wyatt ve Türk asıllı Mehmet Senar Okkıran'da hazır bulunarak, Londra'da hazırlanan suç evrakı ile Tekağaç ve Clark'e ait DNA raporlarını mahkemeye sunmuşlardı. 
     





</TEXT>
</DOC>
