<DOC>
<DOCNO> 148432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/08/son/sontur12.html </URL>
<DATE> 2003/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak Büyükelçisi "Türkiye'nin aleyhimizde kararını beklemiyorduk" 
</HEADLINE>
<TEXT>

     Irak'ın Ankara Büyükelçisi Talib Abid Salih Duleymi, Türkiye'nin, Iraklı 3 diplomatın sınır dışı edilmesi yönündeki kararını değerlendirirken, ''Türkiye'nin bizim aleyhimizde böyle bir karar almasını beklemiyorduk'' dedi. 
     Milli Gençlik Vakfı MGV Genel Başkanı İlyas Töngüş ve yönetim kurulu üyeleri, Irak'ın Ankara Büyükelçisi Talib Abid Salih Duleymi'yi ziyaret ettiler. 
     İlyas Töngüş, ziyaret sırasında yaptığı konuşmada, Türk halkının, Irak'ta katliam derecesine varan ve hiçbir uluslararası meşruiyet koşulu taşımayan işgal karşısında derin üzüntü duyduğunu söyledi. 
     Irak halkına yapılabilecek ilaç ve diğer yardımlar konusunda kendilerine, ''nasıl bir yol izlenebileceğine ilişkin'' yoğun başvurular olduğunu ifade eden Töngüş, Irak'ta mağdur olan kadın, çocuk, hasta ve sakat insanların Türkiye'ye getirilerek, tedavilerinin sağlanması için ellerinden gelen gayreti göstereceklerini kaydetti. 
     Töngüş, bu konuda yapacakları resmi girişmelerin olumlu sonuçlanacağına inandıklarını belirtti. 
     Irak Ankara Büyükelçisi Talib Abid Salih Duleymi'te Türk halkının hemen hemen her gün kendilerini ziyaret ederek, acılarını paylaşmalarının kendilerine mutluluk verdiğini anlattı. 
     Duleymi, Bağdat'ın altyapısına yapılan saldırıların, ABD'nin gerçek niyetinin katliam ve asimilasyon yapmak olduğunu ortaya koyduğunu dile getirdi. Duleymi, ''Bu düşmanca saldırı sonucu sivil halktan binlerce insan ölmüş, yüzlerce sivil toplum kuruluşu yok edilmiştir'' diye konuştu. 
     ABD'nin ''gaddarca'' saldırısının mazlum ve haklı Irak halkının azmi ve mücadelesini arttıracağını söyleyen Duleymi, ''Batıl ve yanlışlar belli bir zamanı vardır, biz hakkı temsil edenlerse ebediyen orada kalacağız'' dedi. 
     
     IRAKLI DİPLOMATLAR 
     Duleymi, bir gazetecinin, Dışişleri Bakanlığı'nca 3 Iraklı diplomatın sınır dışı edilmesi yönündeki kararını anımsatarak, ''Türkiye'de görev yapan diplomatların belirtilen görevleri dışında faaliyetleri oldu mu, başka diplomatların da sınır dışı edilmesi yönünde duyum aldınız mı '' sorusunu yanıtlarken, başka diplomatların gönderilip gönderilmeyeceğinin Dışişleri Bakanlığı'na sorulması gerektiğini belirtti. 
     Büyükelçi, Irak dışında görev yapan tüm Iraklı diplomatların uluslararası kurallara bağlı kalarak, iki ülke arasındaki ilişkileri geliştirme ve karşılıklı menfaatleri koruma doğrultusunda çalışma yaptıklarını anlatarak, ''Diplomatlar, Türkiye'nin ya da bulundukları herhangi bir ülkenin çıkarlarına zarar verebilecek hiçbir faaliyette olmadı, olamaz, olamayacak. Bizim bu konudaki temel anlayışımız budur'' diye konuştu. 
     ''Diplomatların sınır dışı kararının kendilerinde kırgınlık yaratıp yaratmağının'' sorulması üzerine de Büyükelçi Duleymi, şunları söyledi 
     ''Tabi böyle bir karar bizi üzmüştür. Türkiye'nin bizim aleyhimizde böyle bir karar almasını beklemiyorduk. Bizim Türkiye'den beklentilerimiz daha farklıydı. Beklediğimiz, saldırının engellenmesi yolunda, bizi kollayıcı bir tutum alınmasıydı.'' Söz konusu kararının ABD Dışişleri Bakanı Colin Powall'ın ziyaretinin ardından alındığının hatırlatılması üzerine de Büyükelçi, ABD'nin bu yöndeki taleplerini açıkça dile getirdiğini, Irak aleyhine başka ülkelerden de çeşitli talepleri olduğunu ifade etti. 
     MGV Genel Başkanı İlyas Töngüş de, yurtdışında faaliyet gösteren Milli Gençlik Teşkilatı MGT hakkında, Türkiye aleyhindeki çalışmaları nedeniyle yürütülen işlemlerin hatırlatılması üzerine, MGT'nin yakın ilişkileri ve gönül birliktelikleri bulunan bir teşkilat olduğunu, belirtilen suçlamaların da doğru olmadığına inandıklarını söyledi. 
     





</TEXT>
</DOC>
