<DOC>
<DOCNO> 100127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/05/son/soneko28.html </URL>
<DATE> 2002/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
TOFAŞ, üretime ara verdi... 
</HEADLINE>
<TEXT>

     Türk otomotiv sektörünün önde gelen kuruluşlarından Türk Otomobil Fabrikası A.Ş TOFAŞ , yıllık bakım ve onarım nedeniyle 25 Ağustos'a kadar üretimine ara verdi. 
     TOFAŞ'ta çalışan 3 bin 600 işçi üretimin yapılmayacağı tarihlerde, dönüşümlü olarak yıllık izinlerini kullanacaklar. Fabrikada görevli işçilerden bir bölümünün bu süre içinde bakım ve onarım işlerinde çalışacağı kaydedildi. 
     İşçilerin yaklaşık 3 bininin görevli olduğu hafif ticari araç segmentindeki ''Doblo'' bandında, yoğun ihracat taleplerini karşılamak için üretim çift vardiya yapılıyordu. 
     ''Kuş serisi'' olarak bilinen ''Doğan, Şahin ve Kartal''ın seri üretimine son verilen fabrikada, ''Palio'', Palio Weekend'', ''Albea'', ''Marea'' ve ''Brava'' modelleri üretiliyor. 
     TOFAŞ'da, halen günde 350-400 araç üretiliyor. 
     Öte yandan, 26 Temmuz'da üretime ara veren kuruluşlardan Ford Otosan bugün yeniden işbaşı yaparken, OYAK Renault'ta bakım ve onarım izni 26 Ağustos'ta sona eriyor. 
     Toyota'da ise 12-19 Ağustos tarihleri arasında üretime ara verileceği açıklandı. 
     





</TEXT>
</DOC>
