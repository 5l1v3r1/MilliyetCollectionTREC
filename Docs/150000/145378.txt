<DOC>
<DOCNO> 145378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/26/guncel/agun.html </URL>
<DATE> 2003/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat için geri sayım başladı... 
</HEADLINE>
<TEXT>

Müttefik uçakları, dün Bağdat’ın güneyindeki Cumhuriyet Muhafızları mevzilerini bombalarken, Nasıriye’de sıkışan birlikler Fırat’ı geçip hızla Bağdat’a doğru ilerlemeye başladı 
     DIŞ HABERLER SERVİSİ 

     Bağdat savaşı için perşembe akşamı Kuveyt’ten Irak’a girerek 3 ayrı koldan kuzeye doğru ilerlemeye başlayan koalisyon güçleri, başkenti korumak için güneyde, batıda ve doğuda Bağdat’a 45 km mesafede konuşlanan üç Cumhuriyet Muhafızı tümeniyle ilk teması sağladı. Müttefik uçakları Bağdat’ın güneyindeki Cumhuriyet Muhafızları mevzilerini bombalarken, Nasıriye yakınlarında sıkışıp kalan Amerikan 3. Mekanize Piyade Tümeni’ne bağlı birlikler de Fırat Nehri’ni aşmayı başararak Bağdat yolundaki ilerleyişlerine yeniden başladı. 
     
     NASIRİYE KRİZİ BİTTİ 
     Bağdat’ın güneyinde ilk mevzilenmenin tamamlanmasının ardından müttefik güçler, takviye birlikler için bir süre bekleyecek ardından saldırıya geçecek. Müttefikler, önceki gece Bağdat’ı kentin dışında savunan Cumhuriyet Muhafızları ile ilk kez çatıştı. ABD topçuları Cumhuriyet Muhafızları mevzilerini kısa aralıklarla döverken, top atışlarından gelen patlama sesleri kara savaşına hazırlanan başkentin merkezinde bile duyuldu. 
     Bağdat yakınlarında "kuşatmanın habercisi" bu gelişmeler yaşanırken, Bağdat’a 375 kilometre mesafedeki Nasıriye yakınlarında iki gündür sıkışıp kalan müttefik güçleri Fırat’ı aşıp başkente doğru ilerlemeye başladı. Pazar gününden bu yana Bağdat’a iki koldan yeni güzergah açmaya çalışan ABD askeri konvoyu, taarruz yarma hareketiyle Fırat’ı aştı. 
     
     KERBELA’YA YIĞINAK 
     Fırat’ın batı tarafında ABD ordusunun Bağdat’a 100 km uzaklıkta bulunduğu, dünkü ırmak aşma harekatıyla doğu kolunun da açıldığı bildiriliyor. Bu arada müttefiklerin kara savaşı stratejisinde, Kerbela civarında bir ön cephe oluşturmak da yer alıyor. Bunun için 400 Abrams tankı, 100 Apache helikopteri ve 60 bin askerle kenç yakınlarında yığınak yapılıyor. Cumhuriyet Muhafızları’nın ise 500 tankı var. 
     
Bir Saddam’a bir sivillere...      Bağdat’a yönelik bombardıman her geçen gün biraz daha yoğunlaşıyor. Sabahları siren, uçaksavar ve patlama sesleriyle uyanmaya alışan Bağdat, dün de çok sayıda şiddetli patlamayla sarsıldı. Iraklı yetkililere göre, son 24 saat içinde bombardımanlarda 16 Iraklı öldü, 95’i de yaralandı. Sadece Bağdat’ta bugüne kadarki hava saldırılarında ölenlerin sayısı 30, yaralananların sayısı da 400’ü buldu. Başkenti kuşatmaya hazırlanan müttefikler, dün özellikle Bağdat’ın güneyindeki Cumhuriyet Muhafızları mevzilerini hedef almasına rağmen, çok sayıda sivil bina da isabet aldı. 
     
Önümüzde zor çatışmalar var’      ABD Genelkurmay Başkanı General Richard Myers, ABD’nin önünde Irak’ta daha çetin çatışmalar olduğunu söyledi. Myers, ABC televizyonunun Günaydın Amerika’ programında yaptığı açıklamada, Bağdat’a yaklaştıkça direnişin da artmasını beklediğini belirtti ve "Tüm olasılıkları düşünerek hazırlıklarımızı yapıyoruz" diye konuştu. 
     


GÜNCEL 





















</TEXT>
</DOC>
