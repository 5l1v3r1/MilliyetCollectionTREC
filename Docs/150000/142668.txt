<DOC>
<DOCNO> 142668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/14/son/soneko07.html </URL>
<DATE> 2003/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan'dan, Chhibber'a tepki Babasının hayrına para vermiyor 
</HEADLINE>
<TEXT>

     Maliye Bakanı Kemal Unakıtan, Dünya Bankası Türkiye Temsilcisi Ajay Chhibber'ın hafta başındaki açıklamalarına, ''Nerden vermişler parayı Faizle bana parayı veriyor. Faizler de o biçim. Babasının hayrına para vermiyor bana'' şeklinde tepki gösterdi. 
     Bakan unakıtan, Chhibber'in bütçe dışına çıkarılmasına tepki gösterdiği çiftçilerin doğrudan gelir ödemeleriyle ilgili bir soru üzerine, ''Köylü bizim köylümüz. Ziraatçı bizim adamımız. Ajay Chhibber'in değil'' diyen Unakıtan, çiftçi için ne yapılması gerekiyorsa, bunu kendilerinin düşüneceğini ve kendilerinin yapacağını belirtti. 
     ''Onun için dışarıdan masal anlatılmasın. Hariçten gazel okumasınlar'' diyen Unakıtan, Dünya Bankası ve diğer kuruluşların ''Türkiye'ye verdikleri finansal destek nedeniyle bazı taleplerde bulunduğu'' yolundaki görüşlerin hatırlatılması üzerine de, şunları söyledi 
     ''Nereden vermiş parayı Faizle bana parayı veriyor. Faizler de o biçim. Babasının hayrına para vermiyor bana. Sen kendi kendine ayaklarının üzerinde durursan tamam. Duramazsan kimse sana acımaz. Elinde bir sürü fon. Faizle Türkiye'ye para verebilir miyiz diye bunun peşinde. Kimse dalga geçmesin.'' 
     
     TÜRKİYE İYİ YOLDA 

     İki aylık bütçe uygulama sonuçlarını da değerlendiren Maliye Bakanı, rakamların herşeyin bir plan program dahilinde yürütüldüğünü ortaya koyduğunu ifade etti. Önümüzdeki dönemde de bunun böyle süreceğini kaydeden Unakıtan, şöyle konuştu 
     ''Biz, mali disipline riayet ediyoruz. Bunda ne bir gevşeme, ne de bir sorun var. Hiç kimse çıkıp da Türkiye mali disipline riayet etmiyor, işi savsaklıyor diyemez. Rakamlar herşeyi anlatıyor. Rakamlar yalan söylemez. Kimse hariçten gazel okumasın. Netice ortada. 2 aylık bütçe sonuçları gayet iyi. Türkiye de iyi yolda.'' 
     
     VERGİ BORÇLULARI SON GÜNLERE KALMASIN 

     Maliye Bakanı Unakıtan, vergi barışıyla ilgili bir soru üzerine de, vatandaşları son günlere kalmadan uygulamadan yararlanmaya çağırdı. 
     Türkiye'de herşeyi son güne bırakma şeklinde genel bir anlayış bulunduğuna dikkati çeken Unakıtan, vergi barışıyla ilgili başvuru süresinin uzatılmasının kesinlikle sözkonusu olmadığını bildirdi. 
     Uygulamadan, IMF'nin söylediği 750 trilyon liranın çok üzerinde bir tahsilat sağlanacağını ifade eden Unakıtan, ''Maliyeci gözüyle bakıyorum. Gidişat çok iyi. Onların 750 trilyon lira falan dediği rakamları biz çok çok aşacağız. Bizim 2.4 katrilyon liralık rakamı tutturacağız. 2.4 katrilyon lira olduğu zaman, faiz dışı fazlanın kaç olacağını da siz hesaplayın'' açıklamasında bulundu. 
     Türkiye'de yapılmak istenen şeylere, nedenine bakılmadan hemen eleştiri getirilmesinden de yakınan Unakıtan, Kamu İhale Yasası'nı da buna örnek gösterdi. 
     Unakıtan, ''Yasada eşik değerler var. Dışarıdan da gelen taleplerle belirli rakamlar belirlenmiş. Onları yükseltmeye kalksak, hemen basın Kamu İhale Yasasına dokunuyorlar diye bağırıyor'' dedi. 
     





</TEXT>
</DOC>
