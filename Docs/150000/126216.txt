<DOC>
<DOCNO> 126216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/22/son/sonspo08.html </URL>
<DATE> 2002/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Şenol Güneş, biyografisini tanıttı... 
</HEADLINE>
<TEXT>

     Milli Takımlar Teknik Direktörü Şenol Güneş, kendi yaşamını anlatan ve eski A.A Muhabiri İhsan Öksüz tarafından kaleme alınan ''Güneş Doğudan Yükselir'' adlı kitabının tanıtımını yaptı. 
     CNR Expo Fuar Merkezi'de İstanbul Uluslararası Kitap Fuarı etkinlikleri çerçevesinde düzenlenen tanıtıma, Şenol Güneş ile İhsan Öksüz'ün yanısıra A Milli Futbol Takımı Menajeri Can Çobanoğlu ve antrenör Ünal Karaman da katıldı. 
     Kitabın özellikle 35 yıllık futbol yaşantısına ışık tuttuğunu kaydeden Güneş, ''Benim için önemi çok büyük. İçinde benimle ilgili çok şey var. Mesela kaleciliğe severek başlamadım. Asıl oynamak istediğim mevkii forvetti. Ancak büyüklerin maçlarında hep kaleye alınıyordum ve başarılı olunca da 20 yıl bu mesleği yaptım'' dedi. 
     Medyayla arasında yaşanan sıkıntılara da değinen Güneş, ''Zaman zaman sürtüşmeler oldu. Ama biz onlarla birlikte bir eser meydana getirdik. Bugün Şenol Güneş diye bir olgu varsa, basının bunda çok büyük katkısı var'' derken, 2004 yılına kadar da A Milli Futbol Takımı'nın başında görevini en iyi biçimde sürdürmeye kararlı olduğunu sözlerine ekledi. 
     Kitabın yazarı İhsan Öksüz ise, kesinlikle Şenol Güneş'i övme amaçlı bir eser meydana getirmediklerini kaydetti. 
     Daha sonra Kim Yayınları'nın standına geçen Şenol Güneş, burada kitabını imzalarken, oldukça neşeli olduğu da gözler kaçmadı. 
     





</TEXT>
</DOC>
