<DOC>
<DOCNO> 107640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/15/dunya/tur.html </URL>
<DATE> 2002/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya turu 
</HEADLINE>
<TEXT>

     Denizde 14 gün yaşam mücadelesi 
     Avustralyalı iki balıkçı, akıntıya kapılan cankurtaran botunda, 2 günlük yiyecekle tam 14 gün yaşam mücadelesi verdi. Queensland’de karaya çıkarılan balıçılar, yangın çıkan teknelerinin batması sonucu cankurtaran botuna bindiklerini ve ayakkabılarına dolan yağmur suyunu içerek hayatta kaldıklarını söylediler. Balıkçılardan Steven Wong, ’Öleceğimizi sandık. Gerçekten böyle düşündük’’ dedi. Yanlarından geçen birçok geminin kendilerini farketmediğini ifade eden Wong, ’Böylesine yardıma muhtaçken, yüz üstü bırakılabileğimi sanmazdım’’ diye konuştu. 
     
     Makedonya’da gergin seçim 
     Balkan ülkelerinden Makedonya bugün, bağımsızlığını ilan etmesinden bu yana 4. kez genel seçimler için sandık başına gidiyor. Ayrılıkçı Arnavut azınlığın meclise girerek yeni bir siyasi gerginlik yaratmasından endişe eden Makedonların büyük bölümünün seçimi protesto edeceği söyleniyor. Anketler, muhalefetteki Sosyal Demokrat Birliği’nin iktidardaki Makedonya Devrimci Örgütü ile Makedonya Ulusal Birliği’nin Demokrat Partisi koalisyonuna karşı önde olduğunu gösterirken, askerler seçimden bir gün önce oy kullandı. 
     
     Sibirya’da uçak düştü 11 ölü 
     DIŞ HABERLER SERVİSİ 

     Rusya’nın Sibirya bölgesindeki Krasnoyarsk kenti yakınlarında, içinde 14 kişi bulunan Rus Antonov An - 2 tipi uçağın düşmesi sonucu 11 kişi öldü. Uçakta bulunanların 3’ünün mürettabat, 11’inin de amatör paraşütcü olduğu belirtildi. İnterfaks ajansının Acil Durumlar Bakanlığı kaynaklarına dayanarak verdiği haberde, uçağın yere çakılması sonucu 10 kişinin hemen, yaralı olarak hastaneye kaldırılan 4 kişiden birinin de hastanede öldüğü bildirildi. Uçağın kalkıştan kısa süre sonra bilinmeyen bir nedenle düştüğü kaydedildi. 
     



 DÜNYA 













</TEXT>
</DOC>
