<DOC>
<DOCNO> 147097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/02/son/sontur15.html </URL>
<DATE> 2003/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Hastasından bıçak parası alan doktor suçüstü yakalandı... 
</HEADLINE>
<TEXT>

     Kastamonu'nun İnebolu İlçesi Devlet Hastanesi'nde görevli Genel Cerrahi Uzmanı Dr. Güngör Çetinkaya, yeşil kartlı bir hastadan ameliyat parası aldığı iddiasıyla tutuklandı. 
     Alınan bilgiye göre, Doğanyurt İlçesi'ne bağlı Belence Köyü'nde oturan Yaşar Eşmeli, baş parmağındaki yağ bezesini aldırmak için İnebolu Devlet Hastanesi'ne başvurdu. 
     Yeşil kartlı olan Eşmeli'nin iddiasına göre, Op.Dr. Çetinkaya, hastadan, operasyon için 150 milyon lira istedi. 50 milyon lira bulabilen Eşmeli, Dr. Çetinkaya'nın bu miktar parayı kabul etmemesi üzerine İnebolu Cumhuriyet Savcılığı'na suç duyurusunda bulundu. 
     Yaşar Eşmeli'nin, daha önceden seri numaraları alınan 150 milyon lirayı ameliyattan sonra Güngör Çetinkaya'ya verdiği sırada polis operasyon düzenledi. 
     Op. Dr. Güngör Çetinkaya, çıkarıldığı mahkemece tutuklandı. 
     





</TEXT>
</DOC>
