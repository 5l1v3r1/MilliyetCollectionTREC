<DOC>
<DOCNO> 134544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/02/siyaset/asiy.html </URL>
<DATE> 2003/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Hani lider sultası olmayacaktı 
</HEADLINE>
<TEXT>
Demokratlık elden gitti 
AKP’de kurucu üyelerden peşin imza alınarak genel başkan "süper yetkileröle donatıldı... Göstermelik oylamadan sonra konuşan üyeler, demokratlığın elden gittiğini söylediler... 
     ABDULLAH KARAKUŞ Ankara 

     AKP Kurucular Kurulu’nun tüzük değişikliği yaparak Genel Başkan Recep Tayyip Erdoğan’ı süper yetkilerle donatması, partiyi karıştırdı. 
     Kongrede liste delinmesini önlemeye yönelik çarşaf liste uygulamasının kaldırılıp yerine normal liste yöntemi getirilirken Erdoğan, MKYK üyeleri içinden genel başkan yardımcılarını belirleme yetkisi aldı. 
     Bazı kurucular Erdoğan’ın süper yetkilerle donatılmasına tepki göstererek, "Bu değişiklikler anti demokratiktir. Keşke tüzüğü genel başkan her konuda yetkilidir’ diye değiştirselerdi" dedi. 
     
     Ret oyu verenler de var 
     AKP Kurucular Kurulu’nda dün toplantıya girilmeden kurucu üyelere tüzük değişikliğinin karar metni imzalatıldı. Metni, değişikliğin ayrıntıların bilmeden imzalayan kuruculara içerde göstermelik oylama yaptırıldı. 
     İstanbul Milletvekili Emin Şirin ile Ankara Milletvekili Ersönmez Yarbay, tüzük değişikliğine tepki göstererek, ret oyu verdi. Yarbay, "Muhafazak r demokratız diyorduk. Şimdi söylemimizdeki demokratlık gitti" diye konuştu. 
     Değişikliğe ret oyu veren Şirin de "Anti demokratik olan böyle bir tüzük değişikliğini zaman sıkışık gerekçesiyle önümüze getirmemeleri gerekirdi. Tek maddelik değişiklik yapılarak genel başkan ve MKYK her konuda tek yetkilidir diyelim, bitsin" şeklinde konuştu. 
     
     11 madde değiştirildi 
     Toplantıda, parti tüzüğünün 11 maddesi değiştirildi. Tüzüğün 79. maddesindeki değişiklikle, Genel Başkan ile TBMM Grup Başkan Vekilleri dışındaki MYK üyelerini MKYK üyeleri arasından belirleme yetkisi, Genel Başkan’a veriliyor. 79. maddenin 5. fıkrasındaki değişiklikte ise "MYK üyeleri Genel Başkan tarafından kısmen veya tamamen her zaman değiştirilebileceği gibi, MKYK’da yapılacak güvenoylamasıyla da değiştirilebilir" ifadesine yer verildi. Böylece MKYK üyeleri arasından MYK üyelerinin gizli oyla seçimi uygulamasına son verildi. 
     Değişiklikliğe göre 12 MYK üyesi Genel Başkan tarafından atanacak. MYK üyelerinin genel başkan tarafından atanmasına ilişkin uygulama il, ilçe ve beldelere de zincirleme olarak yansıtıldı. 
     Yönetim kurullarını illerde il başkanları, ilçelerde ilçe başkanları ve beldelerde de belde başkanları atayacak. Böylece partinin her kademedeki yürütme organında görevli yöneticilerinin seçimle göreve gelme uygulamasına son verilerek atama ile belirlenmesi dönemi başlatıldı. 
     
İki hukukçu arasında kaldı      Fotoğraf MUSTAFA İSTEMİ 

     AKP Genel Başkanı Recep Tayyip Erdoğan, dün Kurucular Kurulu toplantısında iki hukukçu arasında kaldı. Sağ yanında Başbakan Yardımcısı Mehmet Ali Şahin yer alırken, sol yanında eski avukatı, İstanbul Milletvekili ve Genel Başkan Yardımcısı Hayati Yazıcı bulundu. İki hukukçunun birbirleriyle konuşmaya çalışması da ilginç bir görüntü oluşturdu. 
     



 SİYASET 



















</TEXT>
</DOC>
