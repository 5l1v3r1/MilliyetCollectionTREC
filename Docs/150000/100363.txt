<DOC>
<DOCNO> 100363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/06/son/sontur03.html </URL>
<DATE> 2002/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Erkan bebek ünlü ama parasız... 
</HEADLINE>
<TEXT>

     Erkan Bebek...Marmara depreminden sonra, gazetelerin neredeyse tüm sayfalarını, televizyonların tüm yayın akışını bölgede meydana gelen inanılmaz boyuttaki faciaya ayırdığı zor günlerde, birinci sayfalarda yayımlanan fotoğrafıyla tanıdı onu Türkiye... 
     Deprem bölgesinde incelemelerde bulunan dünyanın bir numaralı adamı, dönemin ABD Başkanı Bill Clinton'un kucağında idi ve bir kare fotoğraf almak amacıyla koruma çemberini aşmak için akla karayı seçen gazetecilere nazire yapar gibi onun burnunu sıkıyordu. 
     Fotoğrafın gazetelerde yayımlanmasıyla bir anda şöhret olan ve ''Artık çadırkentteki çileli yaşamı sona erer, hayatı değişir'' denilen, belki de çadırkentte yaşayanların ''Keşke benim çocuğumu kucağına alsaydı'' diyerek gıptayla baktığı Erkan Bebek şimdi 3 yaşında. Yaşamında değişen hiçbir şey yok. O gün çadırkentte yaşıyordu, şimdi asgari ücretle çalışan babasının binbir güçlükle çevirmeye çalıştığı kiralık bir evde. 
     O yine ünlü, adı söylendiğinde herkes hatırlıyor ama ilk günkü öngörülerin hiçbiri olmadı. Clinton'un aileye yardım edeceği söylendi, yazıldı, sözü edilen yardımlar ise bir türlü İzmit'e ulaşmadı. 
     Baba Hacı Işık, yardım söylentilerinden umutlanıp çok zora düştüğü günlerde Clinton'a mektup da yazdı fakat yanıt bile alamadı. Tüm bunlara rağmen Clinton'un adının her gündeme gelişinde Erkan Bebek'in resimleri gazete sayfalarını süsledi. Clinton'un, Türk Amerikan İşadamları Derneği'nin davetlisi olarak ABD eski Başkanı sıfatıyla İstanbul'a gelişinde olduğu gibi. 
     
     ''YALAN YANLIŞ HABERLER BİZİ ÜZDÜ'' 

     Erkan Bebek'e 6 aylık iken Bill Clinton ile gelen şöhret, getireceği fayda bir yana aileye zaman zaman sıkıntılı anlar da yaşatmış. 
     Baba Hacı Işık, fotoğrafın yayımlandığı ilk günlerde gazetelerde yer alan kendilerine yardım yapıldığı yönündeki haberlerden şikayet ederek, ''Clinton'dan hiçbir yardım almadık. Bu konudaki yalan yanlış haberler bizi çok üzdü, zor durumda kaldık'' diyor. 
     Oğlunun Clinton ile resminin yayımlanmasının ardından sadece işadamı Kadir Has'tan destek gördüklerini ve bu desteğin hala sürdüğünü anlatan Hacı Işık, yaşadığı ekonomik sıkıntıyı şu sözlerle dile getiriyor 
     ''Kadir Has'ın desteğiyle ayakta duruyoruz, ona minnettarız. Sayın Has, Erkan'ı maaşa bağladı, ayrıca eğitim masraflarını da karşılayacak. Gönderdiği paraya el sürmek istemiyorum. Ancak şartlar çok zor. Aldığım ücret yetmediği için, üzülerek de olsa oğlumun maaşını kullanıyoruz.'' 
     
     HATIRA PARA 

     Baba Işık, Erkan Bebek'in ününden yararlanabileceği fırsatı bir kez bulmuş ama onda da yasalara, yönetmeliklere takılmış. 
     Merkez Bankası, aileye ABD Başkanı'nın deprem bölgesine yaptığı ziyaret anısına hatıra para bastıracağını bildirmiş. Hacı Işık, bu fırsatı değerlendirmek için gelirden yüzde 2 pay istemiş. Işık, olayın devamını şöyle anlatıyor 
     ''Merkez Bankası yetkilileri 10 bin adet altın, 100 bin adet gümüş hatıra para çıkartacaklarını ve bu parada, Erkan'ın, Clinton'un burnunu sıkarken çekilmiş fotoğrafı kullanacaklarını belirterek izin istedi. Ben oğlumun geleceğini de düşünerek bundan yüzde 2 pay istedim. Ancak, yasal olarak böyle birşeyin mümkün olmadığını söylediler. Bunun üzerine izin verdim. Para basıldı. Cumhurbaşkanımız Ahmet Necdet Sezer'in, ABD ziyareti sırasında bu parayı Bill Clinton'a teslim ettiğini öğrendim. Bize sadece 1'er tane altın ve gümüş hatıra para hediye ettiler.'' 
     
     REKLAM FİLMİ 

     Bill Clinton'un, Türk Amerikan İşadamları Derneği'nin davetlisi olarak İstanbul'a gelmesiyle kısa bir süre önce yine gündeme gelen Erkan Bebek, bu kez bazı firmaların etkinliklerine katılmak üzere davet almaya başladı. 
     Halkla İlişkiler Şirketleri'nce aranan ve davetlerin reklam amaçlı olduğunu sezen, bunu da ima eden Baba Işık, Erkan Bebek'e reklam filmi teklifi gelip gelmediğine ilişkin soruya beklenen yanıtı veriyor 
     ''Şu anda 3 yaşında olan Erkan'ın eğitimini ve sonrasını düşünüyorum. Oğlumun geleceğini garanti altına alabilmek için reklam filmlerine sıcak bakıyorum. Gelirse teklifleri değerlendireceğiz.'' 
     





</TEXT>
</DOC>
