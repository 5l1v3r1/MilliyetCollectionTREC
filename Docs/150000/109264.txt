<DOC>
<DOCNO> 109264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/24/yasam/yas05.html </URL>
<DATE> 2002/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk grip ilacı ekimde geliyor 
</HEADLINE>
<TEXT>

Kırıklık mı hissettiniz. 48 saat içinde bu ilacı alıyorsunuz ve daha çabuk iyileşiyorsunuz 
     AYŞEGÜL AYDOĞAN İstanbul 

     Hem koruyor hem tedavi ediyor 
     KIŞ aylarında neden olduğu salgınlarla pek çok kişiyi yatağa düşüren gripten artık hem koruyan hem de yakalandıktan sonra tedavi eden bir ilaç var. GlaxoSmithKline tarafından geliştirilen "zanamivir" etken maddeli ilaç, ekim başında ABD ve Avrupa’dan sonra Türkiye’de satışa sunulacak. Zanamivir, A, B ve C olmak üzere üç tipi olan grip virüslerinden A ve B kaynaklı olanların hastalık yapmasını, sağlıklı hücrelere yayılmasını önlüyor. 
     
     Günde iki kez alınması gerek 
     GÜNDE iki kez alınması gereken ilacın toplam tedavi süresi 5 gün. Ancak hastalık başladıktan sonra 48 saat içinde kullanılmaya başlanması şart. Fiyatı da 40 milyon lira. Marmara Üniversitesi Tıp Fakültesi İnfeksiyon Hastalıkları ve Klinik Mikrobiyoloji Anabilim Dalı Öğretim Üyesi Prof. Volkan Korten, ilacın iyileşme süresini kısalttığını belirterek, "Yüksek ateş, öksürük gibi belirtileri 1.5-2 gün önceden bitiriyor" dedi. 
     



 YAŞAM 

















</TEXT>
</DOC>
