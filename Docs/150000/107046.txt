<DOC>
<DOCNO> 107046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/11/son/sontur18.html </URL>
<DATE> 2002/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Mankenlerimiz, ''terörü lanetlemek'' için ABD'ye gitti... 
</HEADLINE>
<TEXT>

     Ünlü mankenler Tülin Şahin, Gizem Özdilli, Aylin Arasıl, Tuğba Özay, Ebru Ürün ve Deniz Pulaş, 11 Eylül saldırılarının birinci yılı nedeniyle New York'ta düzenlenecek etkinliklere katılmak amacıyla ABD'ye gitti. 
     Atatürk Havalimanı'nda basın mensuplarına organizasyonla ilgili bilgi veren Vizyon Ajans'ın sahibi Atilla Kaplakarslan, amaçlarının ''terörü lanetlemek'' olduğunu söyledi. 
     ABD'ye gitmek için özellikle 11 Eylül tarihini seçtiklerini anlatan Kaplakarslan, New York'ta ABD halkı tarafından ''kahraman'' ilan edilen itfaiyecilere ziyarette bulunarak karanfil vereceklerini bildirdi. 
     Kaplakarslan, yarın Dünya Ticaret Merkezi'nin bulunduğu alanda yakınlarının resimlerini sergileyen ailelerin ''acılarını paylaşacaklarını'' belirterek, Cuma günü Özgürlük Heykeli'ni gezeceklerini, Cumartesi günü de defile düzenleyeceklerini kaydetti. 
     Mankenlerden Aylin Arasıl da, organizasyonu duyduğunda önce çekindiğini, ancak bu düşüncesinin bugün ortadan kalktığını anlatarak, ''Havada güvenli olacağımıza inanıyorum. Çünkü bugün dolayısıyla en geniş önlemler alındı'' dedi. 
     Tülin Şahin ise 11 Eylül saldırılarından sonra seyahatlerinde bir azalma olmadığını vurgulayarak, ''Korkum yok. Türkiye'yi orada en iyi şekilde temsil etmek istiyoruz'' diye konuştu. 
     Tuğba Özay da, en ufak bir korkusu olmadığını ifade ederek, ''Her şeyin güzel olacağına inanıyorum. Bu tür ilişkiler, ülkeler arası siyasi ilişkileri de olumlu etkiler. Bir yıl önce saldırıları duyunca çok korkmuştum. İnşallah bir daha böyle olaylar yaşanmaz'' dedi. 
     





</TEXT>
</DOC>
