<DOC>
<DOCNO> 122984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/06/son/sondun11.html </URL>
<DATE> 2002/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Die Welt Türkiye AB üyesi mi olacak 
</HEADLINE>
<TEXT>

     Alman Die Welt gazetesi, Almanya Dışişleri Bakanı Joschka Fischer'in, Fransa ve Almanya'nın Türkiye'nin AB üyeliği süreciyle ilgili ortak kararını, AB Ortak Savunma ve Dış Politika Yüksek Temsilcisi Javier Solana'ya sunduğunu yazdı. 
     Gazetenin ''Türkiye AB üyesi mi olacak'' başlıklı haberinde, Fransa Cumhurbaşkanı Jacques Chirac ile Almanya Başbakanı Gerhard Schröder'in, Türkiye ile ilgili olarak 2004 yılının ikinci yarısında bir ilerleme raporu hazırlanmasını, Türkiye'nin bu süre içinde AB kriterlerini yerine getirmesi durumunda 1 Temmuz 2005 tarihinde üyelik müzakerelerine başlanmasını istedikleri belirtildi. 
     Frankfurter Rundschau gazetesinin ''AB Türkiye'yi bekletiyor'' başlığıyla verdiği haberde ise Chirac ile Schröder'in Türkiye konusundaki uzlaşmasının, ''müzakereler için kesin şekilde bir tarih belirlemeden Türkiye'nin AB üyeliği isteğine karşılık verme anlamına geldiği'' ifade edildi. 
     AB dönem başkanı Danimarka'nın Başbakanı Anders Fogh Rasmussen'in Kopenhag zirvesinden önce AK Parti Genel Başkanı Recep Tayyip Erdoğan ile görüşeceğine işaret edilen haberde, Başbakan Abdullah Gül'ün, Türkiye'ye üyelik müzakerelerine başlanması için kesin tarih verilmesini beklediği, Alman Birlik partilerinin CDU CSU ise Türkiye'nin AB üyeliğine karşı oldukları hatırlatıldı. 
     Frankfurter Allgemeine gazetesinin ''Üyelik müzakerelerine 2005 yılında başlanabilir'' başlıklı haberinde de Türkiye'nin, uzun bir bekleyişten sonra AB'ye girme şansının ilk kez bu kadar yüksek olduğuna dikkat çekildi ve Fransa ile Almanya'nın AB'yi tek başlarına yönlendiremeyecekleri, ancak AB içinde ağırlıklı rol oynadıkları belirtildi. 
     Berliner Morgenpost gazetesi ise Türkiye'nin AB'ye ne zaman tam üye olacağının henüz belli olmadığını yazdı. Haberde, ''AB'nin mali işlerden sorumlu komisyon üyesi Michaele Schreyer, Türkiye'nin üyelik masraflarının AB'nin 2013 yılına kadar olan AB mali planlamasına dahil edilmediğini söyledi. Bu durumda komisyon, Türkiye'nin en erken 2014 yılında AB üyesi olabileceğini düşünüyor'' denildi. 
     Bild gazetesi de Chirac ile Schröder'in, Türkiye'nin AB üyeliğine ilişkin müzakerelerin 2005 yılında başlanmasına karar verdiklerini, 2004 yılı ortalarına kadar Türkiye'deki siyasi reformlar ve insan hakları hakkında bir rapor hazırlanacağını, AB hükümet ve devlet başkanlarının bu rapor doğrultusunda müzakerelere başlanması konusunda karar vereceklerini yazdı. 
     





</TEXT>
</DOC>
