<DOC>
<DOCNO> 124122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/12/son/sondun01.html </URL>
<DATE> 2002/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
"El Kaide İncirlik'e saldırı planlamış olabilir..." 
</HEADLINE>
<TEXT>

     ABD'de yayımlanan The Washington Post gazetesi, terör örgütü El Kaide militanlarının İncirlik üssüne kimyasal silahlarla saldırı düzenleyebileceği yönünde ABD yönetiminin eline bilgi ulaştığını yazdı. 
     Gazete, bu iddianın Savunma İstihbarat Dairesi adlı istihbarat teşkilatının geçen hafta yayımladığı bir uyarı mesajında yer aldığını belirtti. 
     ABD Dışişleri Bakanlığı'nın geçen hafta Türkiye'deki Amerikan tesisleri ve personeli için yaptığı terörist saldırı uyarısının bu bilgiye dayandığı belirtildi. 
     Haberde konuyla ilgili başka ayrıntı verilmezken, Türkiye'yi ilgilendiren bir başka gelişme de haberde yer aldı. Gazete, Amerikan yönetimine ulaşan güvenilir bir istihbarata göre, Irak'ta bulunan El Kaide bağlantılı bir örgütün eline çok tehlikeli bir kimyasal silahın geçmiş olabileceğini yazdı. 
     Gazete, Amerikalı yetkililere dayanarak, VX sinir gazının Türkiye üzerinden gizlice Irak'taki El Kaide bağlantılı Asbat El Ensar adlı gruba, Ekim sonu ya da geçen ay ulaştığının sanıldığını yazdı. 
     ABD, Irak'a müdahalede bulunulması durumunda, El Kaide ya da bağlantılı bir örgütün Amerikan hedeflerine kimyasal silahlarla saldırı düzenleyebileceği kaygısını taşıyor. 
     Washington Post'un haberiyle ilgili olarak, henüz resmi yorumda bulunulmadı. 
     





</TEXT>
</DOC>
