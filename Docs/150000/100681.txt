<DOC>
<DOCNO> 100681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/08/yasam/yas08.html </URL>
<DATE> 2002/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Test yapamazsak AIDS patlayacak 
</HEADLINE>
<TEXT>

Parasızlıktan Eliza’ testi yapılamadığı için, yabancı hayat kadınları AIDS’li bile olsalar Türkiye’ye rahatça dönüyor 
     Erzurum Emniyet Müdürü Özdemir Gürsu, fuhuşla mücadelede yakaladıkları yabancı uyruklu hayat kadınlarıyla ilgili önemli ve çarpıcı açıklamalarda bulundu. 
     Yabancı uyruklu hayat kadını sayısındaki patlamaya dikkat çeken Gürsu, fuhuş sektörüne karşı alınan sağlık önlemlerinin yetersizliği nedeniyle AIDS gibi hastalıklara davetiye çıkarıldığı uyarısında bulundu. Yabancı uyruklu hayat kadınlarını sınır dışı etmeden önce sağlık testinden geçirmeye çalıştıklarını belirten Gürsu, "Ancak Sağlık Müdürlüğü, pahalı olduğu için tüm ısrarımıza rağmen Eliza testi uygulamıyor" dedi ve AIDS’li olup olmadıkları resmen tescillenmediği için, bu kadınların Türkiye’ye tekrar girmelerini önleyemediklerini söyledi. 
     
     İçimizde ajanları var’ 
     Erzurum Emniyet Müdürü Gürsu, fuhuşla mücadelede kadın satıcılarının Emniyet Müdürlüğü’ndeki bazı personeli ele geçirdiklerini de belirtti. 
     Fuhuş sektörünün emniyete ajan gibi sızdığının belirlendiğini kaydeden Gürsu, şimdiye kadar birkaç personelin yerini değiştirdiklerinin altını çizdi. Doğu’da halkın fuhuşun tehlikeleri konusunda bilinçsiz olduğunu da vurgulayan Gürsu, Erzurum Genelevi’nin sağlıksız şartlarda çalıştığını ifade ederek "Tamam, bir kente genelev gerekiyor, ama ben bu şartlar altında genelevde bekleyen polisimi bile çekmeyi düşünüyorum" dedi. 
     



 YAŞAM 




















</TEXT>
</DOC>
