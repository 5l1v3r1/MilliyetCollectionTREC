<DOC>
<DOCNO> 124812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/15/son/sonspo09.html </URL>
<DATE> 2002/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor Kulübü Yönetimi'nde erken fire... 
</HEADLINE>
<TEXT>

     Bursaspor'un, dün yapılan olağanüstü kongresinde göreve seçilen Erdoğan Bilenser'in listesinde yer alan Erkan Körüstan, ''başkan Erdoğan Bilenser ile ilkelerimiz uyuşmadığı için yarın istifa edeceğim'' dedi. 
     Erkan Körüstan, yaptığı açıklamada, daha önce yeni yönetimde görev almayacağını açıklamasına karşın dünkü kongrede Erdoğan Bilenser'in listesinde yer aldığını görünce şaşırdığını, ancak Bursaspor'a zarar vermemek için açıklama yapmadığını söyledi. 
     ''Başkan Bilenser de benimle çalışmak istemeyenle ben de çalışmam biçiminde açıklama yapmıştı. Yönetimde yer almak istemememe karşın adımın listeye yazılmasını hayretle karşıladım'' diyen Körüstan, buna karşın Bilenser'in listesinin kazanması için elinden geleni yaptığını kaydetti. 
     Körüstan, demokratik olmamakla eleştirdiği Erdoğan Bilenser ile birçok konuda ayrı düşüncede olduklarını anlatarak, şunları söyledi 
     ''Hiç rızam olmadan, telefonla dahi sorulmadan adımın listeye konulmasına şaşırdım. Ancak Erdoğan Bilenser başkanlığındaki listenin devam etmesinde yarar vardı. Bursaspor'un zarar görmemesi için dün sustum. Başkan Erdoğan Bilenser ile ilkelerimiz uyuşmadığı için yarın istifa edeceğim.'' Körüstan, yönetimde yer almamasına karşın Bursaspor her zaman hizmet edeceğini sözlerine ekledi. 
     





</TEXT>
</DOC>
