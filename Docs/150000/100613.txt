<DOC>
<DOCNO> 100613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/07/son/sontur29.html </URL>
<DATE> 2002/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
NTV kameramanını düğünde öldüren katil mahkemeye çıktı... 
</HEADLINE>
<TEXT>

     NTV kameramanı Hüseyin Yıldız'ın düğününde öldürülmesine ilişkin, teyzesinin oğlu Hüseyin Kaplan'ın yargılanmasına başlandı. 
     Kartal 1. Ağır Ceza Mahkemesi'ndeki duruşmada söz alan tutuklu sanık Hüseyin Kaplan, sağlıklı ifade verebilmesi için gazetecilerin salondan çıkarılması gerektiğini söyledi. Kaplan'ın avukatı da duruşmanın gizli yapılmasını istedi. 
     Gizli duruşma istemini reddeden Mahkeme Heyeti, basının yoğun ilgisi ve oluşan kalabalık nedeniyle sadece birkaç muhabirin duruşmayı izlemesine izin verdi. 
     Daha sonra ifade veren sanık Kaplan, olayı şöyle anlattı 
     ''Düğünde Hüseyin Yıldız ve eşini tebrik ettim. Hüseyin eşine, 'İşte bahsettiğim teyzemin oğlu bu' dedi. Ben sırtımı dönüp ayrılırken sağ omuzuma yaklaşarak eşime hakaret etti ve neden getirmediğimi sordu. Neye uğradığımı şaşırdım ve onu iteledim. Elime belimdeki silahım geçti. Silahı aldım, havaya kaldırdım. Şoktaydım ondan sonra ne olduğunu hatırlamıyorum.'' Kaplan, Yıldız ile aralarında, kendisi evlendikten sonra bazı sorunlar çıktığını anlatarak, ''Beni, Hüseyin Yıldız'ın kızkardeşi Şenay ile evlendirmek istediler. Ben, birlikte olduğum biri bulunduğunu söyledim. Evlendiğim insanın farklı köken ve mezhepten olması nedeniyle bana ve eşime yönelik hakaret ve tacizlerde bulunuldu'' diye konuştu. 
     Yıldız'ın, eşinin beslenme uzmanı olduğunu öğrendiğinde ''Eşin insanları masajla mı zayıflatıyor Kilo aldım, beni de masajla zayıflatsın'' şeklinde konuştuğunu öne süren Kaplan, 'eşinin başkalarıyla ilişkisi bulunduğunu ve doğan çocuğun kendisinden olmadığını' söyleyecek kadar ileri gidildiğini savundu. 
     Kaplan, dedikodular nedeniyle bir süre İstanbul'da psikolojik tedavi gördüğünü, daha sonra ailesiyle ilişkisini keserek Ankara'ya taşındığını, ancak dedikoduların devam ettiğini söyledi. 
     Üzgün olduğunu vurgulayan Kaplan, ''Pişmanım. Kardeş gibi büyüdük. Bir anlık gelişen bir olay oldu ve çok büyük üzüntü duyuyorum'' diye konuştu. 
     Kaplan'ın avukatı, olay anında müvekkilinin idrakinin yerinde olup olmadığının araştırılmasını istedi. 
     Müdahil avukatı ise düğünde çekilen görüntü kasetlerinin ve sanık Kaplan'ın düğünde yaptığı telefon görüşmelerinin incelenmesini talep ederek, olayın ''planlanarak ve tasarlanarak'' gerçekleştirildiğini ifade etti. 
     
     TANIKLAR 

     Duruşmada tanık olarak dinlenen Hüseyin Yıldız'ın eşi Serpil Yıldız Şahin ise düğünde oynadıkları sırada eşinin Kaplan'ı işaret ederek, ''Bak bu Hüseyin diye bahsettiğim teyzemin oğlu'' dediğini belirterek, ''Ben, bir konuşma ve bir çekişme görmedim'' dedi. 
     Serpil Şahin, önceki ifadelerini tekrar ettiğini kaydederek, Kaplan'ın olay anında birçok kez ateş ettiğini söyledi. 
     Düğünde bulunan NTV kameramanı Cumhur Ayar ise düğünün sonuna doğru Kaplan'ın ateş etmeye başladığını belirterek, şunları söyledi 
     ''Ben, 4 el ateşten sonra Hüseyin Kaplan'ın üzerine çullandım. Bu arada 3-4 kişi bu kişiyi tutuyordu. Hüseyin Yıldız'ın yanına gittim ve nasıl olduğunu sordum. Şaşkın bir vaziyette 'bana ne oldu ' dedi. Bu sırada Kaplan, yerde yatan Yıldız'a tekrar ateş etmeye başladı. Eğer kalkmasaydım kurşun bana da gelebilirdi. Üzerine atladık ve durdurmaya çalıştık. 
     Polis geldikten sonra sanık, 'silahım nerede ' diye bağırmaya başladı. Kaplan, polis kendisini cama çevirip aradığında ise 'neden beni duvara çevirip aramıyorsunuz ' dedi. Yani bilinci yerindeydi.'' Hüseyin Kaplan'ın tutukluluk halinin devamına karar veren Mahkeme Heyeti, sanığın, cezai ehliyetinin tespiti için Adli Tıp Kurumu'na sevk edilmesine hükmederek, duruşmayı erteledi. 
     
     İDDİANAME 

     Kartal Cumhuriyet Başsavcılığı'nca hazırlanan iddianamede, Hüseyin Yıldız'ın, düğün töreninin yapıldığı Şadırvan Restoran'da, Hüseyin Kaplan tarafından birden fazla kez ateş edilerek öldürüldüğü belirtiliyor. 
     Yıldız ile Kaplan arasında olay öncesinde, husumet nedenine açıklık kazandıracak bir konuşmanın geçmediği ifade edilen iddianamede, olayı bulundurma ruhsatlı tabancasıyla gerçekleştiren sanığın emniyet, savcılık ve sorgu hakimliğindeki işlemleri sırasında savunmada bulunmadığı kaydediliyor. 
     İddianamede, Hüseyin Kaplan'ın, ''Kasten adam öldürmek'' ve ''Ateşli Silahlar Kanunu'na muhalefet'' suçlarından, 25 ile 33 yıl arasında ağır hapis cezasına çarptırılması isteniyor. 
     





</TEXT>
</DOC>
