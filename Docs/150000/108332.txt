<DOC>
<DOCNO> 108332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/18/son/sontur15.html </URL>
<DATE> 2002/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Liderler karar veremiyor, bir günde ikinci zirve... 
</HEADLINE>
<TEXT>

     Memurların, Ankara'dan müjdeli haber beklentisi sıkıntılı bir bekleyişe dönüştü. Önce kararı Bakanlar Kurulu'nun vereceği açıklandı. Ancak Bakanlar Kurulu'ndan ses çıkmadı. 
     Ardından liderler zirvesi toplandı ve son kararı verecekleri belirtildi. Ancak buradan da sonuç çıkmadı. Liderler Zirvesi'nden sonra üç bakan çalışmaya devam etti. Liderler, saat 17 45'de ikinci kez biraraya geldi. 
     Zirvede anlaşmazlığın hangi noktada düğümlendiği henüz bilinmiyor. Ancak ikinci zirvenin kesin bir sonuçla bitmesi bekleniyor. 
     
     İLK ZİRVE 

     Hükümeti oluşturan siyasi partilerin genel başkanları, memur zammına ilişkin son kararı vermek üzere bugün saat 14.00'te toplandı. Başbakanlık'ta Başbakan Bülent Ecevit başkanlığındaki toplantıya, Başbakan Yardımcıları Devlet Bahçeli ve Mesut Yılmaz'ın yanısıra ekonomiden sorumlu Devlet Bakanı Masum Türker ile sendikalarla toplu görüşmeleri yürüten Devlet Bakanı Mehmet Keçeciler de katıldı. Saat 17 00'ye doğru biten toplantının ardından açıklama bekleniyor. 
     Liderler toplantısında, memur ücretlerine yapılacak 2002 yılı iyileştirme zammı rakamının kesin olarak belirlendiği belirtiliyor. Toplantıda, 2003 yılı memur ücret zammı konusunda da bir değerlendirme yapıldığı kaydediliyor. Toplantıya ilişkin bir açıklama yapılması bekleniyor. 
     
     LİDERLER TEKRAR TOPLANDI 

     Koalisyonu oluşturan partilerin genel başkanları, yeniden biraraya geldiler. 
     Başbakanlık Merkez Binası'ndaki toplantının yaklaşık 2.5 saatlik bölümünden sonra, Devlet Bakanları Masum Türker, Mehmet Keçeciler ve Maliye Bakanı Sümer Oral ile Hazine Müsteşarı Faik Öztrak, biraraya gelerek değerlendirme yaptılar. 
     Bu değerlendirme toplantısının ardından, DSP Genel Başkanı ve Başbakan Ecevit, MHP Genel Başkanı, Devlet Bakanı ve Başbakan Yardımcısı Devlet Bahçeli, ANAP Genel Başkanı, Devlet Bakanı ve Başbakan Yardımcısı Mesut Yılmaz ile Devlet Bakanları Türker, Keçeciler ve Maliye Bakanı Oral, saat 17.45'te yeniden biraraya geldiler. 
     
</TEXT>
</DOC>
