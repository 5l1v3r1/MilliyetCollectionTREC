<DOC>
<DOCNO> 137508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/18/son/soneko13.html </URL>
<DATE> 2003/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kredi kartları Sevgililer günü ve Bayram'da çalıştı... 
</HEADLINE>
<TEXT>

     Kurban Bayramı ve Sevgililer Günü'nü de kapsayan 9 günlük uzun bayram tatilinde, kredi kartlarıyla 439.9 trilyon liralık harcama gerçekleşti. 
     Bankalararası Kart Merkezi BKM verilerine göre, kartla yapılan bütün işlemlerin gösterildiği BKM switch sisteminde bayramdan önceki haftasonu kredi kartıyla toplam 3 milyon 491 bin 100 adet işlem oldu. Bu işlemlerin tutarı takasta 130 trilyon 226 milyar 285 milyon lira olarak belirlendi. 
     10-16 Şubat tarihleri arasındaki 7 günlük bayram tatili boyunca 8 milyon 207 bin 106 kredi kartı işlem adedi ile takastan 309 trilyon 664 milyar 147 milyon lira tutarında işlem geçti. 
     Bayram öncesi hafta sonundaki işlemler de dikkate alındığında, 9 günlük uzun bayram tatili süresince gerçekleşen işlem tutarı 439.9 trilyon lira olarak hesaplandı. 
     
     ARİFE GÜNÜ İŞLEM REKORU KIRILDI 

     10 Şubat Arife günü 2 milyon 675 bin 990 adet işlem ile bu yıl bir günde yapılan en yüksek işlem adedine ulaşıldı. 
     Geçen yıl Kurban Bayramı arifesinde ise 2 milyon 506 bin 472 adet işlem gerçekleşmiş, Kurban Bayramı'nda BKM switch sistemi üzerinde gerçekleşen işlem adedi 5 milyon 932 bin 98 olmuştu. 
     Bu yıl 14 Şubat Sevgililer Günü'nde BKM switch sisteminden 1 milyon 344 bin 768 adet işlem geçti. 
     





</TEXT>
</DOC>
