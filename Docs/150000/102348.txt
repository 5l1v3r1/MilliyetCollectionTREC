<DOC>
<DOCNO> 102348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/17/siyaset/siy03.html </URL>
<DATE> 2002/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş Zorlu bir hafta geçirdim 
</HEADLINE>
<TEXT>
Cem’le dostluk umarım sürer’ 
"Çabalarım kendim için değil" diyen Derviş, "Bayar’la ittifaka değil, Baykal’a karşı çıkışa itiraz ettim" dedi 
     ANKARA Milliyet 

     Kemal Derviş, liberal - çağdaş bir siyaset adamı olduğunu belirttiği DTP Genel Başkanı Mehmet Ali Bayar’ı takdir ettiğini vurgularken YTP ile DTP ittifakını değil, CHP’nin dışarıda bırakılmasını eleştirdiğini söyledi. 
     Derviş, İstanbul’a yola çıkmadan önce gazetecilere geride kalan haftanın değerlendirmesini yaptı. Zorlu bir hafta olduğunu belirten Derviş, "Bir tartışma süreciydi. Özellikle son iki gün tartışmalı geçti" dedi. "Bir konuyu açıklığa kavuşturmak istediğini" söyleyen Derviş, DTP lideri Bayar’a saygı duyduğunu ve YTP ile ittifak arayışına girmesine de itirazı olmadığını belirtti. YTP’nin DTP’ye karşı yaklaşımını neden CHP’ye de sergileyemediğini anlayamadığını belirten Derviş, "Ben YTP’nin Bayar ile olan yakınlaşmasına değil, yani DTP’ye itiraz etmiyorum, o zaman YTP niye CHP’ye de yaklaşamıyor " dedi. 
     YTP’ye başarı dileklerini yineleyen Derviş, "İsmail Cem’in açıklamaları ile ilgili bir yorum yapacak mısınız " sorusu üzerine Derviş, "Bu söylediklerimle açıklamaya yanıt vermiş oluyorum. YTP’li arkadaşlarıma başarılar diliyorum. Umarım Sayın Cem ile olan dostluğumuz devam eder" diye konuştu. 
     İttifak çabalarını sürdüreceğini belirtirken, "Kendim için değil" diyen Derviş, CHP lideri Deniz Baykal ile pazartesi günü görüşmeyi umduğunu söyledi. Hafta sonunu dinlenerek ve çalışarak geçireceğini söyleyen Derviş, "Hiçbir siyasi görüşme yapmayacağım. Onun için siz gazeteciler de dinlenebilirsiniz" dedi. Ancak bürosunun önünde bekleyen gazeteciler, Derviş’i İstanbul’a kadar takip etti. 
     



 SİYASET 















</TEXT>
</DOC>
