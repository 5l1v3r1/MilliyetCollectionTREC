<DOC>
<DOCNO> 137338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/17/son/sonspo15.html </URL>
<DATE> 2003/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor'da dur durak yok 
</HEADLINE>
<TEXT>

     Birinci Süper Futbol Ligi'nde Altay'ı deplasmanda 4-1 yenen Trabzonspor, hafta sonu sahasında Adanaspor ile yapacağı maçın hazırlıklarına ara vermeden başladı. 
     Teknik Direktör Samet Aybaba yönetiminde, Mehmet Ali Yılmaz Tesisleri'nde yapılan çalışmaya, belinde ağrı hisseden Fatih dışında tüm oyunular katıldı. Bordo-mavili takımın üçüncü kalecisi Osman, idmana geç katıldı. 
     Altay maçında 90 dakika forma giyen oyuncular, koşu yapmakla yetinirken, diğer oyuncular ise yarım alanda çift kale maç yaptılar. 
     
     SAKATLAR YETİŞİYOR 
     Kulüp Doktoru Mesut Çelebi, sakatlıkları bulunan Erman Özgür ve Fatih'in büyük olasılıkla hafta sonundaki karşılaşmaya yetişeceklerini söyledi. 
     Çelebi, Erman Özgür'ün bugünkü çalışmada yer aldığını, belinde ağrı hisseden Fatih'in de 1-2 gün içinde takımla birlikte çalışmalara katılacağını kaydetti. 
     Bordo-mavili takımda, Erman Güracar'ın da kart cezasının sona ermesi, teknik heyeti sevindirdi. 
     
     FUTBOLCULAR NEŞELİ 
     Bordo-mavili oyuncular ve Teknik Direktör Aybaba, idmanda oldukça neşeliydi. 
     Bordo-mavili futbolcular, son haftalardaki kötü gidişata dur dedikleri için sevinçli olduklarını ve UEFA Kupası'na katılma yolunda şanslarını yitirmediklerini söylediler. 
     
     TAYFUN'UN HEYECANI 
     Trabzonspor'un alt yapısından sezon öncesi A takıma yükselen ve ilk kez Altay maçında forma giyen genç oyuncu Tayfun, Teknik Direktör Samet Aybaba tarafından kendisine verilen forma şansını iyi kullandığına inandığını söyledi. 
     Tayfun, ilk kez A takım ile bir karşılaşmaya çıktığını ve tarif edilemez bir duygu yaşadığını kaydederek, ''Trabzonspor'da kalıcı olacağıma inanıyorum. Bana güvenenleri mahcup etmeyeceğim'' diye konuştu. 
     Bu arada, Altay maçında 4'er milyar liralık galibiyet primi kazanan futbolculara, hafta içinde prim ve maaşlarının ödeneceği bildirildi. 
     Öte yandan Trabzonspor'un, cumartesi günü yapılacak Adanaspor maçının başlama saatinin 13.00'den 19.00'a alınması için Futbol Federasyonu'na başvuruda bulunduğu öğrenildi. 
     





</TEXT>
</DOC>
