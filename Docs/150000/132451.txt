<DOC>
<DOCNO> 132451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/22/son/sonspo13.html </URL>
<DATE> 2003/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Serhat Ortega ile aynı takımda olmaktan gurur duyuyoruz... 
</HEADLINE>
<TEXT>

     Fenerbahçe'nin genç golcüsü Serhat Akın, takım arkadaşı Ortega'ya karşı bazı oyuncularla birlikte tavır aldıkları yönündeki haberlere sert tepki gösterdi. 
     Sakatlığı nedeniyle bir süredir takımından ayrı kalan Serhat, kendisine ait internet sitesinde yaptığı açıklamada, ''Neden bunu yapıyorlar anlamıyorum. Durduk yerde gereksiz huzursuzluk yaratmanın kime ne faydası olabilir ki Söyleyecek tek kelime bulamıyorum'' dedi. 
     Serhat, Ortega'ya karşı bir cephe oluşturdukları, hocalarına Ortega'yı oynatmasın diye baskı yaptıkları, Arjantinli oyuncuyla konuşmadıkları ve gönderilmesini istedikleri biçimindeki iddialarla ilgili olarak şunları kaydetti 
     ''Bu iddialara kuşlar bile güler. Düşünün, bir futbolcu hocasına bir başka futbolcunun gönderilmesi için baskı yapacak. Hem de bu futbolcu takımın en yetenekli, dünya çapındaki kariyeri belli olan bir futbolcusu olacak ve bir başka futbolcu ya da futbolcular çıkıp 'Biz bu futbolcuyu istemiyoruz' diyecekler. Aile ortamı olan bir takım içinde kimse özellikle bir futbolcu ile konuşmayacak. Sizin aklınız yatıyor mu 
     Ben ve tüm takım arkadaşlarım böyle bir futbolcuyla aynı takımda olmaktan ve aynı formayı giymekten gurur duyuyoruz. Tıpkı bu formayı destekleyen taraftarlarımızın duyduğu gibi. Kaç kişi Ortega ile aynı takımda oynama fırsatını elde edebilir ki. Ortega'nın iyi oynaması benim daha başarılı olmam anlamına gelmiyor mu Vereceği paslar benim bir santrfor olarak daha fazla gol atmama, daha başarılı futbol ortaya koymama neden olmayacak mı Böylesi yetenekli ve tecrübeli bir futbolcudan öğreneceklerimi, bana başka kaç kişi öğretebilir ki.'' Bu iddialara gülüp geçmek istediğini, ama bunu yapamadığını anlatan Serhat, ''Çünkü 'çamur at izi kalsın' mantığıyla yapılan bu tip haberler, bana ve takımıma zarar veriyor. Bu nedenle bir anlamda mecburen bu tip haberlerle muhatap oluyorum'' dedi. 

     
</TEXT>
</DOC>
