<DOC>
<DOCNO> 106944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/11/son/sondun04.html </URL>
<DATE> 2002/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
11 Eylül... ABD kaybettiklerini anacak... 
</HEADLINE>
<TEXT>

     11 Eylül saldırılarında en ağır darbeyi yiyen New York, Dünya Ticaret Merkezi'ndeki kayıplarını törenlerle anacak. 
     Belediye Başkanı Michael Bloomberg, tüm kent halkını ve Amerikalıları anma törenlerine katılmaya davet ederken, diğer dünya uluslarını da ölenler için dua etmeye çağırdı. 
     New York'ta geceyarısından itibaren kentin 5 idari bölgesi olan Bronx, Brooklyn, Manhattan, Queens ve Staten Island'dan yola çıkacak polis ve itfaiye birimlerinin gayda takımları, sabah 08.00 TSİ 15.00 civarında, Sıfır Noktası Ground Zero olarak adlandırılan Dünya Ticaret Merkezi arazisine ulaşacak. 
     Kentteki resmi anma töreni 08.30'da TSİ 15.30 başlarken, Sıfır Noktası'nda 08.45'de TSİ 15.45 saldırıda ölenlerin isimlerinin okunmasına başlanacak. Bu sırada tüm ABD'de okullarda, işyerlerinde, kamu kurum ve kuruluşlarında saygı duruşunda bulunulacak. İkiz Kuleler'den sonuncusunun yıkıldığı 10.29'da TSİ 17.29 kentteki tüm kiliseler çanlarını çalacak. 
     ABD Başkanı George W. Bush'un Dünya Ticaret Merkezi arazisini 16.00'da TSİ 23.00 ziyaretinden sonra, 17.30'da TSİ 00.30 St Patrick Katedrali'nde saldırılarda ölenler için dini ayin düzenlenecek. 
     Dünya Ticaret Merkezi arazisinin hemen yanındaki Batarya Parkı'nda Dışişleri Bakanı Şükrü Sina Gürel'in de katılacağı tören, 19.00'da TSİ 02.00 başlayacak. Burada günbatımıyla birlikte mumlar yakılırken, New York halkı da bulundukları yerlerde ölenlerin anısına mumlar yakacak. 
     Bunun ardından kentin 5 ana bölgesinde anma konserleri düzenlendikten sonra 21.00'de TSİ 04.00 , Başkan Bush New York'tan ulusa seslenecek. 
     Birleşmiş Milletler binasında da BM Genel Sekreteri Kofi Annan'ın katılımıyla sabah bir tören düzenlenecek. Törenler için yapılacak harcamanın 9 milyon doları bulacağı kaydedildi. 
     
     BM'DE DE TÖREN YAPILACAK 

     ABD'deki 11 Eylül saldırılarının birinci yıldönümü münasebetiyle, bugün BM'de de tören düzenleniyor. 
     BM merkezinin bahçesindeki tören, genel sekreter yardımcılarından Gillian Sorensen'in konuşmasıyla açılacak. 
     Daha sonra sırasıyla BM Genel Sekreteri Kofi Annan, 57. Genel Kurul Başkanı Jan Kavan ve ABD'nin BM Daimi Temsilcisi Büyükelçi John Negroponte, törene katılanlara hitap edecek. 
     Yerel saatle 10.00'da başlayacak tören yaklaşık yarım saat sürecek ve BM mensupları, tüm New York halkıyla birlikte saat 10.29'da bir dakikalık saygı duruşunda bulunacak. 
     





</TEXT>
</DOC>
