<DOC>
<DOCNO> 114494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/22/son/sontur09.html </URL>
<DATE> 2002/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP yine çark etti Öncelik türban değil ekonomi 
</HEADLINE>
<TEXT>

     AKP kurmayları, türban konusunda birbiriyle çelişen görüşler dile getiriyor. AKP Grup Başkanvekili Bülent Arınç, geçen hafta "Türbanı çözmek namus borcumuz" derken, AKP Grup Başkanvekili Kapusuz dün öncelikli konularının türban değil, ekonomi olacağını söyledi. 
     Kapusuz, basın toplantısında, türbanla ilgili soru üzerine şöyle konuştu 
     "Türkiye'nin ciddi problemleri var. Yüzde 15'i açlık, yüzde 50'si ise yoksulluk sınırı içinde. Bunlar bizim önceliğimizdir. Mevcut Anayasa'da değiştirilecek yönler olduğuna inanıyoruz. Ana hedefimiz, AB sürecindeki şartların Türkiye'ye taşınmasıdır. Önceliğimiz bu olacaktır. Hayat standardını yükseltmek, Türkiye'yi kalkındırmak istiyoruz. Milletin önceliği, bizim önceliğimizdir. Bunun ağırlığı da ekonomidir." 
     
     "FATURA TÜRKİYE'YE ÇIKIYOR" 

     Kapusuz, ABD'nin Irak'a olası bir operasyonuna ilişkin görüşlerini de açıkladı. 
     ABD'nin, hem kendi içinde, hem de söylemlerinde "tezat" içinde bulunduğunu, bir yandan "Irak'a operasyon yakın", diğer yandan "henüz karar vermedik" dediğine işaret ederek şunlar söyledi 
     "Bu belirsizlik, Türkiye için sıkıntılar meydana getirmektedir. Ne yapılacağı konusundaki belirsizliğin faturası Türkiye'ye çıkmaktadır. Biz, ABD'nin Irak politikasını uluslararası meşruiyete dayandırmasından yanayız. ABD'nin bu konuda tek başına vereceği kararı doğru bulmuyoruz. Tek başına vereceği karar ve buna bağlı atılacak adımlar, bundan sonrası için yanlış emsal olur. Her şeyden önce ABD'nin ne yapmak istediğini bilmek istiyoruz." Kapusuz, ABD'nin, "kitle imha silahlarını yok etmek için Irak'a müdahale edeceğini" bildirdiğini kaydederek "Bunu, savaş ortamında değil, savaşsız yöntemlere ağırlık vererek yapmalı" dedi. Kapusuz, ABD'nin Saddam Hüseyin'i devirmek amacıyla Irak'a müdahalesini doğru bulmadıklarını ifade etti. 
     Kapusuz, Recep Tayyip Erdoğan'ın "CHP ile bir medya kuruluşunun ilişkisi var" sözlerinin anımsatılması üzerine, AKP'nin bütün medya kuruluşlarına eşit mesafede olduğunu söyledi. 

     
</TEXT>
</DOC>
