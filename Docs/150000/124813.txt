<DOC>
<DOCNO> 124813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/15/son/sonspo10.html </URL>
<DATE> 2002/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de, Trabzonspor maçı hazırlıkları başladı... 
</HEADLINE>
<TEXT>

     Birinci Süper Futbol Ligi'nde Göztepe ile kendi seyircisi önünde 0-0 berabere kalan Fenerbahçe'de, hafta sonu Trabzonspor ile yapılacak karşılaşmanın hazırlıklarına, ara verilmeden başlandı. 
     Teknik sorumlu Oğuz Çetin, Samandıra Tesisleri'nde gerçekleştirilen ve yaklaşık 1 saat süren antrenmanda futbolcularına, dinlenme amaçlı yalnızca koşudan oluşan bir çalışma yaptırdı. 
     Dün akşamki maçta forma giyen futbolcular 40 dakikalık hafif tempoda koşu yaparak çalışmayı tamamlarken, diğer futbolcuların çalışması da 1 saat sürdü. 
     İdmana, tedavileri nedeniyle Arjantin'e giden Ortega ve Almanya'ya giden Steviç'in yanısıra, sakatlıkları bulunan Rapaiç, Yusuf, Rüştü ve hasta olan Revivo katılmadı. 
     Tedavileri süren Mirkoviç ve İsmail ile soğuk algınlığı geçiren yedek kaleci Volkan ise takımdan ayrı koşu yaptı. 
     Sarı-lacivertli futbolcular, Trabzonspor maçı hazırlıklarını yarın sabah yapacakları antrenmanla sürdürecek. 
     





</TEXT>
</DOC>
