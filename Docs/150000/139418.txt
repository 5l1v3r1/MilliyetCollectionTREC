<DOC>
<DOCNO> 139418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/27/son/soneko18.html </URL>
<DATE> 2003/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
TEB Bankacılık sektöründe savaş nedeniyle likidite sorunu yok 
</HEADLINE>
<TEXT>

     Türk Ekonomi Bankası TEB Yönetim Kurulu Başkanı Yavuz Canevi, şu aşamada bankacılık sektöründe, savaş nedeniyle bir likidite sorunu yaşanacağını düşünmediklerini bildirdi. 
     Olası Irak savaşının bankacılık sektörüne etkisi konusunda değerlendirmede bulunan Canevi, bu tür bir olay daha önce de yaşandığı için özellikle Merkez Bankası başta olmak üzere sektörün, savaş ortamına daha fazla hazır durumda bulunduğunu söyledi. 
     Canevi, bu tür ortamların en önemli sıkıntısının likidite olduğunu belirterek, ''Böyle bir konuda zaten hükümetin yetkili ağızlarından da Merkez Bankası'nın herhangi bir likidite sıkıntısına izin vermeyeceği konusunda bir güvence verildiği için bir sorun olacağı düşünülmüyor. Herkes de gerekli tedbiri aldı. Umarız kısa süreli bir piyasa psikolojisi yaşarız ve çabuk atlatırız'' diye konuştu. 
     Şu aşamada bankacılık sektöründe savaş nedeniyle bir likidite sorunu yaşanacağını düşünmediklerini ifade eden Yavuz Canevi, şunları kaydetti 
     ''Kısa veya uzun kestirmek çok zor ama her halükarda 3 aydan daha fazla bu bölgede bir savaş ortamı yaşanacağını da kimse düşünmüyor. 3 seneyi kimse düşünmüyor, 30 seneyi de düşünmüyor. Dolayısıyla en fazla işte 3 gün ile 30 gün veya 90 gün arasında bir olay. Sektör, onun da gayet kolay bir şekilde sistem tarafından çevrilebileceğine inanıyor.'' 
     
     SAVAŞIN EN BÜYÜK ZARARI DURGUNLUK 
     Yavuz Canevi, bankacılık sektörünün risk yönetimi açısından son 20 yılın en doruk noktadaki bilgi birikimine sahip olduğunu ve son 3-4 yıldır her türlü riski yönetme veya yönetememe riskiyle karşılaştığını belirtti. 
     Sektörün, faiz, döviz, piyasa, kur ve kredi risklerini değişik zamanlarda değişik boyutlarda yaşadığını ve artık risk yönetimi konusunda birikim sahibi olduğunu dile getiren Canevi, ''Artık kolay kolay bankacılık sektörü, bu tür riskleri atlamayacak. Bu konularda büyük zararlar görmeyecek şekilde kendisini teminat altına alacak bir bilgi birikimine, know how'a ulaştı'' diye konuştu. 
     Canevi, olası savaşın sektörü tehdit eden bir durumu olup olmadığının sorulması üzerine de, şöyle dedi 
     ''Özellikle bankacılık sektörünü tehdit eden bir durum yok. Savaşın en büyük zararı, piyasaların durgunluğuna sebep olması. Yani piyasalarda talep azalır, üretim yavaşlar, stoklama artabilir. Bütün bunlar, bu tür operasyonların finansmanını sağlayan bankacılık sektöründe de bir durgunluğa neden olur. 
     Bankacılık sektörü topladığı mevduatı çalıştıramadığı sürece elbette bilançoları zarar görür, bilançolarda sağlık bozulur. Onun için şu anda karşılaştığımız risk, duraksama riskidir. Yani piyasaların durağanlaşması, piyasalarda hareket olmaması. Bunu bir an önce geçerek, bu riskin, bu psikolojinin atlatılarak yeniden çarkların dönmesi, bankacılık sektörüne rahat nefes aldırır.'' 
     
     SENENİN İKİNCİ YARISI DAHA İYİ GÖRÜNÜYOR 
     TEB Yönetim Kurulu Başkanı Canevi, 30-90 gün arasında bu atmosferi, bu psikolojiyi üzerlerinden atacaklarını tahmin ettiğini belirterek, ''Onun için senenin ikinci yarısı daha iyi görünüyor'' dedi. 
     Her banka gibi TEB'in de kendi çapında hazırlıklar yaptığını bildiren Canevi, bankalarının en önemli özelliklerinden birisinin, çok tedbirli ve risklere karşı her zaman hazırlıklı olması bulunduğunu kaydetti. Canevi, devamla şunları söyledi 
     ''Biz savaş zamanında değil, barış zamanında da bu tür bir risk yönetimini çok iyi yapan bir bankayız. Orta bir bankayız ama ne aşırı karlar peşindeyiz, ne de aşırı risk alarak zararlara uğrayan bir bankayız. Baktığınız zaman son 10 senelik bilançomuzda, çok istikrarlı bir yapı vardır. Onun için böyle bir ortamda, TEB'in çok sağlıklı bir yapıyla yeni düzene, yeni ortama geçeceğini tahmin ediyorum.'' Yavuz Canevi, askıya alınan Citibank ile ortaklık görüşmeleri konusunda da, ''Bu tür olayları şu anda görüşecek ortam yok. Onun için inşallah yeniden bu günlere geliriz. Herkesle görüşürüz, açığız'' dedi. 
     





</TEXT>
</DOC>
