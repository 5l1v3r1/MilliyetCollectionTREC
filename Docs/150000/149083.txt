<DOC>
<DOCNO> 149083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/11/son/sondun48.html </URL>
<DATE> 2003/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat'ta halk silah depoları ve cephanelikleri ihbar ediyor 
</HEADLINE>
<TEXT>

     Irak'ın başkenti Bağdat'ta halk, silah depoları ve cephanelikleri ihbar ediyor. 
     Bağdat'ta yabancı basın mensuplarının kaldığı Filistin ve Sheraton otellerine gelen bazı Iraklılar, mahallelerinde ve bazı evlerde silah ve cephane depolandığını belirterek, basın mensuplarından ihbarları Amerikalı askerlere iletmelerini istiyor. 
     Mahalle ve evlerindeki cephanelerin patlamasından korktuklarını belirten Iraklılar, Amerikan askerlerinin kendilerine ateş açma olasılığı nedeniyle onlarla doğrudan bağlantı kuramadıklarını, bu yüzden de basının kendilerine aracı olmasını istediklerini ifade ediyorlar. 
     Bağdat'ta dün akşam düzenlenen bir intihar eyleminde en az 5 Amerikan askerinin yaralandığı bildirilmiş, bazı kaynaklar ise 2 Amerikan askeriyle saldırganın öldüğünü söylemişlerdi. 
     Bu arada Bağdat'ın kuzeyindeki Ademiye ve Kabiliye semtlerini birbirine bağlayan köprünün yanında bulunan askeri istihbarat dairesi, Amerikan askerleri ve bazı Iraklıların baskınına uğradı. 
     Dicle nehri boyunca yüzlerce metre uzunluğundaki binalarda hizmet veren istihbarat dairesinin altında yıllardan beri bazı insanların hapis yattığını ileri süren Iraklılar, burada yakınları olduğu gerekçisiyle binalara akın etti. 
     Iraklılar, yeraltında bulunduğu ileri sürülen cezaevlerinin kapılarını Amerikalı askerlerle birlikte araştırmaya başladı. 
     Amerikan askerleri ve Iraklıların, henüz siyasi mahkumların kapatıldığı söylenen cezaevlerinin kapılarını bulamadığı bildiriliyor. 
     





</TEXT>
</DOC>
