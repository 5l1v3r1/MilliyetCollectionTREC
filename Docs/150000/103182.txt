<DOC>
<DOCNO> 103182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/21/son/sonspo11.html </URL>
<DATE> 2002/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Basketbol takımımız antrenmanlara başladı 
</HEADLINE>
<TEXT>

     14. Dünya Erkekler Şampiyonası finallerine katılmak için ABD'ye giden A Milli Basketbol Takımı, şampiyonadan önce kamp yapacağı Detroit kentindeki hazırlıklarına, dün gece geç saatlerde yaptığı antrenmanla başladı. 
     Indianapolis kentinde 29 Ağustos-8 Eylül tarihleri arasında yapılacak şampiyonada mücadele edecek milli takım, 21 saatlik yorucu bir yolculuğun ardından Detroit'e ulaşmıştı. 
     Basketbol Federasyonu'ndan verilen bilgiye göre, oteldeki dinlenmeden sonra Detroit kampındaki ilk idmanına çıkan millilerin, başantrenör Aydın Örs yönetiminde yaklaşık 1.5 saat süren çalışmasında basketbolcular, halter, şut ve taktik idmanları gerçekleştirdi. Tam kadro çıkılan çalışmada, oyuncuların hırsı dikkati çekti. 
     Çalışmayı, Detroit Pistons Kulübü'nün başkanı, efsanevi oyuncu Joe Dumars da izledi. Özellikle yeni oyuncusu Mehmet Okur ile yakından ilgilenen Dumars, teknik heyetten milli takımla ilgili bilgiler de aldı. 
     Bu arada milli takımın Detroit'de yapacağı hazırlık maçlarının programı ve saatleri de kesinlik kazandı. 
     Karşılaşmaların programı şöyle 
23 Ağustos Cuma 20.30 Türkiye-Arjantin 

     24 Ağustos Cumartesi 23.00 Türkiye-NBDL Karması 

     25 Ağustos Pazar 20.30 Türkiye-Lübnan 

     





</TEXT>
</DOC>
