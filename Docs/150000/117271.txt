<DOC>
<DOCNO> 117271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/06/guncel/gun20.html </URL>
<DATE> 2002/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu.. 
</HEADLINE>
<TEXT>

Başbakan seçme yetkisi Erdoğan’da      ABDULLAH KARAKUŞ Ankara 

     AKP lideri Erdoğan, Başbakan adayını belirlemek üzere partisinin Merkez Yürütme Kurulu’ndan MYK dün tam yetki aldı. 7 saat süren MKY toplantısında başbakan adayı konusunda fikir alışverişinde bulunan Erdoğan, Başbakan adayıyla ilgili son kararını Cumhurbaşkanı Sezer ile perşembe günü yapacağı görüşmeden sonra verecek. 
     Genel başkan yardımcılarının, başbakan adayı konusunda tavrının belirleyici olmasını istedikleri Sezer’in tavsiyelerine göre bir karar vereceğini söyleyen Erdoğan, başbakan adayları arasında bulunan milletvekilleriyle de bir dizi görüşme yapacak. 
     "Erdoğan, bu konuda yetki verdik" diyen Genel Başkan Yardımcısı Abdullah Gül de seçim sonuçlarını değerlendiren Genelkurmay Başkanı Org. Hilmi Özkök’ün "Halkın isteği olmuştur" açıklamasından memnunluk duyduklarını belirtti. 
     
Sezer, beklentisini belirtti      Türkiye’nin Batılı imajı bozulmamalı 
     Sezer’in, önceki gün Başbakan Bülent Ecevit’le yaptığı görüşmeden sonra kulislere yansıyan bazı görüşleri de dikkat çekici. Sezer’in "Türkiye’nin laik ve Batılı" görüntüsünün değişmemesi gerektiğini düşündüğü ve AB konusunda AKP iktidarının kuşkuya yer bırakmayacak kararlılıkta bir politika izlemesini arzu ettiği belirtiliyor. 
     
     Erdoğan, istediği randevuyu aldı... 
     Başbakan adayı konusunda istişarede bulunmak için Köşk’ten randevu bekleyen AKP lideri Recep Tayyip Erdoğan’ın bu isteği yarın gerçekleşiyor... Cumhurbaşkanı Ahmet Necdet Sezer, perşembe günü saat 11.00’de Erdoğan’la görüşecek. Sezer, Erdoğan’ın ardından da aynı gün saat 11.30’da CHP lideri Deniz Baykal’ı Çankaya Köşkü’nde kabul edecek. 
     
Anayasa Mahkemesi Başkanı Erdoğan kararı ay sonunda çıkar      ANKARA Milliyet 

     Anayasa Mahkemesi Başkanı Mustafa Bumin, AKP Genel Başkanı Recep Tayyip Erdoğan’ın genel başkanlık yetkilerinin tedbiren önlenmesi isteminin, bu ay sonuna kadar karara bağlanabileceğini bildirdi. TBMM Başkanı Ömer İzgi, Mustafa Bumin’e veda ziyaretinde bulundu. Bumin, bir gazetecinin Erdoğan’a yönelik isteme ilişkin sorusuna "AKP’den savunma geldikten sonra raportör, bununla ilgili ek rapor hazırlayacak. Daha sonra tedbir istemini görüşmek için gündeme alınacak" yanıtını verdi. 
     
AKP liderine AB brifingi      ABDULLAH KARAKUŞ Ankara 

     AKP lideri Recep Tayyip Erdoğan, bugün AB Genel Sekreteri Volkan Vural ve Dışişleri Müsteşarı Uğur Ziyal’den AB süreciyle ilgili brifing alacak. Erdoğan, akşam da AB ülkelerinin büyükelçileriyle yemekte bir araya gelecek. AB’ye girmek istediklerini dile getirecek olan Erdoğan, Kopenhag Zirvesi’nde Türkiye’ye bir tarih verilmesini isteyecek. Erdoğan, bu ülke başbakanlarından randevu talebini elçilere hatırlatacak. ABD’nin Ankara Büyükelçisi Robert Pearson’ın da yarın Erdoğan’ı ziyaret edeceği bildirildi. 
     
Rastlantının böylesi...      İzmir otogarında çantasını çaldıran Mahmut Bilen, durumu polise bildirdikten sonra Antalya’ya hareket eden otobüse bindi. Oturacağı koltuğa geldiğinde ise üst bölümde kendi çantasını gördü. Bilen’in durumu otobüs şoförüne bildirmesi üzerine araç Isparta Otogarı’nda arandı ve yolculardan Halil İbrahim Korkmaz ve Mehmet Dağdeviren gözaltına alındı. Zanlılar çıkarıldıkları mahkemede tutuklandı. 
     
Şirkete SSK bombası      Kayseri’de "sigortasız" çalıştıkları işyerinin tuvaletine arkadaşı Göksever Duran 25 ile birlikte bomba koyan Ömer Demirel 45 , "Sesimizi duyurdum. Bombanın elektriğini bağlasaydım, çok insan ölürdü" dedi. Kayseri 1. Ağır Ceza Mahkemesi, 12 yıl hapis istemiyle dün yargılanan sanıkların davasıyla ilgili görevsizlik kararı verdi. Dava, Asliye Ceza’da görülecek. 
     
Hırsızlar kan döktü      Güneşli’deki Özel Alsa Kliniği önünde dün öğlen meydana gelen olayda, Eldor Elektronik A.Ş.’de muhasebeci olarak çalışan evli ve bir çocuk babası Ercan Erdoğan 36 , bir otomobilin içindeki üç kişinin saldırısına uğradı. Çantada bulunan şirketin 7.5 milyar lirasını soygunculara vermek istemeyen Erdoğan, kalbine isabet eden kurşunla yaşamını yitirdi. 
     



 GÜNCEL 














</TEXT>
</DOC>
