<DOC>
<DOCNO> 138795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/24/son/sontur27.html </URL>
<DATE> 2003/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
TEM otoyolu Silivri-Selimpaşa arasında ulaşıma kapandı 
</HEADLINE>
<TEXT>

     TEM Otoyolu'nun Silivri-Selimpaşa arası, yoğun kar yağışı nedeniyle ulaşıma kapandı. 
     A.A muhabirinin aldığı bilgiye göre, TEM Otoyolu Silivri-Selimpaşa arasındaki 6 kilometrelik bölümün Edirne yönündeki şeridi, yoğun kar yağışından dolayı geçilemez hale geldi. 
     Rüzgarın da etkisiyle buzlanmanın olduğu yolda, Karayolları Bölge Müdürlüğü ile Bölge Trafik Denetleme Şube Müdürlüğü Silivri İstasyonu ekiplerince, iş makineleri de kullanılarak kar temizleme ve tuzlama çalışmaları başlatıldı. 
     Çalışmalar sırasında kuzey yoldan alınan karların güney yola atılması nedeniyle bu şeritteki yol da ulaşıma kapandı. 
     Kar temizleme ve tuzlama çalışmalarının yoğun şekilde sürdürüldüğünü belirten yetkililer, yolun her iki yönde de kısa bir süre sonra trafiğe açılabileceğini bildirdiler. 
     Yetkililer, sürücülerden, TEM Otoyolu'ndaki çalışmalar tamamlanıncaya kadar açık olan E-5 Karayolu'nu kullanmalarını istediler. 
     





</TEXT>
</DOC>
