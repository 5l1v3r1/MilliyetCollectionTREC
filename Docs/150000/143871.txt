<DOC>
<DOCNO> 143871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/20/son/sondun48.html </URL>
<DATE> 2003/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Komisyonu, savaşın kısa sürmesi için duaya çağırdı 
</HEADLINE>
<TEXT>

     AB Komisyonu Başkanı Romano Prodi, ''kederli ve karanlık bir gün yaşandığını'' belirtti ve savaşın kısa sürmesi için dua edilmesini önerdi. 
     Sivil can kayıplarının mümkün olduğu kadar düşük kalması için çaba harcanacağını umduğunu ifade eden Prodi, yaptığı yazılı açıklamada, Irak'ın toprak bütünlüğünün korunmasının önem taşıdığını vurguladı. 
     AB Komisyonu'nun süratli ve etkili bir şekilde insani yardım sağlamak için hazırlık yaptığını kaydeden Prodi, BM'nin bu krizde önemli bir rol oynadığını ve oynamaya devam edeceğini belirtti. 
     AB'nin ortak dış politikası açısından sıkıntılı bir dönem yaşadığını kaydeden, BM ve NATO gibi kurumlar bünyesinde ve Avrupa-ABD ilişkilerinde de sorunlar olduğuna değinen Romano Prodi, savaşlarda kazananlar değil, sadece kaybedenler olduğunu ifade etti. 
     Prodi, AB'nin bu krizden ders alması gereği üzerinde durarak, birlik ve beraberlik çağrısında bulundu. 
     





</TEXT>
</DOC>
