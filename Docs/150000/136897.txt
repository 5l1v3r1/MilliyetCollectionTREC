<DOC>
<DOCNO> 136897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/15/yazar/sazak.html </URL>
<DATE> 2003/02/15/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Bush’un 18 Şubat ısrarı 
</HEADLINE>
<TEXT>

     Güçlü bir diplomat olan ve BAAS devriminden bu yana Irak yönetiminden kopmayan Tarık Aziz’in mesajı, aynı zamanda çok yakından tanıdığı Saddam Hüseyin’in savaşı göze aldığı şeklinde yorumlanmalı. Irak liderinin savaş çıktıktan sonra Yemen’e kaçacağı senaryoları da fazla inandırıcı gelmiyor. 
     Saddam rejiminin sonunu getirmek için ABD’nin bir kara savaşını göze alması kaçınılmaz. Türkiye’den açılacak kuzey cephesi de bu nedenle önemli. ABD’de planlamalar buna göre yapılıyor. Hava saldırılarının etkisine koşut bir askeri güç Irak’ın işgali için Körfez’e yığılıyor. 
     ABD yönetimi önümüzdeki hafta BM Güvenlik Konseyi’ne Saddam’ın silahsızlandırılması için güç kullanımı öngören kendi karar taslağını sunacak. Irak harekatı mart ortasında başlayabilir 
     Fransa - Almanya ittifakı, Rusya ve Çin’in vetosu, ne NATO, ne BM’nin çekincesi, bunların hiçbirisi ABD’nin Irak planını değiştirmeye yetmiyor. Savaş yaklaşıyor. 
     BM’de son tango başlarken, Ankara - Washington dansı da sürüyor. 
     Dışişleri Bakanı Yaşar Yakış, ekonomiden sorumlu Devlet Bakanı Ali Babacan ile birlikte Washington’a gelerek ABD Dışişleri Bakanı Colin Powell ile görüştüler. 
     Gül hükümeti, 18 Şubat’ta Meclis’e gelecek "asker bulundurma ve gönderme" tezkeresine ortam hazırlamak için ABD yönetiminden, Türkiye’nin ekonomik kayıplarının karşılanacağı konusunda güçlü bir destek bekliyor. 
     Olası harekatta Amerikan askerine geçiş izni, Kuzey Irak’taki kırmızı hatlar, komutanın kimde olacağı gibi askeri sorunların yanı sıra hükümet siyasi ve ekonomik açıdan ABD’den kimi garantiler arıyor ve bunu yazılı belgeye dönüştürmek istiyor. 
     AKP lideri Recep Tayyip Erdoğan bayramda "BM Güvenlik Konseyi kararı olmadan tezkere Meclis’e gelmeyebilir" diyerek Rize’den ses bombası fırlattı. Başbakan Gül ise iki bakanını ABD’ye gönderdi. 
     Yaşar Yakış Washington’da Powell ile görüşmeden ayrılırken "Önemli olan tarih değil tezkerenin Meclis’ten geçeceği ortam" sözleriyle 18 Şubat’la ilgili belirsizliği sürdürmeye çalıştı ve Bush’la görüşme beklentisini dile getirdi. 
     NATO’da uğranılan düş kırıklığı ardından Türkiye ABD ile ilişkilerini "sağlama almak" istiyor. 
     Ancak, ABD yönetimi 18 Şubat’ta ısrarlı. Başkan Bush, dün Dışişleri Bakanı Yaşar Yakış ve Ali Babacan’ı Beyaz Saray’da kabul ederek Ankara’ya dönük beklentilerini yineledi. 
     Bush’un mesajı Gül hükümetinin kararını ne yönde etkileyecek 
     Tezkere ertelenmezse son sözü haftaya TBMM söyleyecek. 
     Son tango başladı. 
     Savaşsız çözüm olasılığı azalıyor. 
     
     







PKK’nın yeni taktikleri 


Dönülmez bir gümbürtünün ufkundayız... 


Healey yazdı... 


Müebbet mazlumlar 


Tur-izm, turizme karşı 


Mütevelli sistemi başarılı olur mu 


85 yıl önce 85 yıl sonra... 


Bush’un 18 Şubat ısrarı 


Hayat ve ölüm parmak ucunuzda 


Dava yolu görünüyor 


Salih Bey’in kızı Françoise’ öldü 


</TEXT>
</DOC>
