<DOC>
<DOCNO> 114024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/20/spor/ydilmen.html </URL>
<DATE> 2002/10/20/ </DATE>
<TIME>  </TIME>
<AUTHOR> RIDVAN DİLMEN  </AUTHOR>
<HEADLINE>
Arayış sürüyor 
</HEADLINE>
<TEXT>

     Yukarı tükürsen bıyık, aşağı tükürsen sakal. Galatasaray bir maç eksiği ve puan farkıyla lider. Fatih hoca geride kalan Avrupa ve Lig maçlarında rakip ve oyunun gidişatına göre, skora göre oyuncu ve sistemi değiştiriyor... Örneğin içerde oynadığı maçlarda 4-2-4 oynayıp, riske giriyor. Bu riskin karşılığında da orta saha üstünlüğünü rakibe veriyor ve pozisyonlar yiyor. Barcelona gibi bir takımla oynarken bile bundan vazgeçmiyor. Dolayısı ile skor olarak geriye düşüyor ve maçı kaybediyor. 
     Fakat orta sahada üç koşan oyuncu oynattığı zaman da, bu oyuncuların ofansif eksiklikleri yüzünden pozisyon üretmekte zorlanıyor. Bunun işte bütün örneklerini geçtiğimiz haftalarda olduğu gibi Diyarbakır maçında da gördük. İlk yarıda 3 - 4 tane net kaçırılması zor olan pozisyonları kalesinde gördü. Ama ölü toptan da olsa öne geçmesini de bildi. İlk yarıdaki sistem ve oyun anlayışı, oyuncu kadrosu bıyıktı. 
     İkinci yarıda ise Fatih hocanın yıllardır inandığı koşan orta saha üçlüsü, göbekte Suat, sağda Batista, sol da Cihan hemen önlerinde Felipe dörtlüsüne döndü. Bu kez Diyarbakır’ın hemen hemen hiç pozisyonu yok ama enteresandır Galatasaray’ın da bir - iki kontratak dışında pozisyonu yok. Çünkü Galatasaray’ın oyuncu kadrosu özellikle orta sahada sadece defansif anlayışta var, ofansif yönleri zayıf. Ligin sonunda orta saha üçlüsü olan Batista - Suat ve Cihan’ın gol sayısının üçten fazla olmayacağını görürüz. Bu da sakal... 
     Ama bu sakalın özellikle zorluk derecesi yüksek olan maçlarda, yani Brugge deplasmanı için daha geçerli bir sistem olduğunu mutlak surette Fatih hoca da görüyordur. 
     Galatasaraylıların da bir şeyi kafalarına yerleştirmeleri gerekir. Artık önde basan, inanılmaz tempo ile hücum presini rakip ceza alanı çevresinde yapan Galatasaray’ı bir daha görme imkanları yok. Dolayısı ile bu yüzden de rakibe ve skora göre Fatih hoca adeta basketbol coachlığı yapmaya başladı. Sürekli olarak oyuncu ve defans haricinde sistemle oynuyor. Fatih hocayı iyi tanıyorum. Futbolcuları kazanmak uğruna sisteminde bazı değişiklikler yapıyor, ama bazı oyuncuları da artık taşımayabilir. 
     Mustafa Çulcu iyi maç yönetti. Oyun içersinde arkasında olduğu için Felipe’nin attığı dirseği görmedi. Yardımcı ve 4. hakemin hatasının kurbanı oldu. Ama bariz hatası yoktu. 
     
     
     



 SPOR 
































</TEXT>
</DOC>
