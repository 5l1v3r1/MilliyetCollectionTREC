<DOC>
<DOCNO> 141060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/06/son/sonspo36.html </URL>
<DATE> 2003/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankaragücü, İlhan Cavcav'ı şiddetle kınıyor... 
</HEADLINE>
<TEXT>

     Birinci Süper Lig'de hafta sonunda yapılacak Ankaragücü-Gençlerbirliği arasındaki başkent derbisi öncesi her iki takım yöneticilerinin yaptıkları karşılıklı açıklamalar gerginliği artırırken, sarı-lacivertli kulübün basın sözcüsü Serdar Özkazanç, ''Camiamızı zan altında bırakma gayretleri içinde olan İlhan Cavcav'ı şiddetle kınıyoruz'' dedi. 
     Esensoğa Havalimanı'nndan Ankara'ya dönerken, Gençlerbirliği kafilesini taşıyan otobüsün taşlandığını basından öğrendiklerini belirten Serdar Özkazanç, ''Gençlerbirliği Kulübü Başkanı İlhan Cavcav'ın bu olayı Ankaragücü taraftarlarına malettiğini öğrenmiş bulunmaktayız. Hiçbir belgeye dayanmadan camiamızı zan altında bırakma gayretleri içinde olan sayın Cavcav'ı şiddetle kınıyoruz'' diye konuştu. 
     Özkazanç, Gençlerbirliği Kulübü'nü Türkiye Kupası'nda yarı finale çıkmalarından dolayı kutladıklarını belirterek, şunları söyledi 
     ''Sportif başarılarından dolayı her zaman alkışlarız. Zor günlerinde de yanlarında yöneticilerinden bile yakın olduğumuz tatbikat olarak bilinmesine rağmen hiçbir belgeye dayanmadan yapılan bu suçlamayı kabul etmiyoruz. Ayrıca iddialarını polis kayıtlarından ispata davet ediyoruz. Dün yapılan Beşiktaş maçı öncesi tutum ve davranışlarıyla İnönü Stadı'nı dolduran onbinlerce sporseverin tepkisini üzerine alan Cavcav, aynı metodları Ankara'da da uygulayarak Ankara seyircisini şiddetin içine çekmek istemektedir. Kötü düşüncelerine varabilmek için her yolu mübah sayan spor dışı zihniyetlere Ankaralı sporseverlerin prim vermesi düşünülemez. 
     Gençlerbirliği Kulübü Başkanı ve ilgilileri her Ankaragücü maçı öncesi bu tür yollara başvurmuşlardır. Bu senaryolar artık güncelliğini yitirmiştir. Ektikleri kötü tohumları, kötü mahsulleriyle biçerken, Ankaragücü camiasını ve taraftarlarını sorumlu tutan kişileri bir kez daha uyarıyoruz. Türkiye'de futbol Futbol Federasyonu tarafından idare edilmekte, hakemler federasyona bağlı kurumlar tarafından tayin edilmekte, futbol maçları da sahada emek ve alınteriyle kazanılmaktadır. İşte yine böyle bir maç sizin düşündüğünüz kurallar dışında ama sportif ahlak içinde pazar günü Ankaragücü ile Gençlerbirliği kulüpleri arasında oynanacaktır. Hiçbir lig maçından farkı olmayan bu maçtan çıkacak her türlü sonuca da herkesin saygı duyması gerekir.'' 
     





</TEXT>
</DOC>
