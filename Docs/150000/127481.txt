<DOC>
<DOCNO> 127481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/28/son/sontur20.html </URL>
<DATE> 2002/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Gül'den KKTC'ye mesaj "Beraberliğimiz zedelenmesin" 
</HEADLINE>
<TEXT>

     Başbakan Abdullah Gül, KKTC'deki Türklerin birlik ve beraberliklerini zedelememelerini isteyerek, ''Türkiye şüphesiz ki sonunda kadar KKTC'deki kardeşlerimizin yanında olacaktır'' dedi. Başbakan Gül, KKTC Turizm Bakanı Serdar Denktaş'ı Başbakanlık Merkez Binası'ndaki makamında kabul ederek, bir süre görüştü. 
     Kabulde konuşan Denktaş, bu ziyaretle Başbakan Gül'e hayırlı olsun dileğinde bulunduğunu ve Kıbrıs'daki son siyasi gelişmeleri ele almak istediğini söyledi. 
     Gül'ün son derece zor bir dönemde göreve geldiğini ifade eden Denktaş, özellikle Kıbrıs açısından en ilginç dönemin geçirilmek üzere olduğunu kaydetti. 
     Denktaş, ''İnanıyorum ki Türkiye ile birlikte akılcı bir yaklaşımla bu zor dönemeci kazasız, belasız atlatabileceğiz. Kıbrıs'da bir çözüme ulaşmak elbette Kıbrıs Türkünün istencidir. Belirsizliğin ortadan kalkması her Kıbrıslı Türk'ün istencidir'' diye konuştu. 
     Kıbrıslı Rumlar'ın Kıbrıs Türkü ile aynı düşüncede olup olmadığının önümüzdeki süreç içinde görüleceğine ifade eden Denktaş, Kıbrıslı Rumlar'ın dünyaya gösterdikleri yüzlerini samimi bir şekilde Kıbrıs'ta da göstermeleri halinde anlaşmaya varılacağını vurguladı. KKTC olarak üzerlerine düşen görevi yaptıklarını ve yapmaya devam edeceklerini kaydeden Denktaş, ''Tek taraflı çözüm olmaz'' dedi. 
     Başbakan Abdullah Gül de çok kritik dönemlerden geçildiğini belirterek, Kıbrıs'ın da bu konulardan birisi olduğunu söyledi. Olayları beraber değerlendirmenin her zaman çok faydalı olacağını ifade eden Gül, şöyle konuştu 
     ''Şunu bir kez daha tekrar etmek istiyorum. Kıbrıs sorununun barışçı bir yolla çözümlenmesi için Türkiye elinden gelen herşeyi yapmaktadır. Olaylara olumlu şekilde yaklaşmaktadır. Ama şüphesiz ki Kuzey Kıbrıs Türk Cumhuriyeti'ndeki Türklerin gelecekleri hepimiz için çok önemlidir. Bu açıdan, KKTC'deki kardeşlerimize de seslenmek istiyorum Beraberlikler, birlikler zedelenmemeli, bu mutlaka korunmalı. Türkiye'de şüphesiz ki sonunda kadar KKTC'deki kardeşlerimizin yanında olacaktır. Gelecekten emin olduğumuz takdirde, çözüm bizleri tatmin ettiği takdirde muhakkak ki kalıcı bir çözüm olacaktır. Buna hepimiz çok önem gösteriyoruz. Bir taraftan çözümün gelmesi bir taraftan da tatminkar olmasını hep beraber araştırıyoruz. Mutlaka hep iyi niyetliyiz.'' 
     





</TEXT>
</DOC>
