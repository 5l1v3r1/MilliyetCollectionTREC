<DOC>
<DOCNO> 121773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/29/son/sondun01.html </URL>
<DATE> 2002/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Holbrooke ''AB ucuz Türk işgücünden çekiniyor'' 
</HEADLINE>
<TEXT>

     Bosna barışının mimarı olarak bilinen ABD'nin önemli diplomatlarından Richard Holbrooke, gelecek ay AB'nin Kopenhag zirvesinde alınacak kararların, Türkiye'nin Batı dünyasıyla uzun dönemli ilişkilerinde büyük etkisi olabileceğini söyledi. 
     Holbrooke, The Washington Post gazetesinde yayımlanan makalesinde, AB'nin Türkiye'ye ilişkin birçok fırsatı geçmişte kullanamadığını hatırlatarak, bu defaki Kopenhag zirvesinin sonuçlarının Türkiye, Kıbrıs, Avrupa ve ABD için büyük önem taşıyacağını kaydetti. 
     AB'nin Türkiye'ye ilişkin tutumunun belirsizliğinde ucuz Türk işgücünden duyulan kaygının da rol oynadığını anlatan Holbrooke, eski Fransa Cumhurbaşkanı Valery Giscard D'Estaing'in Türkiye'ye ilişkin olumsuz değerlendirmesinin, ''aslında Ankara'nın elini kuvvetlendirdiğini'' belirtti. 
     Eski Başkan Bill Clinton döneminin dış politikalarına imza atan ismlerden biri olan Holbrooke, ABD'nin Clinton döneminden bu yana 3 unsurlu bir politika izlediğini, bunların Kıbrıs'ın AB üyeliği, Türkiye'nin üyelik müzakereleri için AB'den tarih alması ve Kıbrıs sorunun çözümü olduğunu belirtti. 
     Holbrooke, bu amaçlardan ilkinin gerçekleşmekte olduğunu, ikinci ve üçüncü hedefin ise kuşkulu göründüğünü yazdı. 
     Richard Holbrooke, Kopenhag'daki sonucun Türkiye açısından olumlu çıkması için Başkan George Bush'un Avrupa'ya baskı yapmasına destek verdi ve olumlu neticenin, Türkiye'yi Batı yönünde ilerlemeyi sürdürmeye teşvik edeceğini söyledi. 
     Holbrooke, KKTC Cumhurbaşkanı Rauf Denktaş'ın izlediği ''katı tutumla'', Kıbrıs Türkleri ve Türkiye'ye zarar verdiğini öne sürerken, gözlemcilere göre Denktaş ile arasındaki gergin ilişkiyi de yansıttı. 
     Holbrooke, 1997-1999 arasında Clinton'ın Kıbrıs özel temsilciliğini yürütmüş, ancak başarılı olamamış, daha sonra ABD'nin BM'deki daimi temsilciliğine atanmıştı. 
     Richard Holbrooke, AK Parti Genel Başkanı Recep Tayyip Erdoğan'ın Avrupa ülkelerine düzenlediği yoğun gezilerle partisine ilişkin duyulan dış kaygıları önemli ölçüde hafiflettiğini de kaydetti. 
     
</TEXT>
</DOC>
