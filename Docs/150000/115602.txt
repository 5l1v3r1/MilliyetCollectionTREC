<DOC>
<DOCNO> 115602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/28/son/soneko05.html </URL>
<DATE> 2002/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Tekstilciler Japonya pazarına açılacak... 
</HEADLINE>
<TEXT>

     Ege İhracatçılar Birliği EİB Başkanlar Kurulu Başkanı Mete Uğuz, Japonya'nın ciddi bir konfeksiyon ithalatçısı olduğunu belirterek, ''Ancak bizim bu ülkeye ihracatımız yok'' dedi Uğuz, A.A muhabirine yaptığı açıklamada, tekstil ve konfeksiyon ihracatçılarına yeni pazar ve müşteri bulmak için düzenlenen moda tanıtım toplantılarının, İngiltere ve Almanya'da rayına oturduğunu ve yararlı olduğunu belirterek, ''İngiltere ve Almanya'daki moda ajanları, bizim moda tanıtım toplantılarımızın marka haline geldiğini ve piyasada önemli yer edindiğini belirtiyorlar. Bu bizim için sevindirici'' dedi. 
     Bu toplantıları Japonya'da da yapmayı planladıklarını kaydeden Uğuz, şu bilgileri verdi 
     ''Japonya konfeksiyon ve tekstil alanında ciddi bir ithalatçı ve katma değeri yüksek mal alıyor. Kaliteli malı tercih ediyor. Bizim için büyük ve bakir bir pazar. Ancak Türk tekstil ve konfeksiyon üreticilerinin Japonya'ya ihracatı sıfır. Hedefimiz öncelikle Japonya pazarını ve müşterisini tanımak, satın alma alışkanlıklarını belirlemek. Daha sonra yapacağımız moda tanıtım toplantılarıyla, onların istekleri doğrultusundaki mallarla pazara girip, Türk tekstil ve konfeksiyon ürünlerini Japonya'da yaygınlaştırmak.'' Moda tanıtım toplantısının hangi kentte yapılabileceğini araştırdıklarını, bu çalışma kapsamında pazar alışkanlıklarını belirleyeceklerini dile getiren Mete Uğuz, ''Elimize çanta alıp hemen pazara girmek mümkün değil. Ön çalışma yapıp, piyasanın özelliklerini belirledikten sonra gelecek yıl bu ülkede bir moda tanıtım toplantısı yapacağız ve Japonya pazarına gireceğiz'' dedi. 
     





</TEXT>
</DOC>
