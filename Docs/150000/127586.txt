<DOC>
<DOCNO> 127586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/29/son/sondun15.html </URL>
<DATE> 2002/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya... Hamile Türk kadını yanlış iğne sonucu komalık oldu... 
</HEADLINE>
<TEXT>

     Almanya'nın Gelsenkirchen kentindeki bir hastanede yapılan yanlış iğnenin, Gönül Kabakçı adındaki hamile Türk kadının komaya girmesine neden olduğu öne sürüldü. 
     Yanlışlığın, doktorun vizite sırasında aynı odada kalan Birgül Gedik'in vizite kartını kontrol etmesiyle ortaya çıktığı belirtildi. 
     Hemşirenin, yeni doğan bebeğiyle kan uyuşmazlığı olan Birgül Gedik'e doğum öncesinde olduğu gibi doğum sonrasında vurulması gereken ''Rhesogam'' adlı iğneyi 23 yaşındaki Zonguldaklı Gönül Kabakçı'ya vurduğu ve Birgül Gedik'in kartına işlediği ortaya çıktı. 
     Komaya giren Gönül Kabakçı, eşinin isteği üzerine başka bir hastaneye sevk edildi. 
     Gönül Kabakçı'nın eşi Ertan Kabakçı, şunları söyledi 
     ''Eşim şu anda büyük acılar içinde. Bunu atlatamaması durumunda kanının değişmesi söz konusu. Doğacak bebeğimizin durumu da henüz belirsiz. Bebeğin bu durumdan nasıl etkileneceğini, sakat kalıp kalmayacağını henüz bilmiyoruz. Böyle bir sorumsuzluk eşimin ve bebeğimizin yaşamını tehlikeye düşürmüş durumda. Olayı Pazartesi günü aile avukatımızla görüşerek, adli makamlara sevk edeceğiz.'' İğnenin vurulması gereken Birgül Gedik de olaydan büyük üzünü duyduğunu belirterek, şöyle konuştu 
     ''Benim bebeğimle kan uyuşmazlığım vardı. Bu nedenle doğum öncesi ve sonrası bir iğne yapılması gerekiyordu. Doğum öncesi iğnem yapıldı. Olay günü Alman hemşire odaya geldi ve Gönül'e iğne vurulup vurulmadığını sordu. Gönül benim tercümanlığımda iğne vurulmasına gerek olmadığını söyledi. Hemşire iğnenin unutulmuş olabileceğini belirterek, iğneyi Gönül'e yaptı. 
     Doktorumuz kontrol sırasında bana iğne yapılıp yapılmadığını sordu. Ben 'Hayır' cevabını verdim. Doktor şaşkınlık içinde odadan çıktı ve Gönül'ü yoğun bakıma aldılar. Bu olay beni çok üzdü. Arkadaşıma her konuda destek olmaya çalışacağım. Hukuk mücadelesinde de yanında olacağım.'' 
     





</TEXT>
</DOC>
