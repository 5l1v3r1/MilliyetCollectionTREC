<DOC>
<DOCNO> 111427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/06/spor/yozer.html </URL>
<DATE> 2002/10/06/ </DATE>
<TIME>  </TIME>
<AUTHOR> HALİL ÖZER  </AUTHOR>
<HEADLINE>
Felsefe değişmeli 
</HEADLINE>
<TEXT>

     Galatasaray gibi takımın bir maçta 45 dakikayı gözden çıkarma lüksü olamaz. Dün ilk 45 dakikadaki on birin hangi akla hizmet sahaya sürüldüğünü anlayamadık. Kadrolar elimize geldiği zaman, bu takımın maç üç gün oynansa gol atamayacağı yorumunu yapmıştık. Nitekim öyle oldu. Öyle olmaması zaten bizi şaşırtırdı. Bırakın resmi ve hatta hazırlık maçını antrenman maçlarında bile forvette yan yana oynamayan Christian, Pinto ve Balic’in bir şey yapamayacağını anlamak için ulema olmak gerekmez. Değil gol pozisyonu, on sekize bile girmekte güçlük çeken Galatasaray’ın futbolundaki aksayanlar, tabii ki sadece forvette değildi. Ne yaptığını bilmeyen bir orta saha, rakibe gol attırmak için adeta çırpınan bir savunma, bu ilk yarının sıkıntı veren futbolunun en büyük nedenleriydi. 
     Brugge maçında takımın iyi oynadığını söyleyen Fatih Terim’in o zaman neden ilk maçta iyi oynayanlardan beşini kulübeye çektiğini sormak lazım. Elinde zaten yaratıcı futbolcu sayısı yok denecek kadar az. Bir Felipe, bir de Hasan Şaş. İkisi de kulübede. Yaratıcın yoksa ne yaratacaksın Madem Arif ile Hasan Şaş’ı ikinci yarıda alacaktın, o zaman neden kestin Yaratıcı Felipe beş dakikalık oyuncu mu Felipe her haliyle Balic’ten üç kat daha iyi oynardı. 
     Elazığspor yenilmeyecek takım değildi. Ama yenecek takım da yoktu. Ev sahibi korkunç mücadele etti. Eğer Erhan Namlı final toplarında daha dikkatli olsaydı, gol yemeye hazır Galatasaray savunması acaba ne yapardı Bu maçta puan vermek için hocasıyla, futbolcusuyla her şeyi yapan Galatasaray’ın bir an önce çözümü bulması lazım. 
     Ligde her takım şeker değil. Serti de var. Terim, kafasındaki futbol felsefesini sahaya yansıtmak istiyor. Ama elinde bunu yapacak kadro yok. O yüzden bu felsefeyi kadroya göre yumuşatması lazım. Dün gördük ki, Galatasaray’da şu ana kadar formsuzluğu atlatamayan oyuncular var. Christan, Balic, Pinto gibi isimlerin oyuna hiçbir katkısı yok. Diğerleri de bunlardan sadece bir gömlek üstün. Yani zirvede oyuncu yok. Bu yüzden hiçbir şey yolunda gitmiyor. Bir de buna kulübe hataları eklenince tatsızlık iyice ortaya çıkıyor. Bu maç gündüz oynandı. Gece de oynansa Galatasaray bu haliyle yine puan verirdi. 
     



 SPOR 





























</TEXT>
</DOC>
