<DOC>
<DOCNO> 116269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/01/guncel/gun04.html </URL>
<DATE> 2002/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Spor zirvesine Kıbrıs karıştı... 
</HEADLINE>
<TEXT>

     BOZHAN MEMİŞ İstanbul 

     2008 Avrupa Futbol Şampiyonası’nı görüşmek üzere bir araya gelen Türk ve Yunan bakanların arasına yine Kıbrıs girdi. Yunanistan Kültür Bakanı Evangelos Venizelos, Türkiye’nin AB yolunda attığı adımları desteklediklerini belirterek, "Kıbrıs’ın da AB’ye üye olması, Türkiye’ye karşı düşmanca bir hareket değildir" dedi. Spordan Sorumlu Devlet Bakanı Erdoğan Toprak ise "Tabii ki uzlaşamadığımız konular olacaktır. Kıbrıs’ın AB’ye girmesi söz konusu değildir" karşılığını verdi. 
     Zirveye Toprak ile Yunanistan Spor Bakanı Giorgis Lianis ve Venizelos katıldı. Toprak, iki ülke arasında 1998’de başlayan ve Marmara depremiyle iyi bir noktaya gelen ilişkilerin Avrupa Futbol Şampiyonası’yla Dünya barışına da büyük katkı sağlayacağını söyledi. Bu organizasyonun sonuna kadar arkasında duracaklarını belirten Erdoğan Toprak, "Umut ederim ki bir gün KKTC de AB’ye girer" deyip aslında zirvede bunları konuşmanın doğru olmadığını vurguladı. 
     
Papandreu 2008 çok önemli      Fenerbahçe - Panathinaikos maçını izlemek üzere dün İstanbul’a gelen Yunanistan Dışişleri Bakanı Yorgo Papandreu, AB’nin Türkiye’ye kesin tarih vermesi için çalışacaklarını söyledi. Papandreu, iki ülke işbirliğiyle 2008’de düzenlenecek Avrupa Şampiyonası’nın büyük önem taşıdığını vurgulayarak, "Bu birliktelikler bizi birbirimize daha çok yakınlaştıracak" dedi. 


 GÜNCEL 













</TEXT>
</DOC>
