<DOC>
<DOCNO> 132298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/22/guncel/gun05a.html </URL>
<DATE> 2003/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
10 Soru 10 cevap 
</HEADLINE>
<TEXT>

     AYDIN HASAN Ankara 

İnternetten de öğrenebilirsiniz      MERNİS projesi nedir 
     Merkezi Nüfus İdare Sistemi MERNİS projesi, nüfus kayıtlarının elektronik otamda tutulmasına, toplanan bilgilerin kamu hizmetleri ve vatandaş açısından çok yönlü değerlendirilmesine dayanıyor. 
     
     Projenin esasını oluşturan T.C. kimlik numarası nedir 
     T.C. kimlik numarası 11 rakamdan oluşuyor. Dokuz hane kimlik numarasını belirtiyor. Son iki hane de sağlama sayısından oluşuyor. Numara özel bir matematik yöntemle oluşturuluyor ve aynı adla soyadı taşıyan vatandaşların kimlik numaraları farklı oluyor. 
     
     Kimlik numaramı nasıl öğrenebilirim 
     28 Ekim 2000’den sonra verilen nüfus cüzdanlarına kimlik numaraları yazılmaya başlandı. Bunun dışında nüfus müdürlükleri, kamu kuruluşları aracılığı veya internet www.nvi.gov.tr yoluyla kimlik numarasını öğrenmek mümkün. 
     
     Evlenince kimlik numarası değişecek mi 
     Hayır. Kişinin kimlik bilgileri harhangi bir nedenden dolayı değişse bile numarası kesinlikle değişmeyecek. Cinsiyet değiştirme durumunda bile aynı kimlik numarası devam edecek. 
     
     Özel kimlik numarası olacak mı 
     Yalnızca Mustafa Kemal Atatürk için özel bir kimlik numarası üretildi. Atatürk’ün kimlik numarası 10000000146. İnternetten yapılan sorgulamaya göre Cumhurbaşkanı Ahmet Necdet Sezer’in kimlik numarası ise 17611320168. 
     
     Kimlik numarası ne gibi kolaylıklar sağlayacak 
     Kimlik numarası, sade vatandaşlara devletle olan ilişkilerinde, resmi işlemlerde bürokrasiyi azaltıcı nitelikte kolaylık sağlayacak. İsim karışıklıkları ortadan kalkacak. Birçok işlemde nüfus kayıt örnekleri istenmeyecek. 
     
     Vergi numarası ne olacak 
     Maliye Bakanlığı, SSK, Emekli Sandığı gibi devlet kuruluşları, MERNİS’e uyumlu bir sisteme geçmek için çalışma yapıyor. Bir yıl içinde, bütün işlemlerde yalnızca kimlik numarası kullanılacak. Vergi numarası da ortadan kalkacak. 
     
     MERNİS kamu hayatını nasıl etkileyecek 
     Kimlik numarası, kamu açısından bir dizi kolaylık getirecek ve amaçlanan "e - devlet" projesinin önemli bir ayağını oluşturacak. Proje, eğitim, yatırım, askerlik ve seçmen kütüklerine kadar bir dizi alanda işlemleri kolaylaştıracak ve hız kazandıracak. 
     
     Depremler sistemi etkiler mi 
     Afetlerden korunma sisteminin kurulması için de çalışma başlatıldı. Büyük bir deprem sistemi felç edebilir. Bu nedenle deprem riski olmayan bir ilde yedek sistemi kurulacak. 
     
     Nüfus cüzdanları değişecek mi 
     Evet. Nüfus cüzdanlarının değişmesi de projenin bir parçası. Çalışmalar sona erdiğinde, herkes kredi kartı benzeri modern nüfus cüzdanlarına sahip olacak. 
     



 GÜNCEL 




















</TEXT>
</DOC>
