<DOC>
<DOCNO> 124871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/16/guncel/agun.html </URL>
<DATE> 2002/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Pontus’u mu arıyorlar 
</HEADLINE>
<TEXT>

ABD’li bir grup doktor geçen yıldan bu yana Trabzon halkından kan örneği almak için uğraşıyor. Yetkililer, Pontus Rum devletinin genetik kökenini araştırdıklarını düşünüyor 
     ŞÜKRAN PAKKAN İstanbul 

     Bir grup ABD’li doktorun geçen yıl Trabzon’da bölge halkından kan örnekleri toplamaya çalışmasıyla başlayan tartışma, bu yıl yapılan ikinci başvuruyla yeniden gündeme geldi. "Kalp hastalıklarında kolestrol riski"ni araştırmak için kan örneği toplamak istediklerini söyleyen California Üniversitesi Gladstone Enstitüsü doktorlarının, aslında Pontus Rum devletinin kökenleriyle ilgili genetik araştırma yaptığı iddiası ortaya atıldı. Karadeniz Teknik Üniversitesi, projeye şüpheyle yaklaşarak destek vermedi. Valilik de "şüpheli bulunduğu" gerekçesiyle çalışmayı engelledi. 
     
     YİNE ORTAYA ÇIKTILAR 
     Grup, izinsiz olmasına rağmen bir dönem Rumlar’ın yoğun yaşadığı bazı yerleşim birimlerine gitti. Bu sırada, kan örneği alınıp alınmadığı netlik kazanmadı. Tonya Belediyesi de araştırmaya müdahale etti. Amerikalılar, jandarmanın devreye girmesiyle şehirden ayrılmak zorunda kaldı. Ancak Amerikalı araştırmacılar bir yıl sonra yeniden ortaya çıktı. Ekim ayında bu kez Rotary Kulübü aracılığıyla valilikten izin istendi. Bu talebi geri çeviren valilik, bakanlıktan izin alınması gerektiğini söyledi. Söylentileri duyan Rotary yetkilileri de bir daha devreye girmedi. İkinci kez "red" yanıtı alan araştırma grubunun Sağlık Bakanlığı’na başvurmaya hazırlandığı öğrenildi. 
     
Trabzon’u seçtik çünkü... Çok tereyağı yiyorlar’      Türkiye’deki iddiaları yalanlayan Gladstone Enstitüsü Müdürü Robert Mahley, kalp hastalıkları araştırmasını 14 yıldır gerçekleştirdiklerini belirterek, "Bizim etnik araştırmayla ilgimiz yok. Aslında sadece Trabzon’u değil, Ankara, İstanbul, İzmir, Kayseri ve Adana’yı da seçtik" dedi. Bir dönem araştırma grubunda yer alan Dr. Erhan Palaoğlu ise şöyle konuştu "Trabzon halkın yeme alışkanlıkları nedeniyle seçildi. Çünkü çok tereyağı tüketiyorlar. Pontusla ilgisi yok. Trabzon’da kan örneği alınmadı. Ama on yıl önce 600 - 700 kişinin kanı alınmıştı." 
     

</TEXT>
</DOC>
