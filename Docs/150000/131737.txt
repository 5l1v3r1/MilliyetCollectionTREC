<DOC>
<DOCNO> 131737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/19/guncel/gun05.html </URL>
<DATE> 2003/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Uçak kazasında cenazeler karıştı 
</HEADLINE>
<TEXT>

Düşen uçakta ölen Hayran Elvan’ın yerine yanlışlıkla Erdinç Güner’in cenazesi toprağa verildi 
     OSMAN NURİ BOYACI, FERAH IŞIK Denizli DHA 

     Diyarbakır’da düşen "Konya" uçağında yaşamını yitiren Denizlili öğretmen Hayran Elvan 26 ile elektrik mühendisi Erdinç Güner’in 29 cenazelerinin karıştığı ortaya çıktı. Elvan olduğu sanılarak Denizli’de toprağa verilen Güner’in cenazesi, dün mezarı açılarak Ankara’ya götürüldü. Elvan’ın ailesi cenazelerinin bulunması için savcılığa başvurdu. 
     
     DNA testiyle anlaşıldı 
     Elvan, bir televizyon kanalındaki yarışmada kazandığı iki milyar lira ödülü aldıktan sonra görev yaptığı Şanlıurfa Siverek’e dönerken ilk kez bindiği uçağın düşmesi sonucu öldü. Elvan’ın cesedi, 8 Ocak’ta meydana gelen kazadan sonra dayısı ve yakınlarınca teşhis edilerek geçen hafta sonu Denizli’de gözyaşları arasında toprağa verildi. 
     Aile cenazenin karıştığı yolundaki söylentilerin doğru olmadığını belirtirken, dayı Şahinarslan, cesedi altı kişinin teşhis ettiğini söyledi. Ancak, Ankara Gölbaşı’nda oturan emekli Astsubay Mustafa Güner, aynı kazada ölen elektrik mühendisi oğlu Güner’in cenazesini bulamayınca Diyarbakır Savcılığı’na başvurarak DNA testi yaptırdı. Güner’in yanlışlıkla Denizli’de toprağa verildiği belirlendi. Denizli’ye gelen baba Güner, oğlunun cenazesini polis ve savcı gözetiminde mezarlığı açtırarak teslim aldı. 
     
     THY'ye dava açacağız 
     Cenaze çıkarılırken iki aile de büyük acı yaşadı. Oğlunun cesedini teşhis eden ve gözyaşlarını tutamayan Güner’i Hayran Öğretmen in dayısı Şahinarslan teselli etti. Güner, "Ben oğlumun cenazesini buldum, darısı sizin başınıza. İnşallah siz de yeğeninizin cenazesini bulursunuz" dedi. Şahinarslan, kendilerinin de Denizli Savcılığı kanalıyla Diyarbakır Savcılığı’na başvurduklarını belirterek, "Acımız ikiye katlandı. THY aleyhine dava açacağız" diye konuştu. 
     



 GÜNCEL 

















</TEXT>
</DOC>
