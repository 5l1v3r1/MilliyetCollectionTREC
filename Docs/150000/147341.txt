<DOC>
<DOCNO> 147341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/03/son/sontur15.html </URL>
<DATE> 2003/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Öldürülen Hakan Balkaner ile sekreteri yargılanıyordu... 
</HEADLINE>
<TEXT>

     Balkaner Plaza'da silahlı saldırı sonucu öldürülen Muzaffer Hakan Balkaner ile sekreter Birgül Özmen, olaydan önce İstanbul Ağır Ceza Mahkemesi'nde görülen 2 ayrı davada gıyaplarında yargılandı. 
     İstanbul 2. Ağır Ceza Mahkemesi'nde saat 09.45 sıralarında görülen ''Yurtbank davası''nın duruşmasına, bankanın eski sahibi Ali Avni Balkaner ile oğlu Muzaffer Hakan Balkaner ve sekreteri Birgül Özmen'in de aralarında bulunduğu tutuksuz 43 sanık katılmadı. 
     Mahkeme heyeti, ''off-shorezede'' olduklarını belirterek hesap cüzdanlarını mahkemeye sunan 5 kişinin müdahillik talebini kabul etti. 
     Bilirkişinin, 80 klasörden oluşan dava dosyasını incelemek için istediği ek süreyi kabul eden mahkeme heyeti, duruşmayı erteledi. 
     Duruşmayı izlemeye gelen çok sayıda off-shorezede, sanıkların tutuklanmaları gerektiğini öne sürerek, mahkemeye tepki gösterdi. 
     Mahkeme Heyeti Başkanı Ahmet Ulucak da, dosyanın bulunduğu aşamayı anlatarak, off-shorezedeleri yatıştırmaya çalıştı. 
     Duruşma sonrasında bir süre adliye koridorunda kendi aralarında konuşan off-shorezedeler, daha sonra Maslak'taki Balkaner Plaza'ya gitmek için adliyeden ayrıldı. 
     Dava iddianamesinde, sanıkların işledikleri suçlar, ''cürüm işlemek amacıyla teşekkül oluşturmak'', ''nitelikli dolandırıcılık'', ''Bankacılık Kanunu'na muhalefet'', ''nitelikli dolandırıcılık suçuna fer'i iştirak'' ve ''teşekkül mensuplarına yardım etmek'' olarak sıralanıyor. 
     ''Müşteki'' sıfatıyla 718 kişinin yer aldığı iddianamede, suç tarihinde Yurtbank A.Ş. ve Yurtbank Security Off-Shore Limited Şirketi'nin sahibi olan Ali Avni Balkaner'in 2 bin 158.5 ile 5 bin 395 yıl, Yurtbank Yönetim Kurulu üyeleri Engin Aras, Bayram Eser, Süleyman Ekiz ve Ahmet Uğur Balkaner ile Yurt Security Off-Shore'nin hissedarları Mustafa Nihat Yurdakök, Ali Bülent Okandar, Özcan Kaşlıoğlu, Haluk Onaran, Birgül Özmen, Cansel Nazire Erdoğan, Tülin Türkgöngör, Yurt Security Off-Shore'nin Müdürü Cantürk Dedeoğlu ve Yurtbank Genel Müdür Yardımcısı Murat Yanık'ın 2 bin 158 yıl ile 5 bin 394'er yıl arasında ağır hapis cezasına çarptırılmaları isteniyor. 
     İddianamede, Muzaffer Hakan Balkaner'in de aralarında olduğu diğer 29 sanığın ise, 6 ay ile 9 yıl arasında çeşitli ağır hapis cezalarına çarptırılmaları talep ediliyor. 
     
     VERGİ DAVASI 
     Muzaffer Hakan Balkaner ile babası Ali Avni Balkaner'in de aralarında bulunduğu 87 sanığın, ''Vergi Usulü Kanunu'na muhalefet etmek'' suçundan yargılandığı davanın aynı mahkemede görülen duruşmasına da katılan sanık olmadı. 
     Dava konusu şirketlere ilişkin 4811 sayılı Vergi Barışı Kanunu kapsamında hangi işlemlerin yapıldığının bağlı bulundukları vergi dairelerinden sorulmasına karar veren mahkeme heyeti, duruşmayı erteledi. 
     Dava iddianamesinde, Yahya Murat Demirel, Ali Avni Balkaner, Hayyam Garipoğlu, Şevket Demirel, Şehriban Demirel, Hüseyin Bayraktar, Mehmet Bayraktar, Ahmet Uğur Balkaner, Mehmet Emin Cankurtaran, Ali Cüneyt Cankurtaran, Muzaffer Hakan Balkaner ve Fuat Süren'in de aralarında bulunduğu diğer 85 sanığın, ''213 sayılı Vergi Usul Kanunu'na muhalefet etmek'' suçundan 6 ay ile 3'er yıl arasında hapis cezasına çarptırılmaları talep ediliyor. 
     
     AVUKATI CİNAYETİ ANLATTI 
     Bu arada, Muzaffer Hakan Balkaner ile sekreter Birgül Özmen'in Balkaner Plaza'da öldürülmesiyle ilgili soruları yanıtlayan baba ile oğul Balkaner'in avukatı Deniz Ketenci, Özmen'in yaklaşık 1.5 yıl önce eşinden ayrıldığını, ancak sık sık bu kişi tarafından tehdit edildiği için Şişli Cumhuriyet Başsavcılığı'na suç duyurusunda bulunduğunu söyledi. 
     Kendisine anlatıldığı kadarıyla Balkaner Plaza'ya gelen Tuncay Baktimur'un, eski eşi Birgül Özmen'i elindeki silahla tehdit ettiğini belirten Ketenci, bunun üzerine çevredekilerin kaçıştığını, Muzaffer Hakan Balkaner'in de araya girerek Baktimur'u yatıştırmaya çalıştığını, ancak ateş eden Baktimur'un Balkaner ile Özmen'i öldürdüğünü bildirdi. 
     





</TEXT>
</DOC>
