<DOC>
<DOCNO> 104718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/30/ekonomi/eko04.html </URL>
<DATE> 2002/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İşadamları siyaset sahnesine çıkıyor 
</HEADLINE>
<TEXT>
Eller artık taşın altına giriyor... 
İşadamları kasım ayında yapılacak seçimlere, öncekilerin aksine ilk kez bu kadar yoğun ilgi göstererek, milletvekilliği aday adaylığı için partilerine başvurmaya başladı 
     EYLEM TÜRK 

     İş dünyasının önde gelen isimleri, siyaset sahnesine çıkıyor. Sorunların çözümünde daha etkin rol alabilmek için Meclis’e girmeye hazırlanan işadamları arasında İstanbul Sanayi Odası’nın eski başkanlarından, sanayici Memduh Hacıoğlu da var. 
     Devlet Bakanlığı’ndan istifa ederek CHP’ye giren Kemal Derviş ile birlikte çalıştıklarını söyleyen Hacıoğlu, "Aday olup olmayacağım şu anda belli değil. Önümüzdeki hafta kesinleşecek" dedi. Derviş’le Yeni Demokrasi Hareketi’nde de beraber olan Hacıoğlu’nun, siyasette aktif çalışmaya karar verirse, CHP’den adaylığını koyacağı belirtiliyor. 
     
     CHP’nin adayları 
     Aktif siyasete hazırlanan işadamları arasında, Güneydoğulu Sanayici ve İşadamları Derneği GÜNSİAD Başkanı Bedrettin Karaboğa da var. Karaboğa CHP’nin Mardin milletvekili aday adayı oldu. CHP’den milletvekili aday adayı olan diğer isimler arasında TÜRMOB Başkanı Mustafa Özyürek, Tekser Genel Koordinatörü Tuğrul Erkin, Adıyaman Ticaret ve Sanayi Odası Başkanı Zafer Ersoy, USİAD Genel Başkanı Kemal Özden var. CHP’den milletvekilliği adaylığı için teklif alan Ankara Sanayi Odası Başkanı Zafer Çağlayan’ın da kararını Baykal ve Derviş’e bugün bildireceği belirtiliyor. 
     İşadamlarının yoğun ilgi gösterdiği partiler arasında DYP de var. Türkiye Odalar ve Borsalar Birliği’nden 30 kadar oda başkanının çoğu siyasete DYP’den girmeye hazırlanıyor. Bunlar arasında Nevşehir Ticaret ve Sanayi Odası Başkanı Arif Parmaksız, Giresun Ticaret ve Sanayi Odası Başkanı İbrahim Yamak, Bursa’dan İlhan Parseker bulunuyor. DYP’den milletvekili aday adayı olan bir başka işadamı GİSAD Dış Ticaret’in Yönetim Kurulu Başkanı Hikmet Tanrıverdi. Tanrıverdi Malatyaspor’un da başkanı. 
     
     MÜSİAD Başkanı AKP’de 
     Siyasete hazırlanan işadamları arasında Müstakil Sanayici ve İşadamları Derneği MÜSİAD Başkanı Ali Bayramoğlu da bulunuyor. Bayramoğlu, siyasete AK Parti’den girecek işadamları arasında. 
     
     İMKB’den YTP’ye 
     İsmail Cem’in liderliğinde kurulan YTP’den siyasete girecek işadamları arasında ise Öger Turizm’in sahibi Vural Öger bulunuyor. YTP’den aday adayı olan bir başka isim de İMKB Başkan Yardımıcısı Cahit Savcı. 
     



 EKONOMİ 




















</TEXT>
</DOC>
