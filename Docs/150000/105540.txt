<DOC>
<DOCNO> 105540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/03/son/sontur04.html </URL>
<DATE> 2002/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Hilton, 8.otelini Kayseri'ye açıyor... 
</HEADLINE>
<TEXT>

     Hilton oteller zincirinin 8. halkası Kayseri'de açılıyor. Almer Turizm tarafından yaptırılan 5 yıldızlı otelin işletmeciliği Hilton'a verildi. 
     Almer Turizm, Ticaret, Sanayi A.Ş. Yönetim Kurulu Üyesi Ali Başyazıcıoğlu, Cumhuriyet Meydanı'nda yaptırdıkları 5 yıldızlı otelin işletmesi için Hilton ile anlaştıklarını belirtti. Daha önce birçok teklif gelmesine rağmen oteli kendilerinin işletmeyi düşündüklerini, ancak Hilton'un teklifinden sonra fikir değiştirdiklerini kaydeden Başyazıcıoğlu, şöyle devam etti 
     ''Kalitesini dünyaya kanıtlamış Hilton, Kayseri'ye kazandırdığımız otelimizi bizim adımıza işletecek. Kayseri'ye yakışır kalitede bir oteli halkımıza kazandırmaktan son derece mutlu ve gururluyuz. Otelin yapımında birçok zorlukla karşılaşmamıza rağmen, Kayserililerin tüm isteklerine cevap verebilmek için hiçbir masraftan kaçınmadık. Çünkü otelimiz adeta Kayseri'nin simgesi haline geldi ve tüm Kayseri halkı otelimizi sahiplendi. Umut ediyoruz ki otelimiz her yönüyle Kayseri'de birçok eksikliği giderecek. Bu konuda Hilton kalitesine güvendiğimiz için otelimizin işletmesini Hilton'a verdik.'' 
     
     'KAYSERİ, DOĞU'NUN TURİZM MERKEZİ OLACAK'' 
     Hilton Kayseri'nin sadece konaklama merkezi olmayacağını ve bölgenin turizmini geliştireceği ve ekonomisini güçlendireceğini anlatan Başyazıcıoğlu, şunları anlattı 
     ''Yörenin en büyük ve en lüks oteli olan Hilton Kayseri, öncelikle Kayseri turizmini geliştirecek. Kayseri'nin sembolü olan Erciyes turizmi yıllardan beri ihmal ediliyor ve konaklama alanındaki eksiklikler Erciyes Turizmi'nin gelişmesini engelliyordu. Şimdi biz bu eksikliği gidererek turizm alanında ilimize hizmet edeceğiz. Tarihi değerler açısından da oldukça zengin olan Kayseri, bizim faaliyetlerimizle Doğu'nun turizm merkezi olacak. Böylece ilimizin kalkınmasına katkı sağlayacağız'' diye konuştu. 
     Hilton Kayseri Genel Müdürü Orhan Koral da Anadolu'da ve Kayseri'de var olan potansiyelin yıllardır ihmal edildiğini ve bu potansiyele Hilton standartlarıyla cevap vereceklerini söyledi. 
     Kayseri'nin her yönüyle gelişmiş bir kent olmasına rağmen konaklama ve sosyal faaliyetler konusunda eksiklik olduğunu öne süren Koral, şöyle konuştu 
     ''Öncelikle eğitim ve seminer hizmetlerine ağırlık vereceğiz. daha sonra turizm faaliyetlerine yönelik çalışmalar yapacağız. Erciyes turizmini geliştirmek için hafta sonu turları düzenleyeceğiz. Turizm şirketleriyle yapacağımız anlaşmalarla İstanbul'dan Uludağ'a gitmek için yapılan harcama kadar yapılacak harcamayla Erciyes turları düzenleyeceğiz. Kapadokya'daki turizm faaliyetlerini de Kayseri'ye çekeceğiz.'' 
     
     35 MİLYON DOLARLIK YATIRIM 
     Almer Turizm, Ticaret ve Sanayi A.Ş. tarafından yaptırılan ve temeli 1997'de atılan Hilton Kayseri Oteli'nin mimarlığını Başbakanlık Başdanışmanı Prof. Dr. Ahmet Vefik Alp yaptı. 35 milyon dolar harcanarak yaptırılan otelde 1'i kral dairesi ve 8'i süit olmak üzere 215 oda bulunuyor. Hilton standartlarına göre düzenlenecek otel, 6 toplantı salonu, 850 kişilik balo salonu, ihtiyaca göre fuar alanına dönüştürülebilecek çok amaçlı salon, 300'er kişilik 2 adet restoran, bar, disko, kafe ile kapalı yüzme havuzu, sauna, Fin hamamı ve fitnes salonundan oluşan sağlık kulübünü bünyesinde bulunduran dev tesisle hizmet verecek. 
     İnşaatı tamamlanan ve iç dekorasyon çalışmaları devam eden Hilton Kayseri'nin resmi açılışının Kasım ayında yapılacağı bildirildi. 
     Hilton'un halen İstanbul, Ankara, İzmir, Adana, Mersin ve Konya'da işletmeciliğini yaptığı 7 oteli bulunuyor. 
     





</TEXT>
</DOC>
