<DOC>
<DOCNO> 108643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/20/son/sondun03.html </URL>
<DATE> 2002/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikan istihbaratı Sudanlı bir pilotu arıyor... 
</HEADLINE>
<TEXT>

     Washington Times gazetesi, Amerikan istihbarat örgütlerinin, uçak kaçırarak Beyaz Saray'a saldırı düzenleyeceğini söyleyen El Kaide bağlantılı Sudanlı pilotu aradığını yazdı. 
     Gazete, Amerikan istihbarat kaynaklarına dayanarak verdiği haberde, 11 Eylül'de ABD'de düzenlenen terör saldırılarından sorumlu tutulan Usame Bin Ladin'in El Kaide örgütüyle bağlantısı olan pilotun Afganistan'da eğitim aldığını bildirdi. 
     Washington Times, istihbarat birimlerinin Sudanlı pilotun Kanada'ya girerek burada saldırı için hazırlandığı yönündeki bir raporu da geçen hafta Amerikalı yetkililere sunduklarını belirtti. 
     Gazete, Amerikan istihbaratının pilotun ismini bildiğini, ancak açıklamaktan kaçındığını kaydetti. 
     Kanada makamları ise pilotun ülkeye girdiğine dair herhangi bir kayıt olmadığını bildirirken, Amerikan Merkezi Haberalma Teşkilatı CIA ve Federal Soruşturma Bürosu FBI haberle ilgili açıklama yapmadı. 
     





</TEXT>
</DOC>
