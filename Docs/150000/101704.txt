<DOC>
<DOCNO> 101704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/13/son/sontur19.html </URL>
<DATE> 2002/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Dilinin altına sakladığı jiletle mahkeme katibesini rehin aldı... 
</HEADLINE>
<TEXT>

     Gasp suçundan tutuklu olduğu cezaevinden duruşma için Kadıköy Adliyesi'ne getirilen bir kişi, dilinin altına sakladığı jiletle mahkeme katibesini rehin alarak kaçmak isterken etkisiz hale getirildi. 
     Gasp suçundan tutuklu bulunduğu Bayrampaşa Cezaevi'nden jandarmalarca Kadıköy Adliyesi'ne getirilen Nihat İnal, kelepçeleri çözüldükten sonra 1. Ağır Ceza Mahkemesi'nde heyet önüne çıkartıldı. 
     Duruşma sırasında jandarmaların bir anlık dalgınlığından yararlanan İnal, dilinin altına gizlediği jileti çıkartarak boğazına dayadığı katibe Gülnur Akyol'u rehin aldı. 
     ''Ben özgür olmak istiyorum'' diye bağıran İnal, duruma müdahale ederek, jilet olan elini tutan bir polis memurunun da kolunu ısırdı. 
     İnal, salonda bulunan diğer polis memurları ve jandarmanın müdahalesiyle etkisiz hale getirilerek, yeniden cezaevine götürüldü. 
     Rehin alınan katibe Gülnur Akyol da, Haydarpaşa Numune Hastanesi'nde sağlık kontrolünden geçirildikten sonra yeniden görevinin başına döndü. 
     Kadıköy Cumhuriyet Savcılığı, bu olaya ilişkin de İnal hakkında soruşturma başlattı. 
     





</TEXT>
</DOC>
