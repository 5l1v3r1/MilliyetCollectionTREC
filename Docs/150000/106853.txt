<DOC>
<DOCNO> 106853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/11/ekonomi/eko03.html </URL>
<DATE> 2002/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Dış ticaretle büyüdük 
</HEADLINE>
<TEXT>

İhracat ve tüketimdeki artış sanayi üretiminde yüzde 12’lere ulaşan canlanmaya yol açtı, ithalat vergileri arttı. Ekonomi, ikinci çeyrekte yüzde 8.8 oranında büyüdü 
     ANKARA Milliyet 

     Sanayi üretimindeki yüzde 12’lere ulaşan canlanma ve hem ihracat hem de ağırlıklı olarak üretim girdilerine bağlı ithalattaki yükselişten beslenen dış ticaretteki artış ekonomik büyümeyi hızlandırdı. İç talepteki kısmi canlanmanın ve ithalat vergilerindeki artışın da etkisiyle ekonomi yılın ikinci çeyreğinde nisan-haziran dönemi yüzde 8.8 büyüdü. İlk altı ay itibariyle büyüme hızı da yüzde 4.7 oldu. Bu rakamlar, yüzde 3 olan yıl sonu büyüme hedefinin gerçekleşeceği hatta yüzde 5 rakamının da yakalanabileceği beklentilerini güçlendirdi. 
     Devlet İstatistik Enstitüsü’nün DİE açıklamasına göre yılın ikinci yarısında gayri safi milli hasıla GSMH büyüme hızı yüzde 8.8 olarak gerçekleşti. GSMH geçen yılın ikinci çeyreğinde yüzde 12.1, ilk altı ayda da yüzde 8.5 azalmıştı. Bu arada DİE ilk çeyrek için daha önce 0.7 olarak açıkladığı büyüme rakamını yüzde 0.3 olarak revize etti. Gayri safi yurtiçi hasıla GSYİH artış hızı da ikinci üç ayda yüzde 8.2, ilk altı ayda yüzde 5.2 olarak hesaplandı. 
     
     BBC Türkiye geri dönüyor 
     İngiliz haber ajansı BBC, Türkiye’nin büyüme rakamlarını, web - sitesinde Türkiye ekonomisi geri dönüyor’ başlığı ile ikinci haber olarak verdi. Rakamların tahminleri aştığına dikkat çekilen haberde güven ortamının tekrar sağlanmaya başlandığı, Türkiye’nin bunu en çok IMF’den aldığı 16 milyar dolarlık krediye borçlu olduğu yorumu yapıldı. Haberde, IMF hedeflerinin tutturulmasının kolaylaştığı ancak siyasi risk bulunduğuna dikkat çekildi. 
     
Mali sektörde küçülme sürüyor      Mali kuruluşlar ikinci çeyrekte yüzde 9.6, ilk altı ayda yüzde 8.5, inşaat ikinci çeyrekte yüzde 5.3, ilk altı ayda yüzde 4.2 küçüldü. İkinci çeyrekte en yüksek büyüme , yüzde 21.9 ile ithalat vergisinde oldu. Sanayi yüzde 12.2, ticaret ise yüzde 10.1 büyüdü. İlk yarı yıl itibariyle sanayi yüzde 7.7, tarım yüzde 1.9, ticaret yüzde 6.9, ithalat vergisi yüzde 8.8 oranında büyüdü. 
     
İlk altı aylık hasıla 79.3 milyar dolar      DİE verilerine göre, bu yıl ilk altı ayında 79.3 milyar dolarlık milli hasıla sağlandı. Böylece, ilk altı ay itibariyle, kişi başına milli gelirde 190 dolarlık artış oldu. 2001 yılının ilk altı ayında 898 dolara gerileyen kişi başına milli gelir bu yıl 1. 179 dolara ulaştı. 
     



 EKONOMİ 














</TEXT>
</DOC>
