<DOC>
<DOCNO> 124913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/16/yasam/ayas.html </URL>
<DATE> 2002/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Göz göre göre ölüme gittiler 
</HEADLINE>
<TEXT>

Çok yolcu almak için koridora tabure koyan şoför uyuklayınca önündeki kamyona bindirdi. Bilanço Biri taburede oturan iki ölü, 35 kişi de yaralı 
     MESUT ÇATAK, ALP CEVHERSÖZ Bolu DHA 

     Kaza önceki gece saat 03.30 sıralarında, TEM yolu Abant gişeleri yakınlarında meydana geldi. Tokat’tan İstanbul’a giden 34 ZP 9904 plakalı Hidayet Turizm’e ait otobüsün sürücüsü Şemsettin Gün 37 direksiyonda uyukladı. 
     Önde giden 34 CRP 46 plakalı kamyonun sürücüsü Feyzullah Eren 27 , arkadan gelen otobüsün zikzak yaptığını farkedince emniyet şeridine geçti ve otobüs yanından geçerken korna çalarak sürücüyü uyarmayı düşündü. Ancak yolcu otobüsü, iyice sağa geçen kamyona arkadan çarptı. Kazada, hostes koltuğunda oturan Hatun Özsoy 43 ile taburede yolculuk yapan Satılmış Ceylan 18 öldü. Çoğu taburelerde olan yolculardan dokuz ağır yaralı hastaneye kaldırıldı. 26 yolcu da hafif yaralı olarak tedavi altına alındı. 
     
     Belediye otobüsü gibi 
     Kaza yerinde yapılan incelemede, içinde 50’den fazla kişi bulunan otobüsün koridorundan tabureler çıktı. Koltukların dolması üzerine hostes koltuğuna da yolcu alındığı saptandı. Tedavi altına alınan yolcular, koridora konulan taburelerde 10 kadar yolcunun seyahat ettiğini belirterek şunları söyledi 
     "Yola çıkmadan önce otobüs firmasının yetkilileriyle fazla yolcu alması üzerine tartıştık. Koltukların dolması üzerine koridorlara tabureler konuldu. Hostes koltuğuna da yolcu oturttular. Tokat’tan yola çıktıktan sonra şoförümüz hiç değişmedi. Göz göre göre ölüme yolculuk yaptık." 
     Kazanın ardından otobüs şoförü Şemsettin Gün gözaltına alındı. 
     



 YAŞAM 





















</TEXT>
</DOC>
