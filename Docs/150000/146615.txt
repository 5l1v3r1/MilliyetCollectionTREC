<DOC>
<DOCNO> 146615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/31/son/sontur03.html </URL>
<DATE> 2003/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkmenbaşı'na suikasta adı karışan 6 Türk iade edildi... 
</HEADLINE>
<TEXT>

     Türkmenistan Devlet Başkanı Saparmurat Türkmenbaşı'na yönelik suikast olayıyla ilgili tutuklandıktan sonra Türkiye'ye iadelerine karar verilen 6 Türk, İstanbul'a getirildi. 
     Aşkabat'ta tutuklu bulunan 6 kişi, THY'nin tarifeli uçağıyla saat 07.00'de uçakla getirildikleri Atatürk Havalimanı'ndan, İstanbul Emniyet Müdürlüğü'ne götürüldü. 
     Türkmenbaşı'na yönelik 25 Kasım 2002 tarihinde meydana gelen olaydan sonra tutuklanan Sadi Çelik, Ekrem Çelik, Necati Bayram, Ömer Yokuş, Mehmet İhsan Yılmaz ve Mustafa Mesut Güler'in iadesiyle ilgili Adalet Bakanlığı'nın talebi, Türkmenistan tarafından olumlu karşılanmıştı. 
     Suikastla herhangi bir ilişkileri olmadığı anlaşılan, ancak haklarında İstanbul Devlet Güvenlik Mahkemesi tarafından soruşturma başlatılan 6 kişinin iadesi amacıyla Adalet Bakanlığı, Dışişleri Bakanlığı kanalıyla Türkmenistan'a başvuruda bulunmuştu. İnterpol üyesi olmayan Türkmenistan'ın, Adalet Bakanlığı'nın hazırladığı dosyaya olumlu görüş bildirmesi üzerine, İnterpol Daire Başkanlığı'ndan 10 görevli, 6 kişiyi Türkiye'ye getirmek için 28 Mart Cuma günü Aşkabat'a gitmişti. 
     





</TEXT>
</DOC>
