<DOC>
<DOCNO> 123164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/07/son/soneko02.html </URL>
<DATE> 2002/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Piyango biletleri Pazartesi günü satışa çıkıyor... 
</HEADLINE>
<TEXT>

     Talih kuşunun yılbaşı heyecanı başlıyor. Büyük ikramiyenin 8 trilyon lira olduğu yılbaşı özel çekiliş biletleri, 9 Aralık Pazartesi günü satışa sunuluyor. 
     Milli Piyango İdaresi, 31 Aralık özel çekilişinde 8 trilyonun yanısıra 1 adet 2 trilyon lira, 1 adet de 1 trilyon lira ikramiye verecek. Böylece ikramiyenin tam, yarım ya da çeyrek bilete çıkma durumuna göre en az 3, en fazla da 7 kişi 2003 yılına trilyoner olarak girme şansını elde edecek. 
     Özel çekilişte 201 adet de milyarlık ikramiye dağıtılacak. Bunun 1 adeti 500 milyar, 10 adedi 100 milyar, 10 adedi 50 milyar, 30 adedi 10 milyar, 50 adedi 5 milyar, 100 adedi de 1 milyar liradan oluşacak. 
     1 milyon 400 bin kişinin amorti elde edeceği yılbaşı özel çekilişindeki toplam ikramiye adedi ise 1 milyon 912 bin 464 olacak. 
     Milli Piyango İdaresi, yılbaşı özel çekilişi için 24 milyon adet bilet bastırdı. 70 trilyon liralık biletin satılacağı çekilişte, bunun 42 trilyon 360 milyar liralık bölümü vatandaşa ikramiye olarak geri dönecek. 
     Tam biletin 10 milyon, yarım biletin 5 milyon, çeyrek biletin de 2.5 milyon liradan satılacağı özel çekilişte, bayilere de 8 trilyon lira kalacak. 
     





</TEXT>
</DOC>
