<DOC>
<DOCNO> 144803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/23/son/sondun94.html </URL>
<DATE> 2003/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de ''Savaş Kabinesi'' toplandı 
</HEADLINE>
<TEXT>

     İngiltere Başbakanı Tony Blair, hafta sonunu ailesiyle birlikte Checquers'deki yazlık konutunda geçirdikten sonra başkent Londra'ya döndü ve ''savaş kabinesini'' topladı. 
     Başbakan Yardımcısı John Prescott, Dışişleri Bakanı Jack Straw, Savunma Bakanı Geoff Hoon, Uluslararası Kalkınma ve Yatırımlar Bakanı Clare Short, İşçi Partisi'nin Avam Kamarası Grup Başkanı John Reid, Maliye Bakanı Gordon Brown, Kraliyet Başsavcısı Lord Goldsmith ve Genelkurmay Başkanı Sir Michael Boyce'un katıldığı toplantıda, savaşla ilgili bütün gelişmelerin masaya yatırılması bekleniyor. 
     Öncelikle bir ABD füzesi tarafından vurulan Kraliyet Hava Kuvvetleri'ne ait Tornado uçağıyla ilgili durum gözden geçirilecek ve iç kamuoyundan tepkiyle karşılanan kayıplar konusunda ne tür önlemler alınabileceği konuşulacak. 
     Bu arada, Başbakan Blair'in İngiliz ordusunun yayın kuruluşu aracılığıyla, bu akşam yapılacak bir çekimde, Körfez'deki ve Irak içindeki askerlerine hitap edeceği bildirildi. 
     Blair'in bu konuşmada askerlerine moral vereceği, özellikle düşen ABD uçağı konusunda askerleri bu tür olayların azalması için ellerinden geleni yapacaklarına dair ikna etmeye çalışacağı belirtiliyor. 
     





</TEXT>
</DOC>
