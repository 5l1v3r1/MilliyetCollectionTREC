<DOC>
<DOCNO> 140266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/03/son/sondun13.html </URL>
<DATE> 2003/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Washington Post "Bush yönetimi Türkiye'den vazgeçmiş değil" 
</HEADLINE>
<TEXT>

     TBMM'nin yabancı asker bulundurma ve asker gönderme tezkeresini reddetmesine karşın Bush Yönetiminin Türkiye seçeneğinden vazgeçmediği bildirildi. Washington Post gazetesi, ABD askeri planlamacılarının alternatif bir plana geçmeye hazırlandığını ancak Bush Yönetiminin Türkiye'nin izin vereceği umudunu koruduğunu belirtti. 
     Washington Post gazetesi, tezkerenin reddedilmesine ABD Yönetimince verilen tepkileri değerlendirdi. ABD'nin olası bir Irak savaşında Türk üslerini kullanmaktan vazgeçmediğini belirten gazete, "ABD yetkilileri, askeri planlamacıları Kuzey Irak'ı işgal etmek için alternatif bir plana geçmeye hazırlanırken bile Türkiye'nin ABD kara kuvvetlerine Irak işgali için üslerini kullanma izni vereceği umuduğunu korumaya devam ediyor" diye yazdı. 
     Doğu Akdeniz'de bulunan iki düzine askeri yük gemilerinin Türkiye'ye tank ve diğer silahları indirmek için beklediğine dikkat çeken gazete, dün itibariyle bu gemilerin geri çekilmeleri emrinin verilmemiş olmasının da Pentagon'un takviminde hala bir miktar esnekliğin bulunduğunu, Bush Yönetiminin Türk seçeneğinden vazgeçmeye istekli olmadığını gösterdiği yorumunu yaptı. 
     Kuzey Irak'a asker gönderilmesi için var olan diğer seçeneklerin daha büyük lojistik sorunları yarattığını, Amerikan kayıplarının artması riskini içerdiğini kaydeden Washington Post, bunun siyasi etkilerini şöyle değerlendirdi 
     "Analistler, siyasi bakımdan Türkiye olmadan yapılan ABD'nin öncülüğündeki bir Irak işgalinin Yönetimin uluslararası destek iddiasını zayıflamakla kalmayacağını aynı zamanda uzun vadede Müslüman nüfusu olan önemli bir NATO müttefiki ile ilişkilere kritik bir zarar vereceğini söylüyorlar." Washington Post, bazı üst düzey ABD yetkililerinin, Yönetimin TBMM'deki oylamadan sonraki durumu incelemeyi devam ettiğini söylediklerini belirtirken de bu yetkililerin ikinci bir oylama olasılığına işaret ettiklerini bildirdi. 
     Gazete, "Yardımcılarına göre, Irak savaşını yönetecek olan ABD Merkez Komutanlığı başındaki General Tommy Franks, Türk üslerini kullanmayı henüz dışlamadı" diye yazdı. 
     DİĞER SEÇENEKLERE İLİŞKİN ÇALIŞMALAR BAŞLADI Buna karşı bir savunma yetkilisinin diğer seçenekler konusundaki çalışmaların başladığını söylediğine de dikkat çeken gazete, ABD'de yayınlanan TV söyleşilerinde bazı senatörlerin Türkiye'deki oylama sonucundan şoke olduklarını, bir değişiklik olması konusunda karamsar görüşlerini ifade ettiklerini belirtti. Washington Post, Senato İstihbarat Komitesi'nden demokrat John Rockefeller'in "50 yılımızı onları NATO'da savunmakta geçirdik. Şimdi fırsat geliyor ve üç oy ile bize kuzeyden Irak'a girmemize izin vermiyorlar" sözlerine yer verdi. Senato Dış İlişkileri Komitesinden demokrat Joseph Biden de, son gelişmelerin ABD'nin askeri başarısını etkilemeyeceğini ancak ABD'nin Kürtler ile Türkler arasında bir aracı olma kabiliyetini olumsuz etkileyeceğini savundu. 
     Washington Post, bir süre önce NATO başkomutanlığını devreden emekli hava generali Joseph Ralston'un "Kuzeyde istikrarsızlık Türkiye için çok fenadır ve bu istikrarsızlığın olmasını engellemek için en iyi yol ABD kuvvetlerinin Kuzey Irak'ta bulunmasıdır" sözlerine de dikkat çekti. Ralston ayrıca, Türkiye'nin geçmişte ABD'nin iyi bir dost ve güvenilir bir müttefik olduğunu ancak şimdi çok deneyimsiz bir hükümeti bulunduğunu belirterek, "Türkiye'nin bunun ABD'den çok kendi çıkarı olduğunu anlamasını sağlamamız gerektiğine inanıyorum" dedi. 
     





</TEXT>
</DOC>
