<DOC>
<DOCNO> 134853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/03/son/sonspo26.html </URL>
<DATE> 2003/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankaragücü, yeni transferi Levent'i basına tanıttı... 
</HEADLINE>
<TEXT>

     Ankaragücü, ara transferin son gününde anlaşarak sözleşme imzaladığı Denizlispor'dan Levent'i basına tanıttı. 
     Gökçe Tesisleri'nde düzenlenen törene, kulüp 2. başkanı Kemal Ünsal ile yöneticiler Erdal Şanlı ve Selim Ordulu da katıldı. 
     İsmet'in Denizlispor'a transferine karşılık başkent ekibine gelen 23 yaşındaki Levent'in, futbol kariyerinin belli olduğuna dikkati çeken Kemal Ünsal, ''Takımdaki gençleşme çalışmamızı Levent ile sürdürdük'' dedi. 
     Levent ile 2,5 yıllık sözleşme yaptıklarını açıklayan Ünsal, ''Levent'in, eski antrenörü Tevfik Lav ile birlikte, daha üstün bir performans sergileyeceğine eminiz'' diye konuştu. 
     Yeni transfer Levent ise büyük bir camiaya geldiğini belirterek, ''Başarılı olacağıma inanıyorum. Gençleştirme operasyonuna giren Ankaragücü'nün beni uygun görmesinden büyük mutluluk duydum'' dedi. 
     
     TAKIMIN PERFORMANSI 
     2. Başkan Ünsal, erteleme maçlarında alınan yenilgilere karşın, Ankaragücü'nün iyi futbol oynamaya başladığını söyledi. 
     Yönetim olarak, Malatyaspor maçının değerlendirmesini yaptıklarında, alınan yenilgiye karşın, ortaya konulan futbolun ve futbolcuların arzulu oyununun gelecek için iyi sinyaller verdiğine dikkati çeken Ünsal, ''Kaçan penaltı, direkten dönen toplar, arzulu futbol ve üstün oynayan taraf olmamıza karşın, sahadan yenilgiyle ayrıldık. Malatyaspor maçı, takımdaki olumlu değişimin en büyük göstergesi oldu. Bu maçta, gelecekteki iyi neticelerin sinyallerini aldık'' diye konuştu. 
     Ligin ikinci bölümünün ilk maçı olan Fenerbahçe karşılaşmasına, Ankaragücü'ne gönül veren her kesimi davet eden Ünsal, şunları söyledi 
     ''Fenerbahçe'yi, iyi futbolla yeneceğimizi düşünüyoruz. Erteleme maçlarında kaybedilen puanlardan sonra, ikinci yarıya galibiyetle başlamak istiyoruz. 
     Teknik heyetimiz, yeni transferlerimiz, uyumlu kadromuz, ikinci yarıda büyük başarılara imza atacaktır.'' 
     





</TEXT>
</DOC>
