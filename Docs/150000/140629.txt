<DOC>
<DOCNO> 140629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/04/son/sontur24.html </URL>
<DATE> 2003/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Zorunlu tasarruf için tasarı TBMM'ye sunuldu... 
</HEADLINE>
<TEXT>

     Çalışanların Tasarruflarını Teşvik Hesabının Tasfiyesi ve Bu Hesaptan Yapılacak Ödemelere Dair Kanun Tasarısı, TBMM'ye sunuldu. 
     Çalışanların tasarruflarını teşvik hesabının tasfiyesi sürecinde yapılacak ödemeleri ve ödenecek miktarların nasıl değerlendirileceğini düzenleyen tasarı, anapara tutarlarının 2003 yılı Nisan ayında defaten ödenmesini öngörüyor. Tasarı, nemaların ise kanunun yürürlüğe girdiği tarih itibarıyla, tüketici fiyatları genel endeksi değişim oranında ve yıllık artı yüzde 5 değerlendirilerek 3 yıl içinde 10 taksitte verilmesini hükme bağlıyor. 
     Kanun tasarısına göre nemalar, 2004 ve 2005 yıllarında Mart, Haziran, Eylül ve Aralık, 2006 yılında ise Mart ve Haziran olmak üzere 10 taksitte ödenecek. 
     Ancak tasarıyla Hazine Müsteşarlığı'nın bağlı olduğu Bakan, ödeme tarihlerini bir ay önce veya bir ay sonra belirlemeye yetkili olacak. 
     Emeklilik veya ölüm halinde taksitlendirmenin devam etmeyeceği, kalan tutarın ilgililere veya yasal mirasçılarına defaten ödeneceği de hüküm altına alınıyor. 
     Hak sahiplerine yapılacak ödemelerin hiçbir vergi ve kesintiye tabi olmayacağı da öngörülüyor. 
     Hak sahipleri tarafından zorunlu tasarruf alacaklarıyla ilgili olarak açılmış ve devam eden davalar ile icra takipleri hakkında getirilen yeni hükümlerin uygulanmasını da getiren tasarı uyarınca, süresinde ödenmeyen tasarruf kesintileri ve katkı payları, resen veya ilgililerin başvurması halinde gecikme zammı da dahil olmak üzere işverenden alınarak tasarrufu teşvik hesabına yatırılacak. 
     Personelin aylık ve ücretlerinden tasarruf kesintileri ile devlet ve işveren paylarını süresi içinde tasarrufu teşvik hesaplarına yatırmamış kurumlar da resen veya başvuru halinde yasal faiziyle birlikte Ziraat Bankası şubelerindeki ilgili tasarrufu teşvik hesaplarına yatırmakla yükümlü olacak. 
     Hazine Müsteşarlığı'nın bağlı olduğu Bakan'ı, yasanın uygulanması ile ilgili her türlü düzenlemeyi yapmaya yetkili kılan tasarıyla ''Çalışanların Tasarrufa Teşvik Edilmesi ve Bu Tasarrufların Değerlendirilmesine Dair Kanun da yürürlükten kaldırılıyor. 
     
</TEXT>
</DOC>
