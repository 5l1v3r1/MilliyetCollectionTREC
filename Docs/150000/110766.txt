<DOC>
<DOCNO> 110766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/02/son/soneko22.html </URL>
<DATE> 2002/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller ''Dalgalı kur olursa sıcak para gelmez'' 
</HEADLINE>
<TEXT>

     DYP Genel Başkanı Tansu Çiller, ''Dalgalı kur olursa sıcak para gelmez, yabancı sermaye gelmez'' dedi. Çiller, Ankara Sanayi Odası'nda ASO DYP'nin iktidara gelmesi halinde uygulanacak ekonomik programı anlattığı toplantıda, sanayicilerin önceden hazırlanmış sorularını yanıtladı. 
     Tansu Çiller, şu anda uygulanan dalgalı kurun aslında dalgalı kur olmadığını iddia ederek, şöyle dedi 
     ''Bu aslında kurun çıpa olarak kullanıldığı bir sistemin devamıdır. ABD Doları 1 milyon 600'lerde. Bu gerçek değer mi Gerçek dengelerin olduğu yerde dalgalı kur geçerlidir. Dışardan borç alıyorsunuz... Bir bünyeye bir yandan dışardan şeker enjekte ediyorsunuz, öte yandan ölçüyorsunuz, şekerin yüksek diyorsunuz. Bu bünyenin ürettiği bir şey değil. Doların 1 milyon 600 bin lira olması da o şekilde. Bu bünyede üretim, istihdam, ihracat yok. Dışardan enjekte edilmiş borç var. Enflasyonu düşürmek için dalgalı kur diyorlar, ama IMF ve Dünya Bankası'nda kur çıpası ifadesi var. İlk 5 ayda Türk Lirası'nın yüzde 30, yüzde 40 değerlenmesi, ihracatı yüzde 30 yüzde 40 zararına yapıyorsunuz demektir.'' 
     
     ''UYGULANAN 13 ÜLKEDEN 11'İ BATTI, ÇIRPINDI 

     DYP Genel Başkanı Çiller, IMF'nin bu programı ile 13 ülkeden 11'inin battığını, çırpındığını vurgulayarak, eski Devlet Bakanı Kemal Derviş'in ''3 ayda biter'' dediği krizin daha da ağırlaştığını iddia etti. 
     Kamu iç ve dış borçları ve KİT görev zararlarının arttığına dikkat çeken Çiller, kamu kesiminin ekonominin yüzde 56'sını kucakladığını iddia ederek, ''Özel sektör kalmadı'' dedi. 
     Kendi iktidarları döneminde kamuda işe alınan kişi sayısının 38 bin olduğunu ifade eden Çiller, son dönemde 289 bin yeni kadro açıldığını ileri sürdü. 
     İktidara geldiklerinde vergi oranlarını ve SSK primlerini düşüreceklerini anlatan Çiller, ''En önemlisi Mali Milat'ı, Nereden Buldun'u, hepsini kaldıracağız'' dedi. 
     Türkiye'nin ilk vurgunu vergi reformu nedeniyle yediğini söyleyen DYP Genel Başkanı Çiller, bunun düzeltilememesi nedeniyle de güven ortamının oluşamadığını ifade etti. 
     Çiller, 1999 yılında uygulanan kur çıpasıyla ''kortizan tedavisi'' uygulandığını, bunun da ekonominin belkemiğini kırdığını iddia ederken, kendi dönemlerinde 4 katrilyon lira olan iç borcun bugün 137 katrilyon liraya ulaştığını söyledi. 
     ''İç ve dış borcun bir bölümünün dövize endeksli olduğunu belirten Çiller ''Bunlar Türkiye'nin içine yerleştirilmiş bombadır. Biz bunun altından kalkarız'' dedi. 
     DYP Genel Başkanı, özelleştirme uygulamalarını da eleştirerek, ''Özelleştirmede bekleyen KİT'lerin 3.5 milyar dolar zararı var'' diye konuştu. 
     İhracatın kendi dönemlerinde 32 milyar dolar olduğunu belirten Çiller, bu rakamın şu anda ancak 34 milyar dolara çıkarılabildiğini söyledi. 
     Çiller, devletin bütün kurumlarını ''e-devlet projesiyle'' yeniden yapılandırmak için planlarının bulunduğunu belirterek, ''Bunların içinde rehabilite etme ve tasfiye var'' dedi. 
     DYP Başkanı Çiller, ''Kıdem tazminatları ve iş güvencesi konusunu yeniden ele alacaklarını ve bunun AB'nin yönelimi doğrultusunda biçimlendirileceğini ifade etti. 
     Faizlerin düşürülmesi için enflasyon muhasebesi uygulamasına geçilmesinin önemli olduğunu söyleyen Çiller, DYP iktidarında, enflasyon muhasebesinin mutlaka getirileceğini, yatırım mevzuatının basitleştirileceğini ve teşviklerin yeniden yapılandırılacağını belirterek, sosyal güvenlik kuruluşlarını da tek çatı altında toplayacaklarını söyledi. 
     
     ''SAĞLIKTA MAVİ KART'' 

     Sağlıkta devletin hastanelerden çıkacağını belirten Çiller, bunun için AB'de uygulanan ''mavi kart'' sistemine geçileceğini söyledi. 
     Çiller, şu anda sağlık sisteminin dışında 11 milyon bulunduğunu, 10 milyon kişinin de yeşil kart sahibi olduğunu hatırlatarak, mavi kart sisteminin bugünkü verimsiz ve hantal sistemin sakıncalarını kaldıracağını ifade etti. 
     Mavi kart'ın 7 yıllık bir uygulama olduğunu, beş yılda pilot uygulamalar yapılacağını söyleyen Çiller, bu sistemde ödeyemeyenin primini devletin ödeyeceğini belirtti. 
     
     DYP'NİN EKONOMİ KURMAYLARI 

     DYP'nin ekonomi kurmaylarından Genel Başkan Yardımcısı Ufuk Söylemez de Türkiye'nin iç ve dış borçlarının taşınamaz noktaya geldiğini belirterek, dövize endeksli ve değişken faizli borçlanma nedeniyle Hazine'nin en büyük kur riski taşıyıcısı durumuna geldiğini söyledi. 
     Söylemez, iç borçlanmayı mutlaka Türk Lirası ile yapacaklarını ifade etti. 
     Eski devlet bakanı Ayfer Yılmaz ihracatın önünün açılması için yönetimin tek elde toplanmasını gerektiğini belirtilerek, SSK primlerinin yüzde 20'den yüzde 15'e çekilmesi gerektiğini söyledi. 
     Ayfer Yılmaz, enflasyon muhasebesi uygulaması ve enerjide Özel Tüketim Vergisi'nin aşağı çekilmesini istedi. 
     Yılmaz, KOBİ'lerin finansmanı bakmından Halk Bankası'nın daha fazla yardımcı olması gerektiğini de ifade etti. 
     
     VERGİ ORANLARINDA İNDİRİM VAADİ 

     Hasan Basri Aktan da DYP iktidarında vergi oranlarının azaltılacağını vaat etti. Aktan, bu çerçevede KDV oranlarını yüzde 18'den 15'e, temel gıdayı yüzde 8'den yüzde 5'e, sağlık hizmetlerinde yüzde 18'den yüzde 5'e çekmeyi, kurumlarda vergisini de yüzde 30'dan yüzde 25'e indirmeyi hedeflediklerini söyledi. 
     Aktan, ''Bir vergi affı değil ama bir vergi uzlaşısını gündeme getireceğiz'' dedi. 
     
     "ENFLASYONU 4 YILDA YÜZDE 4'E İNDİRME HEDEFİNDEYİZ" 

     Sürdürülebilir bir enflasyon öngördüklerini bildiren Çiller, ''Biz enflasyonu büyüyerek yenmenin yanındayız, enflasyonu 4 yılda yüzde 4'e indirmeyi düşünüyoruz'' dedi. 
     Enflasyon muhasebesine geçilmesini öngördüklerini, reel faizlerin düşürülmesini sağlayacaklarını anlatan Çiller, özelleştirme içinde çok hızlı bir takvim öngördüklerini ifade etti. Çiller, ilk yılda 3 milyar dolarlık bir özelleştirme gerçekleştirmeyi ve Özelleştirme İdaresi Başkanlığı'nı tasfiye etmeyi planladıklarını kaydetti. 
     
     ''PROGRAM İNANIN Kİ TÜRKİYE'NİN ŞANSIDIR'' 

     Bütün ekonomik değişkenleri genel bir denge modeli çerçevesinde düşündüklerini anlatan Çiller, şöyle devam eti 
     ''Türkiye'de Türkiye'yi bilen ekip biziz. Dışarıdan gelen iktisatçılar olabilir, bunlar çok iyi de olabilir, ama Türkiye dışarıda okuduğunuz bilimin aynısını size göstermiyor. Mesela Türkiye'de birisi Ziraat Bankası, birisi Merkez Bankası olmak üzere iki tane merkez bankası var. Geliyor IMF, sadece bütçe açığına bakıyor. Halbuki bizde bütçe açığı değil, kamu açığı önemli olan. Teoride, hakikatte böyle, ben de Boğaziçi Üniversitesi'nde böyle öğrettim. Ama Türkiye'nin gerçeği bu değil. Türkiye'yi tanımak lazım. Büktün hesapları yapılmış bir programla geliyoruz. Şu ekiple şu program inanın ki Türkiye'nin şansıdır. İnşallah bu hizmeti vermek nasip olacaktır.'' İşadamlarının sorularını da yanıtlayan DYP lideri Çiller, kendi dönemlerindeki Halk Bankası'nın görev zararlarının özellikle KOBİ'lere açılan kredilerden kaynaklandığını söyledi. 
     Çiller, en önemli denetim kuruluşlarının raporlarına göre, 1999-2001 yılları arasında Türkiye'nin yolsuzlukta dünyanın en kötü 4. ülkesi olduğunu ifade etti. İşbaşına gelmeleri durumunda yolsuzlukların da üzerine gideceklerini belirten Çiller, bu iddiaları TBMM'de parmak hesabına bağlı olmaktan çıkaracaklarını bildirdi. 
     Genel Başkan Yardımcısı Ufuk Söylemez de Halk Bankası'na ilişkin iddialar konusunda DYP iktidarının suçlanmasının insafsızlık olduğunu söyledi. 
     Çiller, bir başka soru üzerine, memurların 50-55 yaşında emekli edilmesinin daha doğru olduğunu savundu. 
     DYP lideri, Türkiye'nin Gümrük Birliği'ne üye olmasının haksız rekabete yol açtığı iddialarının da doğru olmadığını belirtti. Türkiye'nin Gümrük Birliği'ne girmemesi durumunda karşılaştığı ekonomik krizi atlatmayacağını savunan Çiller, ''Gümrük Birliği olmasaydı, zaten Avrupa Birliği olmazdı. AB, sadece ekonomik bir proje değil, aynı zamanda demokrasi projesidir'' dedi. 
     
     İHRACATÇIYA MADALYA 

     İktidara gelmeleri durumunda ihracat konusunda seferberlik ilan edeceklerini bildiren Çiller, ''İhracatçı, bizim dönemimizde günün en büyük kahramanı olacak, madalya alacak'' diye konuştu. 
     Türkiye'yi devralmaya hazır olduklarını belirten Çiller, sözlerini şöyle tamamladı 
     ''Beş yıllık bir hazırlıkla geliyoruz. Hatalarımızı gördük çok ciddi tecrübe kazandık. Çok ciddi bir program ve ekiple geliyoruz. Arkadaşlarım ve hazırlanan kadrolar Türkiye'nin gerçekten şansıdır. 
     Hiçbir Kurtuluş Savaşı, dışarıdan ithal edilen kumandanlarla yapılamaz. Çünkü, kimse Türkiye'yi bizim kadar iyi bilemez. Hiç kimse Türkiye'nin hakkını dışarıdan buraya gönderilmişler gibi aramaz, başka türlü arar. Biz Türkiye'nin hakkını arıyoruz. Onlara karşı, onların lisanı, kültürü ve bilgi birikimiyle arıyoruz. Dolayısıyla umuyoruz ki Türkiye bunu anlayabilir, biz anlatabiliriz.'' 
     





</TEXT>
</DOC>
