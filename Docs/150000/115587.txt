<DOC>
<DOCNO> 115587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/28/son/sondun05.html </URL>
<DATE> 2002/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Ruslar operasyonda sarin gazı kullanmış 
</HEADLINE>
<TEXT>

     Rusya'nın başkenti Moskova'daki bir tiyatro binasında rehin alma eyleminden sonra düzenlenen kurtarma operasyonunda sarin gazı kullanıldığı ileri sürüldü. 
     Tiyatroda silahlı Çeçen teröristlerin rehin aldığı yüzlerce kişiden biri olan Bulgar Vesselin Nedkov, Bulgar radyosuna verdiği demeçte, Moskova'da kaldırıldığı hastanede doktorların, operasyon sırasında kimyasal silah kategorisinde yer alan sarin gazı kullanıldığından söz ettiklerini duyduğunu belirterek şunları söyledi 
     "Bilincim açıldığında doktorlardan ilk duyduğum şey, salona sarin gazı yayıldığıydı. Doğru olup olmadığını bilmiyorum. İnsanlar kendilerini kötü hissediyordu, şiddetli kusmalar söz konusuydu, yayılan her neyse, rengi siyahtı." Kendini iyi hissettiğini ancak bazı tahliller için hastanede yattığını söyleyen Nedkov, gazın kullanılmasından iki-üç saat sonra bilincinin açıldığını belirtti. 
     Görüşüne başvurulan bir Bulgar kimyacı, kokusuz ve renksiz bir gaz olan sarin gazının, sinirler üzerinde olumsuz etki yaptığını ve yoğun miktarda kullanıldığında ölüme yol açtığını belirti. 
     Bir Fransız uzman, kurtarma operasyonu sırasında kullanılan gazın "fiziki ve ruhsal açıdan çökertici" etkisi olduğunu ve BZ benzylate de quinuclinidol gazı olabileceğini belirtti. 
     Rus kimyasal silah uzmanı doktor Lev Fedorov, kurtarma operasyonu sırasında kullanılan gazın öldürücü olmayan bir kimyasal silah olduğunu söyledi. 
     Fedorov, "Bu gaz, soğuk savaş döneminde geliştirilen ve öldürücü olmayan bir kimyasal silahtır. Düşmanı geçici olarak saf dışı bırakmaya olanak sağlar" dedi. 
     Fedorov, rehinelerin ölmesini ise gazın yoğun şekilde kullanılmasına ve 3 gün boyunca yeterli gıda alamayan rehinelerin zayıf düşmelerine bağladı. 
     Rus yetkililerin, operasyonda "özel yöntemler" kullandıklarını açıklamasıyla yetinmesine de değinen Fedorov, "Özel yöntem sözü uydurmadır, söz konusu olan gerçek bir kimyasal silahtır" dedi. 
     





</TEXT>
</DOC>
