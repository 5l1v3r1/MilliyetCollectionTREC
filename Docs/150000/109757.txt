<DOC>
<DOCNO> 109757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/26/son/sontur09.html </URL>
<DATE> 2002/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İsmail Cem "Partimde hiçbir sorun, sıkıntı yok" 
</HEADLINE>
<TEXT>

     YTP Genel Başkanı İsmail Cem, seçime de Türkiye'yi yönetmeye de hazır olduklarını bildirerek, ''Partimde hiçbir sorun, sıkıntı yok'' dedi. 
     Cem, bazı kesimler tarafından, kendilerinin 3 Kasım seçimlerinde yüzde 10 barajının altında kalacağının ileri sürüldüğünü hatırlatarak, ''ben bunları ciddiye almıyorum. Üzerinde konuşmayı bile gerekli görmüyorum. Bizim için baraj sorunu boş laf, barajın üzerindeyiz'' dedi. 
     Henüz iki aylık bir parti olduklarını hatırlatan Cem, seçime kadar geçen sürede bugün ulaştıkları ilgi ve desteğin çok daha ileriye gideceğini söyledi. 
     Kamuoyu yoklamalarını ciddiye almadığını, yabancı kuruluşlar tarafından yapılan anketlerin ise siyasi çıkar amaçlı olduğunu savunan İsmail Cem şunları söyledi 
     ''Şu anda seçim çalışmalarını ciddiyetle sürdüren iki partiden biriyiz. Her gittiğimiz yerde büyük ilgi ve destek görüyoruz. Biz, seçime de hazırız, Türkiye'ye yönetmeye de hazırız. Türkiye'nin en çalışkan ve nitelikli örgütlerini kurduk. Örgütlerimiz halkla bütünleşmekte. 
     Türkiye'yi saran tüm sıkıntılı havaya rağmen, aydınlık, karanlığı mutlaka delecektir. Aydınlığın öncüsü YTP olacaktır.'' Cem, seçimin ertelenmesi ve buna ilişkin eleştiriler konusunda ise ''Bu konuda YTP'ye yönelik bir eleştiri yok. Meclis'teki bazı milletvekillerinin girişimi var. Meclis 1 Ekim'de açıldığında gelişmeleri göreceğiz. Herhangi bir tahminde bulunmuyorum'' dedi. 
     Siyasetin magazinleştirilmesi yönündeki yaklaşımları onaylamadığını kaydeden Cem, partisine yönelik bazı senaryoların da boşa çıkacağını söyledi. Cem, ''partimizde hiçbir sorun, sıkıntı yok. Bu yöndeki senaryo ve çarpıtmalar gerçeği yansıtmıyor'' diye konuştu. 
     





</TEXT>
</DOC>
