<DOC>
<DOCNO> 137304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/17/son/soneko22.html </URL>
<DATE> 2003/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
MÜSİAD Asker bulundurma tezkeresi Meclis'e sunulmasın 
</HEADLINE>
<TEXT>

     Müstakil Sanayici ve İşadamları Derneği MÜSİAD Genel Başkanı Ali Bayramoğlu, hükümete Türkiye'de yabancı asker bulundurma konusunda ikinci Başbakanlık tezkeresini TBMM'ye sunmaması çağrısında bulundu. 
     Ali Bayramoğlu yaptığı yazılı açıklamada, Irak konusunun Irak'ın silahsızlandırılmasından ziyade, önce Irak ve Ortadoğu'daki zengin petrol ve gaz rezervlerinin kontrolü, sonra da küresel güçler mücadelesine dönüştüğünü savunarak, ''21. yüzyıla egemen olma mücadelesinde BM sistemi ve NATO ittifakında derin çatlaklar oluşmuştur. Türkiye, bu büyük oyunda bir atlama taşı değil, kritik kararı ile oyun kurucu bir role sahip olabilecek konuma ulaşmıştır'' dedi. 
     Bayramoğlu, hükümetin Türkiye'de yabancı asker bulundurma konusunda ikinci Başbakanlık tezkeresini TBMM'ye sunmaması çağrısında bulunurken, hükümet ve milletvekillerine de ''Soyut menfaat paylaşımının yanında değil, barışın, adaletin ve Türk halkının yanında yer alın'' dedi. 
     Türkiye'nin, 21. yüzyıla egemen olma mücadelelerinde Batı Avrupa ve İslam dünyasında büyük bir itibar ve güç kazanabileceğini belirten Bayramoğlu, Başbakan Abdullah Gül'ün Ortadoğu temasları ve İstanbul Zirvesi'nin, barış girişimlerinin başlangıcı olarak tarihi öneme sahip olduğunu vurguladı. 
     Bayramoğlu, devamla şu görüşleri dile getirdi 
     ''Ancak hükümetin ABD'nin talebiyle üsleri modernize etmek için TBMM'den tezkere geçirmesi aceleci ve yanlış bir karar oldu. Hükümet barış girişiminin yanında yer alıp, hem bu yanlışı telafi etmiş olacak, hem de Türkiye küresel güçler mücadelesinde belirleyici bir konuma yükselecek, böylece AB perspektifinde ve Ortadoğu ile İslam dünyası nezdinde itibarı ve konumu güçlenecektir.'' Bayramoğlu, savaş bulutlarının piyasaları kilitlediğini, birçok sektörde satışların neredeyse durma noktasına geldiğini ve ödemelerde ciddi sıkıntılar yaşandığını belirterek, hükümetin önceliği ekonomiye vermesi gerektiğini bildirdi. 
     





</TEXT>
</DOC>
