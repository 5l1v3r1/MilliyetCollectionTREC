<DOC>
<DOCNO> 103333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/22/son/sondun09.html </URL>
<DATE> 2002/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Hindistan'da 105 çocuk, 1 dakika canlı canlı gömüldü... 
</HEADLINE>
<TEXT>

     Hindistan'da 2 Hindu tanrıçasını onurlandırmak amacıyla 7 yılda bir düzenlenen ''tuhaf törende'', 105 çocuk 1 dakikalığına toprağa gömüldü. 
     Indian Express gazetesindeki haberde, Perayur köyünde yapılan törende bilinçleri kaybettirilen çocukların çukurlara yerleştirildiği ve 60 saniye boyunca üzerlerinin tamamen kapatıldığı belirtildi. 
     Haberde, törene Tamil Nadu eyalet bakanı C. Durairaj'ın da katıldığı ve bu işlemin bakanın gözleri önünde yapıldığı kaydedildi. 
     Son yıllarda Hintli yetkililer, bu tür törenlerle mücadele edebilmek için çok sıkı önlemler alıyor, buna rağmen tuhaf geleneksel törenler devam ediyor. 
     Bu ay başında bir kadın, ölen kocasının yakılma töreninde Hindu Sati geleneğine uygun olarak kendini yanmakta olan kocasının cesedinin üzerine atmış ve törene katılan kalabalık önünde yanmıştı. Bu olayla ilgili olarak, aralarında kadını ateşe atmaya zorladığı belirtilen 2 oğlunun da bulunduğu 17 kişi tutuklanmıştı. 
     





</TEXT>
</DOC>
