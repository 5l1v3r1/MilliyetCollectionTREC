<DOC>
<DOCNO> 131478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/17/son/soneko30.html </URL>
<DATE> 2003/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanı Kuru gürültüye pabuç bırakmam 
</HEADLINE>
<TEXT>

     Maliye Bakanı Kemal Unakıtan, Vergi Barışı Kanunu ile aklandığı iddialarına ilişkin olarak, "Kendini akladığı falan yok. Maliye Bakanı'nın öyle kuru gürültüye pabuç bırakacak hali yok" dedi. 
     Unakıtan, İstanbul'da ihracatçıları yeni vergi barışı kanunu hakkında bilgilendirmek üzere düzenlenen toplantıda, CHP Genel Sekreteri Önder Sav'ın istifa çağrısına da isim vermeden değinerek, "İstifaya çağırıyorlar. Her davete icap edilmez biliyorsunuz" değerlendirmesini yaptı. 
     Ankara'daki o devlet dairelerini Versay Sarayı'na benzeten Unakıtan, şöyle konuştu 
     "Gidin bakın. Eskiden biz de Ankara'daydık, çalışıyorduk Allah aşkına. Maliye Bakanlığı'nda Ulus'ta binada çalışıyorduk, ediyorduk. Şimdi lüksten geçilmiyor hiçbir yer. Onun için bu israfları önleyeceğiz. 
     Devlet Planlama Teşkilatı'na emir verdik. Artık öyle lüzumsuz israf yok. Lüzumluyu da yapamıyoruz onu da söyleyeyim. Neden bütçede yok ki para. Kim yapacak bu yatırımı Bu yatırımı özel sektör yapacak. Özel sektörün dinamizmini önlediğiniz an bindiğiniz dalı kesersiniz." 
     
     MALİ YAPI YENİDEN DÜZENLENMELİ 

     Maliye Bakanı Kemal Unakıtan, konuşmasında, seçim öncesi ihracatçılarla biraraya geldiklerinde, ''İktidara gelirseniz neler yapacaksınız Sizin en iyi takipçiniz olacağız'' dediklerini anımsattı. 
     AK Parti olarak iktidara gelince sorunları nasıl çözeceklerini seçim beyannamelerinde tek tek hükümet programı gibi gösterdiklerini kaydeden Unakıtan, milletin de teveccüh göstererek kendilerini iktidara getirdiklerini anlattı. Kemal Unakıtan, konuşmasını şöyle sürdürdü 
     ''Gelince de ne yapacağımızı bildiğimiz için, hükümet programımızda aynı şekilde yaptık. Bakanlar bakanlıklarına geldiğinde herkes ne yapacağını biliyordu. Türkiye'ye baktığınızda durum iç açıcı değil. Maliye Bakanı olarak bütçeye bakıyorum, vergi gelirleri faizleri karşılamıyor. 
     Kamu açıkları, yıllardan beri biriken sorunlar... açık açık açık faiz faiz faiz öde öde öde... Topladığın vergi gelirinden sadece faizi ödeyemez hale gelmişsin. Sistem bozulmuş, ekonomik dengeler bozulmuş. Burada ne yapacaksınız Burada herşeyden önce bu mali yapıyı yeniden düzenlemeniz lazım. Ekonomiyi yeniden ayağa kaldırmanız lazım. Reel sektörünüzle, ihracatçınızla omuz omuza vererek bu Türkiye'yi daha güzel günlere götürmemiz lazım.'' Türkiye'nin, Türk milletinin hak ettiği yerin burası olmadığına işaret eden Bakan Unakıtan, devamla şöyle dedi 
     ''3 bin 500 dolardan 2 bin 160 dolara inmiş kişi başına düşen milli gelirimiz. Bu ne demek 3 lokması olanın biri gitmiş 2 kalmış, 2 lokması gidenin biri gitmiş, bir olan da açıkta kalmış. Milyonlarca işsiz var. Bütün bu sorunlar sizi bekliyor. Herkesin önünü açmanız lazım. Önce kimin önünü açmanız lazım. Bu memlekete iş yapan, üretim yapan, ihracat yapan, istihdam yaratan müteşebbisin önünü açmamız lazım. 
     Bunları yaparken de bizim kendi ölçülerimiz var. Mali disipline çok iyi riayet etmemiz mecburiyetimiz var. Başka türlü de başarı şansı yakalamanın imkanı yok. Bunu herkes biliyor.'' 
     
     BÜTÇEYİ YENİDEN HAZIRLIYORUZ 

     Geçici bir bütçe yaptıklarını anımsatan Unakıtan, ''Bütçeyi yeniden hazırlıyoruz. Yakında, bu ayın sonu veya Şubat'ın ilk haftasında Meclis'e sunulmuş olacak bütçe. Bütçedeki dengelere çok iyi riayet etmek mecburiyetindeyiz'' dedi. 
     Bütçenin gelir gider kalemleri bulunduğuna işaret eden Maliye Bakanı Unakıtan, konuşmasını şöyle sürdürdü 
     ''Gider kalemlerine ben tüccar gibi bakıyorum. Size bir şirket verdiler. Bu şirketin vaziyeti vahim. Alıyorsunuz elinize hesapları, bilançosunu alıyorsunuz, kar zarar defterini alıyorsunuz. Giderlere bakıyorsunuz. Giderlerde tasarruf nerelerden yapabilirim ona bakacaksınız. Lüzumsuz giderler var mı Azaltmamız lazım giderlerimizi. 
     Çünkü, devlet öyle bir hantal hale gelmiş ki o kadar fazla israf denecek giderler, harcamalar var ki bunlara muhakkak surette dur dememiz lazım. Başladık işe. Bakınız sadece ilaç israfı...Çalışma Bakanı, Sağlık Bakanı, Maliyet Bakanı oturduk. Çalışmalarımızın sonunda bu yeni bütçemizde, 1.5 katrilyon liralık ilaç israfını önledik.'' Türkiye'nin dünyada Japonya'dan sonra en fazla antibiyotik tüketen ülke olduğunu belirten Kemal Unakıtan, araba israfını önlemek için de bütçeden araba almayı yasakladıklarını kaydetti. 
     
     ''NEREDEN BULDUN, DEMOKLES'İN KILICI GİBİ'' 

     Özel sektörün ülkenin dinamizmi, yatırım yapan, istihdamı meydana getiren, Türkiye'yi büyüten kesimi olduğunu vurgulayan Kemal Unakıtan, özel sektörün önünü açmak için ''Nereden buldun''u kaldırdıklarını söyledi. 
     Mali Milat'ın 1998'de çıktığını, bir türlü uygulanamadığını ifade eden Unakıtan, şu görüşleri dile getirdi 
     ''Madem çok iyidiydi de niye uygulamadılar Uygulayamıyorlar çünkü ekonomiye uyum sağlayan bir kanun değil. Nereden buldun kanunu diye bir şey çıkmış 1994 yılında, uygulanması imkanı yok, tabanı yok, hukuk tabanı yok. Baktım kime sormuşlar nerden buldun diye. Ne kadar vergi tahaakkuk edilmiş 2 tane rapor buldum. 2 raporda da inceleme elemanı diyor ki 'bu uygulanamaz'. Bu maddenin uygulanmasına imkan yok. 
     Şimdi uygulanamayan iki tane mevzuat getirmişler milleti korkutup duruyorlar. Ne lüzum var, milleti korkutmanın alemi yok. Bana göre hukuki dayanağı da zayıf. Biz bunu seçim bildirgemize koyduk, 'gelir gelmez kaldıracağız' dedik ve gelir gelmez de çok şükür kaldırdık. Bu özel sektörün önünü açıcı bir şeydir. Yani lüzumsuz yere Demokles'in kılıcı gibi kafaların üzerine sallandırmanın alemi yok. '' 
     
     "VİCDANEN RAHATIM" 

     Maliye Bakanı Unakıtan, özel bir finans kurumunda yönetim kurulu üyesiyken 2001 yılı sonunda buradan ayrıldığını belirterek, şunları kaydetti 
     ''Özel finans kurumları biliyorsunuz banka gibi hareket eder. Bankaya birisi gelirse, bir kredi isterse banka o krediyi verir. Verdikten sonra o adam bir işler yapar. Adam sahtecilik yapmış, hayali ihracatçılık yapmış. Bankayı ilgilendirmez o. Ve bankanın ne yönetim kurulunun, ne müdürünün katiyen 'sen bu adama kredi verdiydin. Bu adam da sahteci çıktı. Sen de mesulsun' diye kimse birşey diyemez. Çünkü öyle birşey yok. Ama özel finans kurumlarında birisi gelir de kredi isterse sen bir mal satacaksın. Nereye satacaksın malı Falan yere. Bir fatura kesiyorsun özel finans kurumuna. O da senin satacağın yere bir fatura kesiyor vadeli olarak. İşler böyle gidiyor. Fatura mecburiyeti var. Dolayısıyla bir sahtekar gelmiş, bir kredi kullanıyor. Kredi kullanırken o bir fatura kesiyor. Ortadaki malı, biliyorsunuz özel finans kurumları gelmez. Gelmesine imkan ihtimal yok. Maldan anlamaz. 
     Fatura kesilmiş. O da onun göndereceği yerin faturasını kesmiş. Arada fatura girişi çıkışı var ya, 'vay sen de sahte fatura kestin' oluyor. Özel finans kurumu da sırf işin içerisinde bir kredi alışverişinden dolayı sahte fatura düzenlemiş durumuna düştüğünden dolayı hesap uzmanları geliyor, veriyor raporu. Rapor gereğince de dava açılıyor. Kimlere dava açılıyor Tüzel kişilikte yönetim kurulu üyelerine. Orada yönetim kurulu üyesi olmam dolayısıyla ben de mahkemeye gitmiş oluyorum.'' Kemal Unakıtan, tüzel kişiliklerde Vergi Usul Kanunu'nun 333. Maddesi'ni hatırlatarak, kanun gereği tüzel kişiliklerde hürriyeti bağlayıcı cezaların, tüzel kişiliği temsil eden yönetim kurulu üyelerine uygulanamayacağını, o işi yapanlara uygulanabileceğini ifade etti. Unakıtan, ''Kaldı ki o işi yapanların da böyle bir şeye tavassut etmeyeceği gayet ortada'' dedi. 
     Konuyla ilgili olarak 3 yıl önce mahkemeye çıkarak ilk ifadelerini verdiklerini kaydeden Unakıtan, ''Ve ilk ifademizden sonra biz duruşmalardan vareste tutulduk. Bütün fırtınalar bu'' diye konuştu. Kemal Unakıtan, şunları kaydetti 
     ''Suçlu olduğumuza biz inanmıyoruz. Ne o özel finans kurumu suçludur, ne de ben yönetim kurulu üyesi olarak suçluyum. Herhangi bir şeyim de yok. Bundan da gayet rahatım. Vicdanen de rahatım. Çünkü aslolan vicdanlardaki rahatsızlıktır. Bir adam suç işlerse ve suçu çıkmasa bile o adamın o vicdanı ona yeter. 
     Bana diyorlar ki 'rahat uyudun mu ' Ne var rahat uyumayacak, ne var yani Uyumamazlık neden olur biliyor musunuz Gece yarısına kadar çalışıyoruz. Emin olun gece ikilerde eve gidiyoruz. Bunu yapmak mecburiyetindeyiz.'' 
     
     AK SAYFA 

     Maliye Bakanı Unakıtan konuşmasında, mükellefle Maliye'nin veya devletin artık barışması, belli bir ak sayfanın açılması gerektiğini vurguladı. 
     Vergi borcu olup da bunu dürüstçe söyleyen ve ödeyemediğini belirtenler bulunduğuna dikkati çeken Unakıtan, ''Eve ekmek götüremez hale getirdiler bu milleti. Açıkça söylüyor, kaçıran, maçıran yok. Biz de dedik ki, evet milletimiz bu kadar ağır bir sıkıntı çekti, bunun yaralarını devlet olarak, sarmasına yardımcı olmamız lazım. Ne yapmamız lazım. Ödeyemeyene yeni vergi kolaylığı getirmemiz lazım. Adamın 1 milyar vergi borcu varsa, 10 milyar olmuş. Bunun altından kim kalkar'' diye konuştu. 
     Önemli olanın alacağı tahsil etmek olduğunu ve kendilerinin bunu yaptıklarını vurgulayan Unakıtan, şunları söyledi 
     ''Dedik ki 'Vergi ödeyenlere karşı birşey olmasın' Biz, buna bir de TEFE getirdik. Kimsenin vergisini affetmedik, biz verginin aslını alıyoruz ve TEFE'ye göre de endeksleme yapacağız. Ona göre de ne tutuyorsa onun da parasını versin. 'Devletin parası sende bu kadar kalmış o TEFE'ye göre de ver biz böyle uzlaşalım.' Dolayısıyla vergi barışının mantığında bu yatıyor. Mükellefle Maliye'nin veya devletin artık barışması lazım. Belli bir ak sayfanın açılması lazım.'' 
     
     İHTİLAFLI DOSYALAR 

     Maliye Bakanı Unakıtan, ihtilaflı dosyaların da çözüleceğini belirterek, ''İhtilaflı dosyalarda da 'aman verginin şu kadarını verirsen, bu kadar da gecikmeden dolayı TEFE'ye endeksli parayı verirsen, seninle ben barışıyorum arkadaş, ihtilafı da kaldırıyorum'. İkinci olarak da bu ihtilaflıları çözeceğiz'' dedi. 
     Türkiye'de inceleme oranının yüzde 2-3 arasında bulunduğunu kaydeden Unakıtan, konuşmasını şöyle sürdürdü 
     ''Diyoruz ki 'incelemede olanlar da bir ay içinde incelemeler bitirilsin, sonunda şu şu şartlara uyarsanız, bu şekilde biz yine oturacağız sizinle anlaşacağız devlet olarak.' Bütün bunların neticesinde iş alemimizin önünü açıyoruz. Yeni yatırımlar yapılsın, eskilerle uğraşılmasın, ödenemeyecek hale gelmiş olan devlet borçları ödensin, bundan da hem devletimiz istifade etsin hem de müteşebbislerimiz, mükelleflerimiz istifade etsin. Böylece bir ak sayfa açıp yolumuza devam edelim. Çünkü eskileri, dönmekle alınamayacak paraları illa istemekle bir yere varmak mümkün değil. 
     Bunun yanında meşhur bir de 14. madde geçirdik. Bütün muhalefet milletvekillerimiz ayağa kalktılar. 'Nasıl olur efendim, naylon faturayı siz aklıyorsunuz Naylon faturacılara af getiriyorsunuz...'' 
     
     ''BENİ SUÇLUYORLAR AMA...'' 

     Esnafın halinden esnafın, sanayicinin halinden sanayicinin ve ihracatçının halinden de ihracatçının anlayacağını vurgulayan Kemal Unakıtan, şöyle dedi 
     ''Onlar beni boyuna suçluyorlar ama benim kimseyi suçlamaya niyetim yok. Bir insan düşünün, hayatında hiç esnaf olmamış, ihracatçı olmamış, memleketin belli bir kesimi vergi ödemiş onlar da maaş almışlar. Ben onlara birşey demiyorum ama anlamazlar, neden ihracatçının halinden anlamazlar. Ben şimdi ihracat yaptım, sanayicilik yaptım. Bunların halinden, derler ya damdan düşen anlar diye, işte ben anlıyorum. Hiç bana anlatmanıza gerek yok, sizin aranızdan geldim. Tabii böyle olunca birçok şeyi anlatamıyorsunuz.'' Ankara Sanayi Odası toplantısında dün, Oda Başkanı'nın bir mektup okuduğunu anlatan Unakıtan, şunları söyledi 
     ''Bir ihracatçının veya sanayicinin oğlu yazıyor. Diyor ki 'Biz binlerce işçi çalıştırıyoruz ve bir gün bir nakliyeci mal getiriyor ve depoya bırakmış. Karşılığında fatura bırakmış. Fatura da 100 milyon civarında bir fatura. İki sene geçmiş, bir inceleme neticesinde o faturanın sahte olduğu anlaşılmış. Nakliye yapılmış, mal gelmiş, para ödenmiş fakat kamyoncunun verdiği fatura sahte.' 30 milyon dolar ihracat yapan bu ihracatçı, ağır cezada 18 aya hapis olmuş ve içeri girmiş. Çocuklarını çağırmış demiş ki 'Derhal bütün firmalarınızı kapatın ve bu Türkiye'yi terk edin. Allah kısmet eder, ben de buradan çıkarsam, ben de sizin yanınıza geleceğim.' Türkiye'yi böyle mi yapmak istiyorlar Buna şimdi biz 'Hayır arkadaş, bu olamaz, Türkiye'de bu olamaz, varsa bu kanunda değiştiriyoruz' dediğimiz zaman, en suçlu Maliye Bakanı oluyoruz. 'Maliye Bakanı kendini aklıyor.' Maliye Bakanı'nın kendini akladığı falan yok da böyle bir tantana çıkarıp gidiyorlar. Gürültü... Ama Maliye Bakanı'nın öyle kuru gürültüye pabuç bırakacak hali yok onu bilin.'' Bu sözleri alkışlarla karşılanan Kemal Unakıtan, ''Beni istifaya davet ediyorlar, şuna davet ediyorlar. Her davete de icabet edilmez biliyorsunuz'' diye konuştu. 
     
     DÜZGÜN ÖDEYENLERE VERGİDE İNDİRİM 

     Maliye Bakanı Kemal Unakıtan, ihracatçı, sanayici ve işi olan herkesin kendilerine geldiğini, kapılarının ardına kadar açık olduğunu, herkesle görüşmeye, işlerini çözmeye gayret ettiklerini söyledi. 
     Konuşmasında, vergisini zamanında, doğru dürüst namusluca ödeyen vatandaşlara da yeni bir imkan getirdiklerini açıklayan Unakıtan, şöyle dedi 
     ''Buna, vergi yarışı diyoruz. Bunların vergilerine de indirim yapacağız. Yani kim ki vergisini düzgün şekilde ödemiş, ona hem teşekkür edeceğiz, hem de vergisinde indirim yapacağız. Bunu da getireceğiz.'' 
     
     "TÜRKİYE'NİN HALİ DAHA İYİ OLACAK" 

     Bakan Unakıtan, yarın Yüksek Planlama Kurulu'nun toplanacağını belirterek, şimdi herşeyin daha hızlı işlemeye başladığını, bürokratların gece gündüz çalıştığını, Bakanlar Kurulu'nun her hafta toplandığını anlattı. 
     ''Biliniz ki her geçen gün Türkiye'nin hali daha iyi olacak'' diyen Unakıtan, bütçede yüzde 6.5 faiz dışı fazlanın mutlaka tutturulacağını belirtti. 
     Enflasyonun yüzde 29-30, büyümenin 6,5-7 olmasının güzel neticeler olduğunu vurgulayan Unakıtan, icraatlarında disipline de riayet ettiklerini kaydederek, ''Şimdi acaba güven ortamı var mı yok mu Buna bakıyoruz. Tek parti hükümeti gelmiş, başbakan çivi gibi duruyor'' dedi. 
     2003 yılı bütçesindeki tahmini rakamlara da değinen Unakıtan, bütçede vergi gelirinin 80 katrilyon olarak hesaplandığını bildirdi. 
     Maliye'de performans kriterini dikkate alan yeni bir çalışma başlattıklarını kaydeden Unakıtan, ''Defterdarlarımız ile toplanıp söylüyorum. Bak arkadaş, sen 2003 yılında ay ay şu kadar vergi tahakkuk ettireceksin, tahsilatın şu olacak, yapamadıysan bir daha sen bana gelme. Nereye gidersen git Performans önemli'' diye konuştu. 
     
     ''KORKMADAN YATIRIM YAPIN'' 

     İhracatçılara daha fazla yatırım istihdam ve ihracat yapmaları konusunda görevler düştüğünü belirten Bakan Unakıtan, ihracatçılara şöyle seslendi 
     ''Korkmadan yatırım yapın, ihracatınızı artırmak için ne lazımsa onu yapın. Devlet, hükümet ve bakanlık olarak yanınızdayız. Gelecek sizlerindir, Türkiye'nindir. Korkacak birşey yok. Öyle Irak mırak savaşı bunlar Türk müteşebbisinin, ihracatçısının gözünü korkutamaz. Onlar gelir gider şeyler. Çok fazla onlara kilitlenmeyin, ilerisi daha iyi olacak. Belirsizlikler ortadan kalkacak.'' Devlet Bakanı Kürşad Tüzmen'in Irak gezisine ilişkin eleştirilere de değinen Unakıtan, şunları söyledi 
     ''Gitti, 500-600 milyon dolarlık bağlantı yaptı geldi de ihracatçının yüzü güldü. Kötü mü oldu Allah aşkına Ama şimdi bu lafları çıkaranların acaba bir menfaatleri var mı Çünkü devletimiz çok büyük faiz ödüyor. Faiz düşerse birileri rahatsız olabilir.'' İhracatçının enflasyon hedefini tutturmada da önemli olduğunu belirten Unakıtan, ''İhracatçı enflasyonu hiç azdırmayan üreticidir. İnşallah 36 değil, 56, 66, 106 milyar doları da en kısa zamanda yaparsınız. Bu millete en büyük hediyeyi verirsiniz. Biz de devlet olarak hepinize şükran borçlu olduğumuzu açık açık söyleriz'' dedi. Bakan Unakıtan'ın bu sözleri ihracatçıdan büyük alkış aldı. 
     Kamu açıklarını sağlıklı vergi geliri ile karşılamanın herkesin görevi olduğunu belirten Unakıtan, vergi gelirleri arttığı zaman sanayicinin sırtında en büyük kambur olan faizlerin de aşağı doğru ineceğini söyledi. 
     Türkiye'de 36 milyar dolarlık ihracat yapılırken, 40 milyar dolara yakın bir paranın faiz ödemesine gittiğini belirten Unakıtan, ''Bir müddet sonra faizlerin hızlı şekilde ineceğini göreceksiniz'' şeklinde konuştu. 
     Kayıtdışı ekonomin mutlaka kayıt altına alınması gerektiğini vurgulayan Unakıtan, ''Kimse bu milletin sırtında kene gibi yaşamasın. O vergisini vermeyen de bu sistemin içine girecek. Bunu da kırıp dökmeden yapacağız'' dedi. 
     
     ''YENİ VERGİ YOK'' 

     Vergileri tabana yayacaklarını, yeni vergi getirmeyeceklerini, vergi oranlarını da yükseltmeyeceklerini bildiren Unakıtan, şunları kaydetti 
     ''Mükellef zulmü diye birşey var. Vergi dairesine gittiğinizde hangisinden şen şakrak geldiniz. Bunu değiştireceğiz. Vergi dairesini yeniden yapılandıracağız. Artık internet ortamından da beyanname almalıyız.'' Unakıtan konuşmasında, Yunanistan ile çifte vergilendirme sorununu çözmek üzere olduklarını da bildirdi. 
     Toplantıdan sonra ihracatçıların sorularını da yanıtlayan Unakıtan, vergi ile ilgili reform çalışmaları olduğunu, bunların başında da enflasyon muhasebesinin geldiğini söyledi. Unakıtan, bütün mükellefleri Vergi Barışı Kanunu'ndan yararlanmaya çağırdı. 
     İstihdam ile ilgili teşviklere ilişkin bir soru üzerine Unakıtan, şunları söyledi 
     ''İstihdam ile teşvikler, bazı şeyleri muhakkak ki yapmamız lazım. Maliye Bakanı olarak aklınızdan geçen herşeyi de yapamıyorsunuz. Öyle şey geliyor ki aklıma, diyelim ki birisi işçi alıyorsa vergi ödemesin, bunu daha aklımdan geçirmek bile suç oluyor, herkes karşıma dikiliyor. İstihdamı artırmak istiyorsak aldığım vergi yeter. O kadar işçi alan insan, o kadar iş yapacak ben ondan KDV, kurumlar vergisi alacağım... Yani sağa baksan vergi, sola baksan vergi alıyoruz. Ondan da almayalım. Aklıma geliyor ama nasıl yapacağım bilemiyorum.'' 
     
     ''HER TÜRLÜ OLASILIĞA HAZIRIZ'' 

     Toplantı çıkışında gazetecilerin sorularını da yanıtlayan Unakıtan, ''Olası Irak operasyonunda askeri harcamalar artacak, bu bütçede açığa neden olabilir, ABD ya da IMF'den bu açığın kapatılacağı yönünde bir güvence mi aldınız, bu nasıl kapatılacak '' sorusuna, ''Türkiye olarak her türlü olasılığa karşı hazırız. Bizi, ekonomimizi etkilemeyecek'' yanıtını verdi. 
     Bakan Unakıtan, bir gazetecinin, ''IMF'nin bu yasaya yaklaşımı çok da sizin doğrultunuzda değil'' yorumu üzerine, şunları kaydetti 
     ''Şu konuştuklarımı, anlattığımız programı ben her yerde açıklıyorum. IMF'nin sayın temsilcileri geldiği zaman onlarla da aynı şeyi konuşuyoruz. Dün sayın Krueger gelmişti, Dünya Bankası Başkan Yardımcısı da bugün geldi. Aynı şeyi onlara da anlattım. Bizim programımız gayet şeffaf, yaptıklarımız şeffaf. Bunu herkese anlatıyoruz. Bu da herkes tarafından kabul görüyor.'' Aynı gazetecinin ''Tepkileri bu yönde mi '' sorusu üzerine, ''Bizim bu programda böyle sıkı bir şekilde durduğumuza memnun oluyorlar'' dedi. Yeni reformların geleceğini belirten Unakıtan, ''Bizi izlemeye devam edin'' diye konuştu. 
     Türkiye İhracatçılar Meclisi TİM Başkanı Oğuz Satıcı da vergi barışını desteklediklerini belirterek, yasanın çıkması için gösterdiği çabadan dolayı Maliye Bakanı Kemal Unakıtan'a teşekkür etti. 
     





</TEXT>
</DOC>
