<DOC>
<DOCNO> 116553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/02/son/sondun14.html </URL>
<DATE> 2002/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Diana'nın uşağını Kraliçe kurtardı 
</HEADLINE>
<TEXT>

     İngiltere'de Prenses Diana'ya ait 310 eşya ve belgeyi çalmakla suçlanan ve Ağır Ceza Mahkemesi'nde yargılanan uşak Paul Burrell, Kraliçe İkinci Elizabeth'in yargıca gönderdiği özel ifade sayesinde kurtuldu. 
     Diana'nın bazı eşya ve belgelerini onu korumak için aldığını ve yanlış ellere geçmesine engel olmaya çalıştığını savunan, ancak buna kimseyi inandıramayan 44 yaşındaki Burrell, mahkemenin tahliye kararının ardından avukatının omzunda ağladı. 
     12 gündür devam eden ve bugüne kadar yaklaşık 1.5 milyon sterline mal olan dava sırasında, ailesinden kimseye haber vermeden Diana'ya ait eşyaları aldığı için hırsızlıkla suçlanan Burrell, nihayet aileden birinin ortaya çıkıp ''Benim haberim vardı'' demesiyle özgürlüğüne kavuştu. 
     Davanın başladığı sırada Kanada ziyaretinde bulunan Kraliçe'nin davanın başladığından haberdar olmadığı, ancak bunu öğrenir öğrenmez duruma müdahale ettiği ve oğlu Prens Charles'a "Benim haberim vardı, özel bir görüşme sırasında bana bazı şeyleri koruma altına alacağını bildirmiş, iznimi almıştı. Bunu mahkemeye bildir" dediği belirtiliyor. 
     Ancak Kraliçe'nin bu müdahalesi, İngiliz basını tarafından "karanlıkta kalmış bir anlaşmanın uygulanması" olarak algılandı. İngiliz basını, bugüne kadar susan Kraliçe'nin neden aniden uşağı kurtaracak bir ifadeyle ortaya çıktığını sorgularken, "Dava ilerledikçe Burrell tarafından verilecek ifadelerin kraliyeti derinden yaralaması ve utandırması ihtimali vardı" yorumları yapıyor. 
     Independent gazetesi, polisin bu kadar önemli bir bilgiye sahip olan tanık Kraliçe'yi neden daha önce sorgulamadığını sorarken, The Times, Kraliçe'nin hiç değilse 12 gün boyunca yargıyı boş yere oyalamaktan sorumlu olduğunu savundu. 
     Guardian gazetesinin "Uşak kraliyetin sırtını yere getirdi" başlıklı başyazısında ise "Bu davanın bu aşamada düşmesi, beceriksizlikten öteye anlam taşıyor. Bu davadan pis kokular yükseliyor. Herhalde Burrell'in kimsenin bilmediği şeyleri açığa çıkarma ihtimali vardı" denildi. 
     Kraliçe'nin tanıklığının davaya müdahale olarak algılanmaması için de taraflar dikkatle açıklama yaptı. Savcı, Kraliçe'nin davaya karıştığı duygusunun uyanmaması için bugüne kadar kendisine davayla ilgili soru sorulmadığını bildirirken, Buckingham Sarayı sözcüsü de Kraliçe'nin davaya müdahalesinin tanıklık düzeyinde olduğunu, yargıçtan hiçbir talepte bulunmadığını vurguladı. 
     Paul Burrell'in 39 sayfalık ilk polis ifadesinde de Kraliçe Elizabeth ile yaptığı özel bir görüşmenin yer aldığı, ancak Burrell'in bu ifadesinde Kraliçe'den izin aldığına dair bir bilgiye yer vermediği de belirtiliyor. 
     





</TEXT>
</DOC>
