<DOC>
<DOCNO> 146229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/29/son/sonspo16.html </URL>
<DATE> 2003/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
A Milli Takım, İngiltere maçı hazırlıklarını basına kapalı sürdürdü 
</HEADLINE>
<TEXT>

     A Milli Futbol Takımı, 12. Avrupa Futbol Şampiyonası 7. Eleme Grubu'nda 2 Nisan Çarşamba günü İngiltere ile deplasmanda yapacağı karşılaşmanın hazırlıklarını Newcastle kentinde sürdürdü. 
     İngiltere Premier Ligi takımlarından Newcastle United takımının sahasında yapılan antrenmana, kulüp yetkililerinin izin vermemesi nedeniyle basın mensupları alınmadı. 
     Grip nedeniyle 2 gündür çalışmalara katılamayan Rüştü'nün de idmana çıktığı ve A Milli Takım'ın kendi arasında çift kale maç yaptığı öğrenildi. 
     
     LIECHTENSTEIN-İNGİLTERE MAÇINI METİN TEKİN İZLEYECEK 
     Bu akşam Liechtenstein ile İngiltere arasında yapılacak 7. Eleme Grubu karşılaşmasını Futbol Federasyonu Avrupa Temsilcisi Metin Tekin'in izleyeceği belirtildi. 
     Öte yandan Türk futbolunun unutulmaz isimlerinden Kadri Aytaç'ın vefatı nedeniyle Futbol Federasyonu yetkilileri UEFA'ya başvurarak maça siyah bantla çıkmak istediklerini bildirdi. 
     
     FUTBOLCULARIN GÖRÜŞLERİ 
     A Milli Takım futbolcuları İngiltere karşısında başarılı bir sonuç elde edeceklerini söylerken, yeniden takıma çağrılan Hakan Şükür, ''Öncelikli hedefimiz kaybetmemek'' dedi. 
     Şükür, ''mutlaka galip geleceğiz'' demediklerini ifade ederek, şunları söyledi 
     ''Herkes şunu bilsin Türk Milli Takımı üstüne düşeni yapacak. Burdan puanla dönersek de iyi bir iş yapmış oluruz.'' Milli oyunculardan Tayfun Korkut ise İngiltere maçının çok önemli olduğunu belirterek, ''Grup liderliğini sürdürmek istiyoruz'' dedi. 
     Sabah basına kapalı olarak yapılan antrenmandan sonra Milli Takımlar Teknik Direktörü Şenol Güneş, futbolculara öğleden sonra izin verdi. Milli futbolcular kent merkezinde bol bol alışveriş yaptı. 
     





</TEXT>
</DOC>
