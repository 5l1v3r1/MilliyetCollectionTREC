<DOC>
<DOCNO> 138077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/21/ekonomi/eko09.html </URL>
<DATE> 2003/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
PriceWaterhouseCoopers Uzanlar kredileri kendilerine kullandı 
</HEADLINE>
<TEXT>

Motorola ve Nokia’nın açtığı davada tanık olan uzman, Uzanlar’ın 1.1 milyar doları hortumlamış olabileceğini’ söyledi 
     SEMA EMİROĞLU New York 

     Motorola ve Nokia cep telefonu şirketlerinin Telsim şirketinin sahibi Uzan ailesi fertleri aleyhine New York’ta açtığı 2.8 milyar dolarlık sahtekarlık ve haraç RICO davasının görülmesine New York Güney Bölge Federal Mahkemesi’nde başlandı. 
     Uzanlar’ın, ne şahsen, ne de avukatları aracılığıyla katıldıkları duruşmanın ilk gününde ünlü mali denetim - müşavirlik şirketinden PricewaterhouseCoopers uzmanı Antony Samuel, tanık sandalyesine oturdu. Samuel, Motorola ve Nokia’dan 1999 - 2001’de Telsim’e verilen kredilerden 583 milyon doların "hortumlanarak" Uzanlar’ın şahsi kullanımına ya da onların kontrolündeki şirketlere aktarıldığını bildirdi. 
     
     Yargıç ağır konuştu 
     Samuel, Telsim’den aktarılan fonlarla yapılan 552 milyon dolarlık "şüpheli" harcamalar da eklendiğinde, Uzanlar’ın en az 1 milyar 135 milyon doları hortumlamış olabileceğini kaydetti. 
     Davaya bakan federal yargıç Jed Rakoff ise, "Uzanlar’ın mahkemeye gelmemekten duymaları gereken utanç, işledikleri büyük sahtekarlık ve ciddi haraç eylemlerinden duymaları gereken utancın yanında hiç kalır" dedi. Rakoff, davacı tarafların Uzanlar aleyhinde getirdiği suçlamaların doğru olması olasılığını, getirdikleri kanıtlar ve dinlettikleri tanıklarla kesin biçimde ortaya koyduğunu, kendisinin de daha önceki kararlarında Uzanlar’ın "büyük sahtekarlık ve ciddi haraç eylemleri" içinde olduğunu belirlediğini yineledi. Yargıç Rakoff’un önümüzdeki günlerde kararını açıklaması bekleniyor. 
     



 EKONOMİ 




















</TEXT>
</DOC>
