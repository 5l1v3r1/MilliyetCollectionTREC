<DOC>
<DOCNO> 141713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/10/guncel/gun04.html </URL>
<DATE> 2003/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Mardin helikopter üssü olacak 
</HEADLINE>
<TEXT>

     SERPİL ÇEVİKCAN 

     Güneydoğu’daki hareketliliğinin en yoğun yaşandığı il olan Mardin’de depo, benzinlik, tarla, arazi boş bulduğu her yeri kiralamaya başlayan ABD’nin buradaki asıl hedefinin Meclis’te reddedilen tezkerede de belirtilen helikopterler için "üs" yapmak olduğu öğrenildi. ABD, kamuoyuna "lojistik ana merkezi" olacağı bilgisi yansıyan Mardin’de bir "helikopter üssü" ile "akaryakıt ikmal merkezi" kuracak. Operasyonun başlamasından kısa bir süre önce de büyük bir "tanker filosu" bu üste konuşlanmış olacak. Edinilen bilgilere göre, Kuzey Irak’ı tam güvenli bölge’ olarak görmeyen ABD helikopter pistini de Mardin ve Kızıltepe çevresinde kiraladığı boş arazi ve tarlalara kuracak. 
     
     ABD ARAÇLARI KAYDA ALINDI 
     Kararda kent merkezi dışındaki bölgenin üsse uygun "düzlükte" olmasının etkili olduğu belirtildi. Merkeze "alçak hava savunma silahları" yerleştirileceği de öğrenildi. Öte yandan İskenderun’dan Mardin ve Kızıltepe’ye giden ve ağır teçhizatlar da taşıyan ABD konvoyunun yolculuğunun TSK’nın "eskortluğunda" gerçekleştiği ve ABD askeri araçlarının bütün kayıtlarının şasi numaralarına kadar alınarak TSK tarafından listelendikten sonra yola çıkarıldığı öğrenildi. Lojistik ikmal merkezinin 1. ve 2. sınıf olarak ayrılacağı, 1. sınıfta ABD askerlerinin yiyecek, giyecek ve barınma malzemelerinin, 2. sınıfta ise mühimmat, akaryakıt ve acil sağlık ihtiyaçlarının karşılanacağı kaydedildi. 
     



 GÜNCEL 
















</TEXT>
</DOC>
