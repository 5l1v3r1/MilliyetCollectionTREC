<DOC>
<DOCNO> 101895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/14/son/sontur12.html </URL>
<DATE> 2002/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Deniz Baykal'dan İsmail Cem'e birleşme çağrısı 
</HEADLINE>
<TEXT>

     CHP Genel Başkanı Deniz Baykal bugün Kemal Derviş'in ittifak arayışlarına destek verip, İsmail Cem'e çağrıda bulunarak "gelin elele verip bütünleşelim" dedi. 
     CNN Türk'te canlı yayına katılan Deniz Baykal tarihi bir çağrıda bulunduğunu söyleyerek İsmail Cem'in bugün gazetemizin manşetindeki "ittifak umurumda değil" sözlerine "sonra herkes pişman olur. Gelin artık vakit kalmadı bütünleşelim. Nasıl olacaksa oturup konuşalım" diye yanıt verdi. 
     Baykal'ın sözleri şöyle 
     "Başarılı olması gerektiğine yürekten inanıyorum. Sayın Derviş çok doğru bir noktaya yönelmiştir. Bu konuda hiçbir tereddüt yok. Aklın, sağduyunun gereğidir. 
     Bu ayrışmaların mantığı yok. Bizim partiler olarak yardımcı olmamız lazım. 
     Şu anda Kemal Derviş ile programlanmış bir görüşme sözkonusu değil ama Derviş ne yapıyor çok iyi biliyorum. Benim düşüncelerimi Derviş biliyor. Bu tür çalışmalar toplumun çeşitli kesimlerini yakından ilgilendiriyor. 
     Türk-İş Başkanı, DİSK Başkanı, TESK Başkanı Derviş Günday ve daha pek çok insan sosyal demokrasinin derlenip toparlanması için üzerlerine düşeni yapıyorlar. 
     Ortak bir zemin bulmaya çalışıyorlar. Gelinen noktada bu tip trafiklerin fazla önemi kalmadı. 
     Durum netleşti ve çok açık. Halkın da görmesi hazım. Hepimizin, ortak inançları değerleri paylaşan insanların biraraya gelmesi Türkiye'nin geleceği açısından büyük önem taşıyor. 
     Türkiye'nin ekonomik krizden çıkabilmesi için güçlü, çağdaş ve etkin bir yönetime ihtiyaç var. Bu yönetimi birlikte kurmalıyız. Bu yönetime katkı yapacak insanlar elele vermelidir. 
     Ortada CHP var. CHP devleti kuran parti. CHP böyle bir bütünleşmenin çatısıdır. 
     Güçlerin toparlanmasına ihtiyaç var. Ben beraber olmak istiyorum. Buradan bir çağrı yapıyorum. 
     Herkes içinde bulunduğu durumun önemini kavramalıdır. İttifaklar önemli değildir kavramını aşmalıdır. Sonra herkes pişman olur. 
     Tam bir tarihi kavşak noktasındadır. Ben herkesi beraber olacağı insanlarla bütünleşmeye çağırıyorum." 
     
</TEXT>
</DOC>
