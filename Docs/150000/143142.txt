<DOC>
<DOCNO> 143142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/17/son/sondun04.html </URL>
<DATE> 2003/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa Cumhurbaşakanı "Fransa vetoya hazır" 
</HEADLINE>
<TEXT>

     Fransa Cumhurbaşkanı Jacques Chirac, ülkesinin BM Güvenlik Konseyi'ne sunulan ve Irak'a savaşı meşru kılacak karar tasarısını vetoya hazır olduğunu bir kez daha tekrarladı. 
     Amerikan CNN ve CBS televizyonlarına demeç veren Chirac, ''Doğal olarak karar tasarısını reddetme konusunda sonuna kadar gideceğiz'' ifadesini kullandı. 
     Irak'ın silahsızlanmasının barışçı yollardan, yani denetimlerin devamıyla sağlanabileceğini belirten Chirac, Irak Devlet Başkanı Saddam Hüseyin'in BM silah denetçileriyle işbirliği yapmayı kesmesi halinde, Fransa'nın da tavır değiştireceğini söyledi ve ''Bu durumda Fransa savaş dahil hiçbir çözümü reddetmez'' dedi. 
     Veto sorunun bugünün sorunu olmadığını belirten Chirac, ABD, İngiltere ve İspanya tarafından sunulan tasarının Konsey'de çoğunluğun desteğini alamadığını ve dolayısıyla veto sorunu olmadığını, çünkü çoğunluğun savaşı reddettiğini kaydetti. 
     Chirac'ın bu sözlerinin, ABD'nin, İngiltere ve İspanya ile birlikte Irak kousunda diplomatik çabaların sonuna gelindiğini ve bu ülkenin zorla silahsızlandırılmasının yakın olduğunu açıkladığı bir zamana denk geldiğine dikkat çekiliyor. 
     Fransa Cumhurbaşkanı, ayrıca ''diktatör'' Saddam Hüseyin'in dostu olduğu yönündeki açıklamalara da, ''kendisiyle 70'li yıllardın ortalarından bu yana hiç karşılaşmadığını'' belirterek yanıt verdi. 
     Chirac, ABD Başkanı George Bush yönetiminin söylediklerine cevaben, ''Saddam Hüseyin'i devlet başkan yardımcısı olduğu sıralarda 1974 ve 1975 ya da 1976'da 2 kez gördüm, bu dönemde bütün dünya kendisiyle iyi ilişki içindeydi ve iktidardaki Baas Partisi de o dönemde modern bir parti olarak kabul görüyordu'' dedi. 
     O dönemden beri Saddam Hüseyin ile ilişkisi olmadığını belirten Chirac, ABD Savunma Bakanı Donald Rumsfeld'e atıfta bulunarak, ''Ancak bugün Amerikan yönetiminin çok önemli yetkililerinden bazılarının 1983'te Saddam Hüseyin ile ilişkisi vardı. Benim değil'' dedi. 
     Chirac, Saddam Hüseyin'in kendisinin seçim kampanyalarından birini finanse ettiği yönündeki suçlamalar hakkında ise ''saçmalık'' dedi. 
     Fransa Cumhurbaşkanı, ABD'nin Irak'a savaş başlatması halinde, bir an önce zafer kazanmalarından yana olduğunu belirterek, bunun savaşın zararlarını azaltacağını söyledi. Chirac, ''Zafer ne kadar çabuk kazanılırsa, can ve mal kaybı da o kadar az olur. Yani, sizin de anladığınız gibi, biz bir an önce zaferden yanayız'' dedi. 
     Chirac, Fransa'nın Amerikalı ve İngilizlere getirebileceği katkının sorulması üzerine de, Fransa'nın birlik göndermesinin söz konusunu olmadığını, ABD'nin Fransa'dan şimdiye kadar Fransız toprakları üzerinden uçuş talebinde bulunduğunu, buna izin verildiğini, çünkü 2 ülkenin dost ve müttefik olduğunu söyledi. 
     





</TEXT>
</DOC>
