<DOC>
<DOCNO> 123446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/09/siyaset/asiy.html </URL>
<DATE> 2002/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kopenhag Zirvesi’ne kadar dinlenmek yok 
</HEADLINE>
<TEXT>

Kopenhag Zirvesi’ne birkaç gün kala Erdoğan yine yollara koyuldu. AKP lideri, bir gün içinde önce Washington’a, sonra New York’a gidecek. Gece de Kopenhag’a geçecek 
     ANKARA Milliyet 

     AKP lideri Recep Tayyip Erdoğan, yarın ABD’nin başkenti Washington’da Başkan Bush’la görüştükten sonra BM Genel Sekreteri Kofi Annan’la bir araya gelecek. Erdoğan, Kennedy Havaalanı’ndan doğruca BM merkezine giderek, 19.00’da TSİ 02.00 BM Genel Sekreteri Annan’la görüşecek. Ziyarete, Dışişleri Bakanı Yaşar Yakış’ın da katılması bekleniyor. Erdoğan, Annan’la görüşmesinin ardından Türkevi binasına geçerek, burada New York ve çevresinde yaşayan Türklerle tanışacak ve onlarla kısa bir sohbet toplantısı yapacak. Erdoğan, daha sonra hiç mola vermeden, yerel saatle 22.00’de Kopenhag’a geçecek. 
     
     EN KRİTİK HAFTA 
     Erdoğan’ın bu gezileriyle Türkiye, hem içeride hem dışarıda geleceğini şekillendirecek bir haftaya girecek. Gündem maddelerinden bazıları şöyle 
     9 ARALIK Erdoğan, AB Dönem Başkanı Danimarka’nın Başbakanı Anders Fogh Rasmussen ile görüşecek. Genelkurmay Gül’e brifing verecek. Irak, AB ve Kıbrıs değerlendirmeleri anlatılacak. İrtica konusunda bilgilendirme yapılacak. 
     
     MECLİS DÜĞMEYE BASACAK 
     10 ARALIK Erdoğan, ABD’de Başkan George W. Bush ve Başkan Yardımcısı Dick Chenney, Savunma Bakanı Donald Rumsfeld, Dışişleri Bakanı Colinn Powell ve Ulusal Güvenlik Danışmanı Condoleezza Rice’la bir araya gelecek. Sonra Kofi Annan ile görüşecek. Erdoğan aynı günün gecesi Kopenhag’a geçecek. Bu sırada TBMM de, uyum yasaları ve Anayasa değişiklikleri için düğmeye basacak. AKP’liler ise Erdoğan’a Başbakanlığın yolunu açacak değişiklikler için çalışacak. 
     
     VE KOPENHAG ZİRVESİ... 
     11 ARALIK Erdoğan ve Dışişleri Bakanı Yaşar Yakış, Kopenhag’da olacak. Aynı gün Başbakan Gül de Dışişleri bürokratlarıyla Kopenhag’a gidecek. Gül ve Erdoğan müzakere tarihi için AB liderleriyle görüşecek. 
     12 ARALIK Kopenhag Zirvesi toplanacak. Türkiye’yi Gül’ün başkanlığında Yakış, Dışişleri Müsteşarı Uğur Ziyal, Müsteşar Yardımcısı Akın Alptuna ile AB Genel Sekreteri Volkan Vural temsil edecek. 
     
Türkiye, AB’ye hazır’      Danimarka ve ABD ziyaretleri için geldiği Esenboğa Havaalanı’nda soruları yanıtlayan Erdoğan, "Müzakere tarihi verilmeyen tek ülke Türkiye ve müzakere süreci içinde olan ülkelerden bu işe daha hazır, daha layık ülke de Türkiye" dedi. Rasmussen’den "Türkiye’ye takvim verilmeyecek" yönünde bir açıklamanın çıktığına inanmak istemediğini belirten Erdoğan, "Son noktada tarih verilmemesi endişesi olup olmadığı" yönündeki soruya ise, "Bardağın dolu tarafına bakıyorum" yanıtını verdi. 
     



 SİYASET 












</TEXT>
</DOC>
