<DOC>
<DOCNO> 120039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/20/son/sontur17.html </URL>
<DATE> 2002/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair'den Erdoğan'a destek sözü... 
</HEADLINE>
<TEXT>

     AK Parti Genel Başkanı Recep Tayyip Erdoğan, İngiltere Başbakanı Tony Blair'in AB'nin Türkiye'ye tarih vermesiyle ilgili olarak ''farklı düşünenleri ikna etme gayreti içinde olacağını'' söylediğini bildirdi. 
     Erdoğan, İngiltere Başbakanı Tony Blair ile görüşmesinin ardından gazetecilerin sorularını yanıtladı. 
     Erdoğan, görüşmeye ilişkin bir soru üzerine Blair'in Türkiye'ye AB üyeliği için tarih verilmesi konusunda ''farklı düşünenleri ikna etme gayreti içinde olacağını'' söylediğini bildirdi. Blair'in ''Sürekli haberleşme içerisinde olalım'' dediğini aktaran Erdoğan, ''Gerçekten kendilerini bu işe çok da heyecanlı gördüm. Bu bizi ayrıca mutlu etti'' dedi. 
     Erdoğan, dünya siyasetinin nabzının attığı yerlerden biri olan Downing Street 10 Numara'da bulunmanın nasıl bir duygu olduğunun sorulması üzerine, ''Daha önce de gelip gittiğimiz bir yer... Ama bugün farklı bir görevle burada olmamız sebebiyle ayrı bir mutluluk veriyor. Bunun neticesini görmek, bizi çok daha mutlu kılacak'' diye konuştu. 
     Blair'in AK Parti'nin tek başına iktidara gelmesine ilişkin bir değerlendirme yapıp yapmadığına ilişkin bir soruya da Erdoğan, ''Özellikle bu konuda büyük bir fırsat, Türkiye'de bugüne kadar böyle bir durum olmadı. Koalisyonlar döneminde netice almakta zorlanıyorduk. Ama inanıyoruz ki şimdi netice almak, karar vermek çok daha kolay olacak. Tek muhatap olacak. Bundan dolayı Türkiye seçimlerinin şu andaki neticesi onlar için de bir umut nedeni olmuş'' karşılığını verdi. 
     AK Parti Genel Başkanı Erdoğan, İngiltere Başbakanı Blair'e ilişkin izleniminin ''gayet olumlu'' olduğunu söyledi. 
     İngiltere Başbakanı Tony Blair'in, Prag'da yapılacak zirvede, Türkiye'ye Kopenhag'da tarih verilmesi için Almanya Başbakanı Gerhard Schröder'in desteğini isteyeceği öğrenildi. 
     
     SICAK VE OLUMLU GÖRÜŞME 

     Alınan bilgiye göre, Erdoğan'ın Blair ile yaptığı görüşme, ''sıcak ve olumlu'' bir havada geçti. 
     İngiltere Başbakanı Blair'in Erdoğan'a, Prag'da yapılacak zirvede, Almanya Başbakanı Schröder ile biraraya gelerek, Türkiye'ye Kopenhag'da tarih verilmesi için destek isteyeceğini ifade ettiği kaydedildi. 
     Türkiye'nin, Kıbrıs ile ilgili BM planın müzakere kararını memnuniyetle karşıladığını belirten Blair'in, ''Avrupa'nın, Türkiye'nin AB'ye alınmaması için Kıbrıs'ı bahane edebileceğini'' söylediği belirtildi. 
     Türkiye'deki seçim sonuçlarının da gündeme geldiği ifade edilen görüşmede, tek başına iktidara gelen partinin genel başkanının milletvekili olamamasını ''hata'' diye nitelendiren Blair'in, ''Umarım bu hatayı düzeltirsiniz. Siyasi yasakları anlayamıyorum. Seçim kazandığınız halde başbakan olamıyorsunuz'' dediği kaydedildi. 
     
     KIBRIS KONUSU 

     Kıbrıs ile ilgili bir soru üzerine de Erdoğan, ''Kıbrıs konusunda müzakerelerin bizim tarafımızdan da devam etmesi noktasındaki kanaatler aynı'' dedi. 
     Bir gazetecinin, '' Tarih konusunda bizi fazla sıkıştırmayın değerlendirmeniz olmuştu. Bir esneklik olacak mı '' sorusuna Erdoğan, ''Tabii, tabii... 2003 Selanik öncesine kadar müzakereleri devam ettirmek suretiyle orada netice almanın isabetli olacağını düşünüyorum'' diye yanıtladı. 
     Bir gazetecinin, ''Kıbrıs sorunu, Kopenhag'a kadar çözülemezse, tarih sorununun çözüleceğini umut ediyor musunuz '' sorusuna karşılık Erdoğan, ''Bunları tarih noktasında ilintilendirmek yanlış olur. Bir paket olarak ele almak suretiyle bunun çözümüne gayret edeceğiz'' diye konuştu. 
     Erdoğan, yabancı bir gazetecinin Türkiye'de ekonomi yönetimini Devlet Bakanı Ali Babacan'ın mı yoksa Devlet Bakanı ve Başbakan Yardımcısı Abdüllatif Şener'in mi alacağını sorması üzerine bunlar ile ilgili çalışmaların yapıldığını, bu iki isimden birinin olacağını, bu hafta içinde kararın verileceğini bildirdi. 
     
</TEXT>
</DOC>
