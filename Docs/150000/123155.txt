<DOC>
<DOCNO> 123155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/07/son/sondun21.html </URL>
<DATE> 2002/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Barzani, Tahran'a gidiyor... 
</HEADLINE>
<TEXT>

     Irak Kürdistan Demokratik Partisi IKDP lideri Mesud Barzani'nin, bugün İran'ın başkenti Tahran'a gelmesinin beklendiği bildirildi. 
     İRNA'nın haberine göre Barzani, Tahran temasları sırasında İranlı yetkililer ve merkezi Tahran'da bulunan Irak İslam Devrimi Yüksek Konseyi Başkanı Ayetullah Muhammed Bekir El-Hekim ile Irak'ın geleceği konusunda görüşmelerde bulunacak. 
     Haberde, Barzani'nin 2 Aralık'ta Kuveyt'e yaptığı ziyaret sırasında El-Hekim ile görüştüğü, iki liderin Irak'ta Saddam Hüseyin rejiminin devrilmesini dile getirdiği ve Irak rejim muhalifi bütün gruplar tarafından kabul edilecek bir liderin seçilmesi konusunda anlaştığı belirtildi. 
     Siyasi gözlemciler, Irak Kürdistan Yurtseverler Birliği IKYB lideri Celal Talabani'nin de ABD'nin olası Irak harekatı sonrasında belirlenecek yeni yönetim konusunda İran'ı ziyaret etmesi olasılığının bulunduğunu kaydediyorlar. 
     Bu arada Modeber gazetesinin bugünkü haberine göre, Prag'da yayın yapan Irak Azad Radyosu, Irak Ulusal Kongresi INC Başkanı Ahmed Çelebi'nin, İran ve ABD arasında arabuluculuk yapacağını iddia etti. 
     Azad Radyosu, Çelebi'nin iki ülke arasında arabuluculuk yapmak için Tahran'da bulunduğunu duyururken, bu iddia İran yönetimi ve bağımsız kaynaklarca doğrulanmadı. 
     





</TEXT>
</DOC>
