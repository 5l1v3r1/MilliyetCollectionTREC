<DOC>
<DOCNO> 101665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/13/son/soneko30.html </URL>
<DATE> 2002/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine'nin bugünkü ihalesi başarılı bulundu 
</HEADLINE>
<TEXT>

     Hazine bugün yeniden ihraç ettiği 7 Mayıs 2003 vadeli bonoda geçen haftaya göre daha düşük faizle borçlandı. Bankacılar ihaleyi başarılı buldu. 
     Bir bankacı, "İhale başarılı. Hazine'nin son iki ihalesinde faiz piyasa tahminlerinin altında gerçekleşti. Hazine konuşulanın altında verilen teklifler nedeniyle daha düşük faizden borçlanmayı tercih etti. İtfalarını sorunsuz karşılayacak göründüğü için Hazine daha düşük faizden daha az satmayı tercih etmiş olabilir" dedi. 
     Geçen haftaki ihracından beri gösterge haline gelen Mayıs kağıdı, dünkü kapanış ve ihalede oluşan faize göre ikincil piyasada düşüş kaydetti. Mayıs kağıdında işlemler spot piyasada ortalama yüzde 68.15'den gerçekleştikten sonra, yarın valörlü işlemlerde yüzde 67.64'e geriledi. 
     7 Mayıs kağıdı ilk olarak 6 Ağustos'ta yüzde 68 bileşik faizle ihraç edilmiş, ihalede net 787.7 trilyon liralık satış yapılmıştı. İhaleye gelen toplam teklif 2,067.9 trilyon lira olmuştu. Tek fiyat ihalesinde bugün faiz maksimum yüzde 67.90 oldu. Hazine yarın piyasaya ödeyeceği 2.5 katrilyon liralık iç borç geri ödemesine karşılık dün ve bugün yaptığı aynı gün valörlü ihaleler ile net olarak toplam 2.04 katrilyon lira piyasadan borçlandı. Kamuya'da ayrıca net 226.9 trilyon lira satıldı. Hazine'nin dün yaptığı 3 aylık referans bono ihalesi öncesindeki tahminler de yüzde 59-59.5 aralığında yoğunlaşmış ancak ihale faizi yüzde 58.75 olmuştu. 

     
</TEXT>
</DOC>
