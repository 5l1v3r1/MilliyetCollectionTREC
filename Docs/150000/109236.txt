<DOC>
<DOCNO> 109236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/24/siyaset/siy05.html </URL>
<DATE> 2002/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Ya AB ya da Ortadoğu Cumhuriyeti 
</HEADLINE>
<TEXT>

     ANAP Genel Başkanı Mesut Yılmaz, seçimlere aklın yerini öfkenin aldığı bir ortamda gidildiğini ifade ederek, "Önümüzde iki yol var. Ya Avrupa Birliği’ne üye, çağdaş bir ülke olacağız ya da yeni krizlerle boğuşarak ayakta kalmaya çalışan Ortadoğu Cumhuriyeti haline geleceğiz" dedi. Yerel Yönetimler toplantısında konuşan Yılmaz, partilerine düşmanlık etmeyi varlık nedeni sayanların "pervasızca saldırdıklarını" söyledi. Kendilerini dışarıdan yıkamayanların partiden ayrılanları kullanarak içerden yıkmaya çalıştıklarını savunan Yılmaz, "Saldırıların bizi yıkması mümkün değil ancak canımızı sıkıyor. Çamur at, tutmazsa izi kalır denilen saldırıları engellemeliyiz" diye konuştu. Yılmaz, ortaklarının yerel yönetimler reformunun önemini kendileri kadar algılayamadıklarını da söyledi. 
     
Cep’ler kızdırdı      Cep telefonları Yılmaz’ı çileden çıkardı. Konuşmasına başlarken bir fıkra anlatarak belediye başkanlarından cep telefonlarını kapatmasını isteyen Yılmaz, bu uyarısından 20 dakika sonra cep telefonlarının susmadığını görünce, "Gazeteci arkadaşlar da telefonlarını kapatsınlar" dedi. 
     



 SİYASET 
















</TEXT>
</DOC>
