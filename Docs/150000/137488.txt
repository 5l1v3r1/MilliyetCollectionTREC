<DOC>
<DOCNO> 137488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/18/son/sondun12.html </URL>
<DATE> 2003/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
New York Times "Türkiyesiz müdahale Türkiye için iyi olmaz" 
</HEADLINE>
<TEXT>

     Türkiye ve ABD arasındaki görüşmelerin, Türkiye'nin olası savaştan doğabilecek zararlarının ABD tarafından karşılanması konusunda tıkandığı belirtildi. 
     ABD'li bir yetkilinin, sorunun aşılamaması halinde ABD'nin "Türkiye'siz de işini yapacağı ancak bunun Türkiye için iyi olmayacağını" söylediği bildirildi. 
     ABD'nin etkili gazetelerinden The New York Times'ta Dexter Filkins ve Judith Miller imzasıyla yer alan haberde, Türk liderlerin, birkaç milyar dolarlık ekonomik yardım paketinda anlaşmaya varılmadan, Amerikan askeri birliklerinin ülkeyi kullanmalarına izin vermemeleri nedeniyle, Bush yönetiminin Irak'ın kuzeyine ilişkin planlarının kritik bir noktaya geldiği belirtildi. 
     Gazetede, Amerikan tarafının, Türkiye tarafından ortaya konulan sonuç önerisini kabul etmesi durumunda, Meclis'in büyük olasılıkla bu hafta ABD askerlerinin, ülkeyi Irak'a karşı üs olarak kullanması konusunu oylayacağı, üst düzey bir Türk yetkiliye dayanarak ifade edildi. 
     ABD'nin öneriyi reddetmesi durumundaysa, aynı yetkiliye dayanarak, Türk liderlerin, tezkereyi Meclis'e bu hafta içinde getirmekten vazgeçecekleri yorumu yapıldı. Adı geçen yetkilinin, tüm olasılıklar gözönünde bulundurulduğunda, böylesi bir kararla, ABD'nin Türkiye'den bir kuzey cephesi açması planlarının her şeyle karşılaşabileceği ancak "ölmeyeceği"ni ifade etttiği bildirildi. 
     Türk yetkilinin, "Bir çıkmazdayız" sözleriyle beraber, "Amerika için son tarih çok yakın. Eğer karşı çabalarımız kabul edilmezse, bu durumda, bu hafta Meclis'e tezkereyi 
     sunma şansımız sıfır değilse de çok zayıf" dediği vurgulandı. Yaklaşık iki hafta öncesine kadar, Amerikan planının kabul edilme yolunda ilerlediğine dikkat çekilen yazıda, TBMM'nin, üs ve limanların modernizasyonuna ilişkin tezkereyi kabul ettiği anımsatıldı. Başbakan Abdullah Gül'ün, üslerin binlerce Amerikan askerine açılması konusunun 18 Şubat Salı günü Meclis'te oylanacağını söylediği belirtilirken, müzakerelerin, "yardım paketinin boyutu" konusuna "saplanıp kaldığı" vurgulandı. Gül'ün de oylamanın ertelenebileceğini söylediği hatırlatıldı. Dışişleri Bakanı Yaşar Yakış ve Ekonomiden Sorumlu Devlet Bakanı Ali Babacan'ın çıkmazı aşmak için Washington'a gittiklerine dikkat çekilen yazıda, Beyaz Saray'ın Türkiye'ye, 6 milyar doları hibe, 20 milyar doları borç olmak üzere, toplam 26 milyar dolarlık "son" teklifini yaptığı ifade edildi. Türkiye'nin ise bu miktarın iki katından fazlasını istediği, Bush yönetiminin üst düzey bir yetkilisine dayanarak belirtildi ve ABD Başkanı Bush'un, "daha fazla veremeyeceğini, Türkler'in karar vermeleri için zamanlarının az olduğunu" söylediği bildirildi. 
     
     "KUVVETLER BAŞKA YERE GİDER" 
     ABD'li bir yetkilinin, "Türkiye'nin şimdi alması gereken büyük bir karar var" dediği belirtilen haberde, Türkiye'nin "sevkiyatı onaylamada başarısız olması" halinde, söz konusu yetkilinin, "O zaman biz devam ederiz. Güçler bir başka yere gider" sözlerine yer verildi. 
     "Çıkmaz"ın, Bush yönetiminin Irak stratejisinde bir başka potansiyel aksama tehdidi oluşturduğuna işaret edilen yazıda, geçen hafta yapılan BM Güvenlik Konseyi toplantısında konuyla ilgili dirence dikkat çekildi. 
     Bush yönetimi ve Türkiye arasındaki "hesaplaşma"nın, Türk halkının ezici çoğunluğunun, Amerikan askeri planları için hissettiği derin antipatiyi yansıttığı vurgulanırken, Türkiye'nin liderlerinin, ABD ile 50 yıllık askeri ittifaka rağmen, halkın savaş karşıtı hislerini göz ardı etmeyi güç bulduklarını söyledikleri bildirildi. 
     Tüm bu endişelere rağmen, Türk liderlerin, "ülke için büyük mali ödül kazanmaları halinde", kamuoyu görüşünü geri plana atabileceklerinin sinyalini verdikleri belirtildi ve "1991'deki Körfez Savaşı'nın tekrarından kaçınmak" konusunda kararlı oldukları kaydedildi. 
     
     "SIKI PAZARLIK EDİYORLAR" 
     Üst düzey bir ABD'li yetkilinin, Türk yetkililere atfen, "Ciddi stratejik anlayışları olan, ciddi insanlar ama pazarlığı sıkı yapıyorlar" dediği belirtilen yazıda, Yakış ve Babacan'ın ABD'den dönüşünün ardından yaşanan sürece ilişkin olarak bir Türk yetkilinin "Bir anda herkes geri çekildi" yorumuna yer verildi. 
     Başbakan Gül'ün, Brüksel dönüşünde Bakanlar Kurulu'nu acil toplantıya çağırabileceği öne sürülen haberde bunun, ABD'dan gelecek yanıta bağlı olduğu belirtildi. 
     Üst düzey bir Türk yetkilinin, ABD'nin Türkiye'nin taleplerini kabul etmesi halinde, Bakanlar Kurulu'nun konuyu Perşembe gününden önce Meclis'i getirebileceğini kaydettiği bilirtilirken, oylama konusundaysa herşeyin mümkün olduğunu ancak iktidar partisi milletvekillerinin, Kabine'nin kendilerine gösterdiği yönde oy kullanmasının kesin olduğunu söylediği vurgulandı. 
     
     "TÜRKİYE'NİN KAYBEDECEK ÇOK ŞEYİ VAR" 
     Yazıda, Bush yönetiminden üst düzey bir yetkilinin tehditvari sözlerine de yer verildi. Yetkilinin, kararı geciktirmekle, Türkler'in kendilerini zor bir duruma soktuğunu söylediği ifade edildi. Aynı yetkilinin, "Türkiye'nin kaybedecek çok şeyi var. Eğer Türkiye'siz yapmamız gerekirse işimizi yaparız, ama bu Türkiye için iyi olmaz" sözlerine dikkat çekildi. 
     





</TEXT>
</DOC>
