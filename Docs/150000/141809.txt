<DOC>
<DOCNO> 141809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/10/son/soneko09.html </URL>
<DATE> 2003/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa'da haftaya bakış... 
</HEADLINE>
<TEXT>

     Borsa'da bu hafta, AK Parti Genel Başkanı Recep Tayyip Erdoğan'ın Meclis'e girişinin ardından yeni hükümet oluşumu ile yurtdışına asker gönderilmesi ve yabancı asker bulundurulması konusundaki 2. tezkereye ilişkin gelişmeler dikkatle izlenecek. 
     Şeker Yatırım Menkul Değerler A.Ş. Kurumsal Finansman ve Araştırma Müdür Yardımcısı Aslı Yüksel, geçtiğimiz hafta tezkerenin Meclis'ten onay alamamasının ardından endeksin sert satışlarla gerilediğini hatırlattı. 
     Başlayan tepki alımlarının ise 2003 bütçesi ve Genelkurmay Başkanı Orgeneral Hilmi Özkök'ün açıklamaları ile güçlendiğini kaydeden Yüksel, Genelkurmay Başkanı'nın açıklamalarının piyasaların ikinci tezkereye inanmasını sağladığını kaydetti. 
     Gündemin bu hafta yoğun olduğunu dile getiren Yüksel, şunları söyledi 
     ''Siirt seçimlerinde Erdoğan'ın Meclis'e girişi ile yeni hükümetin kurulmasının ardından, tezkerenin tekrar oylanması bekleniyor. Kıbrıs sorunu ise gündemin arka alanında soru işaretlerini koruyor. 
     Bu hafta tüm belirsizliklerin süreceğini ve endeksin 10,500-11,200 aralığındaki bantta hareketini sürdüreceğini düşünüyoruz. Piyasa BM kararları görülmeden ve tezkere oylaması gerçekleşmeden güçlü para girişi yaşamayacaktır.'' Geçen hafta endeks genelinde görülen tepki alımlarının hacim ve yeni para girişi ile güçlenmediği takdirde yukarı hareketlerin sınırlı kalabileceğini kaydeden Yüksel, endekste 10,700, 10,500, 10,000 puanları destek, 11,200, 11,700 ve 12,000 puanları da direnç seviyeleri olarak gösterdi. 
     





</TEXT>
</DOC>
