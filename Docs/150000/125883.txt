<DOC>
<DOCNO> 125883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/20/son/sonspo04.html </URL>
<DATE> 2002/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol...Galatasaray'ın hedefi tribünleri tamamen doldurmak 
</HEADLINE>
<TEXT>

     Türkiye Basketbol Ligi'nde, aldığı sonuçlarla şampiyonlukta iddialı olduğunu gösteren Galatasaray'ın teknik sorumlusu Yalçın Granit, bu sezon için tek hedeflerinin tribünleri doldurabilmek olduğunu söyledi. 
     Yalçın Granit, yaptığı açıklamada, ligde şu ana dek aldıkları sonuçların kendileri için önem taşımadığını belirterek, ''Biz, hedef olarak sezon sonunu düşünüyoruz'' dedi. 
     Granit, sezona sıkıntılı başladıklarını, ancak buna karşın önemli sonuçlar alarak ligin iddialı bir takımı durumuna geldiklerini vurgulayarak, şöyle konuştu 
     ''Ancak şu an için hedefimizin ne olduğunu henüz kestiremedik. Bu sezon gidebildiğimiz yere kadar gideceğiz. Ayrıca bu sezon için bizim tek hedefimiz var o da tribünlerimizi taraftarlarımızla tamamıyla doldurmak. Kıstasımız bu. Galatasaraylı taraftarların tribünleri doldurup, takımı destekleme şerefi bize yeter. Şampiyon olmamız için herkesin buna inanması lazım. Tribünlerin dolması şampiyonluk inancına hepimizin sahip olmasıyla gerçekleşir.'' 
     
     ''EFES PİLSEN'İN TEK YABANCISI FİYATINA TAKIM KURDUK'' 

     Hafta sonunda ligin güçlü ekiplerinden Efes Pilsen ile yapacakları maça da değinen Granit, ''Zorlu bir maç olacak. Galatasaray olarak her maça kazanmak için çıkıyoruz. Ayrıca biz Efes Pilsen'deki tek yabancı oyuncunun parasına şubeyi yürütüyoruz'' dedi. 
     
     ''FUTBOLUN AŞAĞILAYAN PARASINDAN KURTULMAK İSTİYORUZ'' 

     Granit, Galatasaray olarak özerklik çalışmalarının da son aşamasına geldiklerini, bu sayede basketbolun, futbolun kendisini aşağılayan parasından kurtulacağını dile getirdi. 
     Granit, en büyük isteklerinin Galatasaraylı basketbolseverleri biraraya getirmek olduğunu anlatarak, sözlerini şöyle tamamladı 
     ''Özerklikle kulüpteki basketbolun durumuna çare aramaya çalışıyoruz. Bu şekilde futbolun parasına muhtaç olmayacak seviyeye gelmek istiyoruz.'' 
     
     KAZAZ ''HEDEF ŞAMPİYONLUK'' 

     Galatasaray Kulübü Basketbol Şubesi Onur Kurulu Üyesi Ali Kazaz ise, takımın ağabeyleri olarak yenilmez armadayı yeniden yaratmak istediklerini belirterek, ''Bu sezon şampiyonluk istiyoruz'' dedi. 
     Özerklik konusunda son çalışmaları yaptıklarını vurgulayan Kazaz, şöyle konuştu 
     ''23 Aralık Pazartesi günü son toplantımızı yapacağız. Galatasaray'ı yeniden yenilmez armada yapmak istiyoruz. Parasal sıkıntılarımız olmasına rağmen, bunu gerçekleştirmeyi hedefliyoruz. Basketbolu, futbolun gölgesinden kurtarmak istiyoruz. Keşke Basketbol Federasyonu da özerk olsa.'' Galatasaray Kulübü'nün eski başkanı Faruk Süren döneminde özerklik çalışması yapamadıklarını kaydeden Kazaz, ''Yeni başkanımız Özhan Canaydın teklifimizi kabul etti. Kendisi zaten basketbolun içinden geliyor. Bize büyük destek veriyor. Ayrıca özerklik çalışmalarında Yalçın Granit büyük sorumluluklar almıştır'' diye konuştu. 
     Şampiyonluk için spor ahlakı içinde sonuna dek mücadele edeceklerini anlatan Kazaz, ''Bu haftaki rakibimiz Efes Pilsen'in bir yabancısının fiyatına biz bir takım kurduk. Kambala ile mücadele edecek, ancak fiyatı sadece 40 bin dolar olacak bir oyuncu almayı düşünüyoruz. Belki bu oyuncu Efes Pilsen maçına yetişmez. Ama rakiplerimizin pahalı yabancılarıyla mücadele edecek ekonomik bir yabancı oyuncu alacağız. Sonuna kadar hücum anlayışıyla hedeflerimize ulaşma amacındayız'' dedi. 

     
</TEXT>
</DOC>
