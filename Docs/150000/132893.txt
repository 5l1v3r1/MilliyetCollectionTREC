<DOC>
<DOCNO> 132893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/24/son/soneko10.html </URL>
<DATE> 2003/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya, Türk biberi yasağını kaldırdı... 
</HEADLINE>
<TEXT>

     Federal Alman hükümetinin, zirai ilaç kalıntısı bulunduğu gerekçesiyle Türk biberine konulan yasağı kaldırma kararı aldığı bildirildi. 
     Federal Almanya Sebze ve Meyve Toptancılar Birliği Başkanı Michael Kreby, kendi üyeleri ile Antalya İhracatçı Birlikleri'ne gönderdiği yazıda, Alman Tarım Bakanlığı ile 21 Ocak'ta yaptıkları görüşmede, ülkeye girişine tedbir konulan Türk biberinde yasağın kaldırılmasını ele aldıklarını bildirdi. 
     Kreby, Türk biberinde yaşanan sorunların Federal Alman Sebze ve Meyve Toptancıları Birliği'nin de girişimleriyle giderildiğini, yapılan kontrollerde de biberde zirai ilaç kalıntısının çıkmadığının tespit edildiğini belirtti. 
     Kreby, yazısında, Alman Tarım Bakanlığı ile yapılan görüşmeler sonucunda 25 Nisan 2002 tarihinden bu yana tedbir koyulan Türk biberine yasağın, 1 Şubat 2003 tarihinden itibaren kaldırılacağını kaydetti. 
     Federal Alman Sebze ve Meyve Toptancıları Birliği Başkanı Michael Kreby, tedbiri elden bırakmayacaklarını, kontrollere devam edeceklerini ifade ederek, ''Herkes, özellikle Türk üreticiler, bu konuda dikkatli olmalı'' dedi. 
     
     ANTALYA İHRACATÇI BİRLİKLERİ BAŞKANI 
     Antalya İhracatçı Birlikleri AİB Yönetim Kurulu Başkanı Ercan Boztepe, A.A muhabirine yaptığı açıklamada, Alman hükümetinin yasağı kaldırmasına sevindiklerini söyledi. 
     Türk üreticisinin ve ihracatçısının, geçen yılki durumdan büyük bir ders alması gerektiğini vurgulayan Boztepe, şöyle konuştu 
     ''Türk ihracatçısı ve üreticisi, şimdi geleceğe daha güvenli bakabilir. Türk ihracatçısı ve üreticisi, bundan sonra daha kaliteli ve emniyetli ürün üretmek zorunda. Türk çiftçisi, biberde zirai ilaç kalıntısının giderilmesi konusunda büyük özveri gösterdi.'' 
     





</TEXT>
</DOC>
