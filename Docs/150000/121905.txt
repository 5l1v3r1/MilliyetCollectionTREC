<DOC>
<DOCNO> 121905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/30/guncel/gun50.html </URL>
<DATE> 2002/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Şaka komalık etti 
</HEADLINE>
<TEXT>

Arkadaşlarından kendisini havaya fırlatmasını isteyen turizm öğrencisi ayaküstü yere düşüceğim derken kafa üstü çakılarak hastanelik oldu 
     İBRAHİM OKUMAMIŞ Antalya DHA 

     Antalya’da, arkadaşlarıyla eğlenirken, kendisinin havaya atılmasını isteyen Turizm Meslek Lisesi öğrencisi, başının üstüne düşerek hastanelik oldu. 
     Lise 2. sınıfta okuyan ve Turizm Uygulama Oteli’nde staj yapan Yasin Nasifoğlu 17 , okulda arkadaşlarıyla şakalaşırken, kendisini asker uğurlamalarında olduğu gibi havaya fırlatmalarını isteyerek, "Beni havaya attıktan sonra tutmayın. Ayaküstü yere düşeceğim" dedi. 
     
     Kenara çekildiler 
     Bunun üzerine arkadaşları Azizhan Bayık, Alparslan Sabri Şen, Engin Yanık, Hüseyin Küçükkütük ve Barış Cebeci, havaya attıkları Nasifoğlu yere düşerken kenara çekildi. Nasifoğlu da kafa üstü düştü. Yere düşünce bayılan Nasifoğlu, arkadaşları ve öğretmenlerinin yardımıyla kaldırıldığı Devlet Hastanesi’ne kaldırıldı. 
     
     Öğrenciler disiplinde 
     Beyin travması geçirdiği ve kafatasında çatlaklar oluştuğu belirtilen Nasifoğlu, Akdeniz Üniversitesi’ne sevk edilerek, Beyin Cerrahi Servisi’nde yoğun bakıma alındı.Doktorlar öğrencinin hayati tehlikeyi atlattığını ve bilincinin de açılmaya başladığını kaydetti. Anne Sevgi Nasifoğlu, olayın iyi niyetle yapılmış "acı bir şaka" olduğunu söyledi. Hastanede biten şakaya karışan beş öğrenci ise Disiplin Kurulu’na sevk edildi. 
     
     



 GÜNCEL 















</TEXT>
</DOC>
