<DOC>
<DOCNO> 145911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/28/son/sondun04.html </URL>
<DATE> 2003/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Dışişleri ''General Özkök'ün sözlerini not ettik'' 
</HEADLINE>
<TEXT>

     ABD Dışişleri Bakanlığı Sözcüsü Richard Boucher, Kuzey Irak konusunda Türkiye ile ABD'nin yakın temasta olduğunu belirterek, ABD Başkanı George W. Bush'un Irak danışmanı Zalmay Halilzad'ın, görüşmelere devam için Cuma gecesi tekrar Ankara'ya döneceğini söyledi. 
     Boucher, Türk hükümetiyle Kuzey Irak konusunda bir anlaşma sağlanıp sağlanmadığı yönündeki soruyu cevaplarken, ''Bildiğiniz gibi Genelkurmay Başkanı Orgeneral Hilmi Özkök, bu konuda açıklamalar yaptı. Önce bu açıklamalara bakmanızı tavsiye ederim'' dedi. 
     Richard Boucher, ABD Dışişleri Bakanı Colin Powell'ın, ''Kuzey Irak konusunda Türkiye ile yakın temastayız'' sözlerini hatırlatarak, Bush'un Irak danışmanı Halilzad'ın, Cuma gecesi, görüşmelerin devamı için Ankara'ya döneceğini kaydetti. Boucher, ''Orgeneral Özkök'ün, Türkiye'nin, Kuzey Irak'ta koordine edilmemiş askeri harekete girişmeyeceğine ilişkin sözlerini not ettik'' dedi. 
     Kuzey Irak'ta Türkiye'yi endişelendiren terörist unsurlara ilişkin bir soruya karşılık Boucher, ''Tek söyleyeceğim, bütün bu konularda Türk hükümetiyle çok yakın çalıştığımız. Irak'ın bir bütün olarak kalmasını garanti etmek istiyoruz. Gelecekteki Irak hükümetinde, bütün tarafların adil bir şekilde temsil edilmesini istiyoruz. Türkiye için endişeye yol açacak ve bölgeye asker sokmasını gerektirecek bir durumun ortaya çıkmaması için birlikte çalışacağız'' diye konuştu. 
     


     




</TEXT>
</DOC>
