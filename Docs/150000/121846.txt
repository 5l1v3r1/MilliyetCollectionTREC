<DOC>
<DOCNO> 121846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/29/son/sonspo21.html </URL>
<DATE> 2002/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA Ligi'nde 5. hafta mücadelesine 2 maçla devam edildi... 
</HEADLINE>
<TEXT>

     ABD Profesyonel Basketbol Ligi'nde NBA , 5. hafta mücadelesine, bu sabaha karşı yapılan 2 maçla devam edildi. 
     Ortabatı Grubu lideri ve ligin yenilgisiz tek ekibi Dallas Mavericks, deplasmanda Merkez Grubu lideri Indiana Pacers'a 110-98 yenilerek 15. maçında ilk kez yenilgiyle tanıştı. Böylece ligde yenilgisiz takım kalmazken, Mavericks de 15 maçla Washington Capitals ve Houston Rockets'a ait sezona 15 maçlık galibiyet serisiyle başlama rekorunu yineleme şansını kaçırdı. 
     Karşılaşmayı kazanarak 14. maçında 12. galibiyetini alan evsahibi ekipte Jermaine O'Neal, 28 sayı ve 18 ribaunt, Al Harrington, 21 sayı ve 5 ribaunt, Ron Artest de 20 sayı, 11 ribaunt ve 6 asistle galibiyete büyük katkı yaptı. 
     Mavericks'de ise Kanadalı oyun kurucu Steve Nash, 29 sayı, 7 ribaunt ve 9 asist, Alman forvet Dirk Nowitzki, 17 sayı, 8 ribaunt ve 4 asist, Michael Finley de 16 sayıyla oynamalarına karşın yenilgiyi önleyemedi. 
     Geçen sezonun finalisti New Jersey Nets ise deplasmanda uzatmaya giden maçta, Los Angeles Clippers'a 126-118 yenilerek, 16. maçında 6. kez yenilgiyle tanıştı. 
     Evsahibi ekibi galibiyete taşıyan isimler olarak 37 sayı ve 16 asistle Andre Miller, 21 sayı ve 8 ribauntla Elton Brand ve 17 sayıyla da Eric Piatkowski, göze çarptı. Konuk ekipte ise Jason Kidd, 35 sayı, 8 ribaunt ve 8 asistle mükemmel bir performans göstermesine karşın takımını yenilgiden kurtaramazken, Kerry Kittles, 19 sayı, 7 ribaunt ve 4 asist, Richard Jefferson, 17 sayı ve 11 ribaunt, Lucious Harris de 17 sayıyla oynadı. 
     Lige, yarın sabaha karşı yapılacak 11 maçla devam edilecek. 
     





</TEXT>
</DOC>
