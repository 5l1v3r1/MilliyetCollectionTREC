<DOC>
<DOCNO> 117477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/07/siyaset/siy01.html </URL>
<DATE> 2002/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz kongreyi beklemeyecek 
</HEADLINE>
<TEXT>

Kongreye kadar kalması beklenen Yılmaz’ın istifasını erken vereceğini belirtmesi üzerine MKYK bu ay toplanacak 
     NAMIK DURUKAN Ankara 

     Seçim yenilgisi nedeniyle siyaseti bırakacağını açıklayan ANAP Genel Başkanı Mesut Yılmaz, kongreyi beklemeden çekilecek. Ancak Yılmaz’ın parti üzerindeki etkisini sürdüreceği belirtiliyor. 
     Sade vatandaş olmaya hazırlanan Yılmaz, İstanbul’a yerleşmek için hazırlık yapıyor. Yılmaz’ın cumartesi günü Ankara’dan ayrılacağı bildirildi. Yılmaz’dan sonra oluşacak yönetimi belirlemek için ise parti kurmayları arasında yoğun bir görüşme trafiği yaşanıyor. Partiyi kongreye kadar taşıması beklenen Yılmaz’ın bu konuda düşüncesini değiştirip istifasını erken vereceğini belirtmesi üzerine MKYK’nın bu ay içinde toplanacağı belirtildi. Toplantı sonrası MKYK’nın seçtiği kişi partiyi ocak ayında olağanüstü kongreye götürecek. 
     Yılmaz’ın istifasından sonra yerini dolduracak kişi için kendisine yakın bir ismi işaret etmesi bekleniyor. 
     
     Yılmaz yanlış enforme edildi’ 
     Devlet Bakanı Salih Yıldırım, alınan seçim sonucunun yapay olduğunu savunarak, "Kullanılan oylar çok bilinçli bir yönelim değil. Sıkıntılı seçmenlerin pasif yönelimidir. Vatandaş işsizdir, açtır, eğitimsiz, sağlıksızdır. Geleceğe umutla bakamamaktadır. Bu durumdan büyük ölçüde sistemi ve sistem partilerini sorumlu tuttu" diye konuştu. ANAP’ta yaşanan gerileme ve sorunların Genel Başkan’ın şahsından kaynaklanmadığını ifade eden Yıldırım, sözlerini şöyle sürdürdü 
     "Yılmaz, siyasi birikimi, kişiliği, becerisi ve aksiyonerliği açısından liderliği çok az tartışılacak olan insanlardan birisidir. ANAP’taki sorun ve sıkıntıların nedeni Genel Başkan’ı yanlış enforme eden dar çerçeveden kaynaklandı. Partinin kısa sürede bu sıkıntıları görüp yeni baştan yapılanacağını umuyorum." 
     



 SİYASET 
















</TEXT>
</DOC>
