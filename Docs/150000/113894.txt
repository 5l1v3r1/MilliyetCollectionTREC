<DOC>
<DOCNO> 113894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/19/son/soneko11.html </URL>
<DATE> 2002/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail'e su ihracatı... 
</HEADLINE>
<TEXT>

     Kayseri Şeker Fabrikası, İsrail'e 2 milyon dolarlık memba suyu ihraç edecek. 
     Kayseri Şeker Fabrikası Yönetim Kurulu Başkanı Vedat Ali Özışık, İsrail'in Matan Tavor firması ile imzalanan anlaşma töreninde, fabrika bünyesinde kurdukları ''Pansu'' tesislerinde ürettikleri suyun Türkiye sınırlarını zorlayarak, dünyaya açıldığını kaydetti. 
     Firma aracılığıyla İsrail'e 480 konteynır su ihraç edeceklerini belirten Özışık, şunları söyledi 
     ''Su, dünyada büyük ihtiyaç gibi görünse de bunu pazarlamak oldukça zor. Kalite açısından güçlü olmamıza rağmen, fiyat yönünden rekabet etmekte zorlanıyoruz. Yakında Almanya'ya da su ihraç edeceğiz. Fabrikamız, yılda 15 milyon dolarlık su ihraç edebilecek kapasitede. Önümüzdeki 9 ayda, ürettiğimiz suyun yüzde 55-60'ını ihraç eder duruma geleceğiz. Yapılan bu anlaşmayla Türkiye'ye 2 milyon dolar döviz girdisi sağlayacağız. Pansu'yu, fabrikamızın prestiji olarak görüyoruz.'' Matan Tavor firması Genel Müdürü Pinhas Abitbul da Avrupa'da 30'a yakın su üreten firmayla görüştüklerini, fiyat ve kalite açısından Pansu'yu tercih ettiklerini söyledi. 
     İhracat oranını, 10 milyon dolara çıkarabileceklerini ifade eden Abitbul, ''İsrail'e su girişleri, çok sıkı tutuluyor. Sağlık Bakanlığımız, Pansu üzerinde yaptığı incelemede, ülkemize girişinde sakınca görmedi. Suyunuz hem ucuz, hem de kaliteli. İlerde şeker ihracatıyla ilgili anlaşmalar da yapmayı planlıyoruz'' dedi. 
     Özışık ve Abitbul, 2 milyon dolarlık ihracat sözleşmesini imzaladıktan sonra, Pansu şişesinden birlikte su içtiler. 
     





</TEXT>
</DOC>
