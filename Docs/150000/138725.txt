<DOC>
<DOCNO> 138725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/24/son/sondun26.html </URL>
<DATE> 2003/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Chirac BM'de ikinci karar tasarısına gerek yok 
</HEADLINE>
<TEXT>

     Fransa Cumhurbaşkanı Jacques Chirac, BM Güvenlik Konseyi'nde Irak konusunda ikinci bir karar tasarısını gerekli görmediklerini söyledi. 
     Almanya'nın başkenti Berlin'de bulunan Chirac, Başbakan Gerhard Schröder ile akşam yemeğinde biraraya gelmeden önce yaptığı açıklamada, Irak'ın kitle imha silahlarının yok edilmesi gerektiğini, Almanya ile birlikte bunun barşıçı şekilde gerçekleştirilmesinin mümkün olduğuna inandıklarını söyledi. 
     Bunun da Irak'taki BM silah denetçilerinin çalışmalarıyla mümkün olduğunu savunan Chirac, Rusya, Almanya ve Fransa'nın, Irak'ın kademeli şekilde belirli bir takvim çerçevesinde silahsızlandırılmasına ilişkin olarak BM Güvenlik Konseyi'ne bir program verdiklerini söyledi. Chirac, ''Bu nedenle barış çabalarımızdan vazgeçmek için bir neden görmüyoruz. Tabii ki Irak, Essamud füzelerini imha etmeli. Bu nedenle BM'de yeni bir karar tasarısına da gerek görmüyoruz'' dedi. 
     Başbakan Schröder ise Chirac ile yapacağı görüşmede ağırlıklı olarak uluslararası güncel durumu değerlendireceklerini belirterek, ''Irak'ın barışçı şekilde silahsızlandırılması için her türlü çabayı harcayacağız. Bu Fransa ile olan ortak politikamızın temeli'' diye konuştu. 
     Schröder, görüşmeden önce gazetecilere yaptığı açıklamada, Irak konusunda ikinci bir karar tasarısına karşı çıktıklarını kaydederek, ''Fransa ile birlikte, 8 Kasım tarihli 1441 BM kararı çerçevesinde, silah denetçilerini desteklemek için yeterli imkanımız olduğunu düşünüyoruz'' dedi. 
     Başbakan Schröder, Fransa ile ortak görüşlerinin, ikinci bir BM kararına ihtiyaç duyulmadığı yönünde olduğunu vurguladı. 
     





</TEXT>
</DOC>
