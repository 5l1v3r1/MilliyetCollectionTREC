<DOC>
<DOCNO> 138347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/22/siyaset/siy03.html </URL>
<DATE> 2003/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürtlere gözdağı için gireceğiz’ 
</HEADLINE>
<TEXT>

Dışişleri Bakanı Yaşar Yakış, "Türk askeri bölgeye Kürtlerin bağımsız devlet kurmasını engellemek için girecek" dedi 
     ANKARA Milliyet 

     Türkiye ile ABD arasında önceki gün yükselen tansiyon, dün Ankara’nın yumuşamasıyla düştü. Önceki gün "ABD’nin karşısında kapı gibi duruyoruz" diyen Yakış, dün "Genel olarak anlaştık. Ancak detaylara ilişkin sorularımıza yanıt bekliyoruz" derken, kesilen müzakereler de Dışişleri Müsteşarı Uğur Ziyal’in ABD Büyükelçisi Robert Pearson’la görüşmesiyle yeniden başladı. Hafta sonu yapılacak heyetler arası müzakarelerin ardından mutabakat metinlerinin imzalanması ve ABD birliklerinin Türkiye’de konuşlanmasına ilişkin izin tezkeresinin TBMM’de salı günü oylanması bekleniyor. 
     
     Müzakereler başladı 
     İki başkent arasındaki kriz, dün sabah Pearson’ın Ziyal ile yaptığı görüşmede giderildi. Türk tarafından gelen talep üzerine gerçekleşen görüşmenin ardından Pearson, kendisine iletilen mesajı Washington’a aktardı. Üst düzey bir yetkili, "Görüşmelere ivme kazandırdık. Müzakereler devam edecek" dedi. 
     Yakış, siyasi ve askeri müzakerelerle ilgili bilgi verirken şunları söyledi "Türk askeri bölgeye göçü durdurmak, Kürtlerin bağımsız devlet kurmasını ya da Musul, Kerkük’e girişini engellemek ve Türkmenlerin güvenliğini sağlamak için girecek. Kürtlerle Türkiye arasında çatışma arzu etmiyoruz. Zaten onun için fazla sayıda Türk birliği gönderiyoruz ki gözdağı olsun." 
     



 SİYASET 












</TEXT>
</DOC>
