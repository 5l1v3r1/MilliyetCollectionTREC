<DOC>
<DOCNO> 147574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/04/son/sonspo29.html </URL>
<DATE> 2003/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor, 3 puana odaklandı... 
</HEADLINE>
<TEXT>

     Bursaspor Teknik Direktörü Erdoğan Arıca, ligde bulundukları kritik konum nedeniyle, Ankaragücü ile yapacakları maçı kazanmaktan başka birşey düşünmediklerini söyledi. 
     Erdoğan Arıca, antrenmanın ardından düzenlediği basın toplantısında, lige milli maç nedeniyle verilen 1 haftalık arayı çok iyi değerlendirdiklerini belirterek, kendi sahalarında ve seyircileri önünde yapacakları bu önemli maçı kayıpsız kapatmak istediklerini kaydetti. 
     Kelemen ve Bulat'ın sakatlıkları nedeniyle pazar günkü maçta oynayamayacak olmalarını eksiklik olarak görmediklerini anlatan Arıca, ''Sahaya 11 kişi çıkacağız. Bu da eksik olmadığımızı gösterir. Ligdeki konumumuz nedeniyle şiddetle puana ihtiyacımız var. Bu nedenle Ankaragücü maçını kazanmaktan başka birşey düşünmüyoruz'' dedi. 
     Arıca, zorlu maçta tribün desteğine ihtiyaç duyacaklarını ifade ederek, ''Taraftarlarımızdan pazar günü tribünleri doldurmalarını istiyoruz. Onların desteğiyle sahadan istediğimizi alarak ayrılacağımıza inanıyorum. Ancak lütfen bizi centilmenlik çerçevesinde desteklesinler, küfürlü tezahürat yapıp sahaya yabancı madde atmasınlar. Çünkü saha kapatma cezası alırsak, işimiz zorlaşır'' diye konuştu. 
     





</TEXT>
</DOC>
