<DOC>
<DOCNO> 125263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/17/son/sontur15.html </URL>
<DATE> 2002/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Zorunlu Tasarruf tartışması... 
</HEADLINE>
<TEXT>

     Sanayi ve Ticaret Bakanı Ali Coşkun, Anayasa Mahkemesi'nin Çalışanların Tasarruflarını Teşvik Yasası ile ilgili olarak aldığı iptal kararının 28 Aralık'ta yürürlüğe gireceğini hatırlatarak, 28 Aralık tarihine kadar ödeme planı ortaya koymak gerektiğini söyledi. 
     Coşkun, Hazine'nin bu konuda çalıştığını biliyorum. Sadece dörtte biri için değil, tamamını ödeme planı ortaya konacak" dedi. 
     Coşkun, Stratejik Teknik Ekonomik Araştırmalar Merkezi STEAM tarafından düzenlenen Bağımsız Kurullar ve Piyasa Ekonomisi Arenası toplantısında, zorunlu tasarruf hesapları konusunda kendisinin yaptığı açıklamalarla Hazine'den sorumlu Devlet Bakanı Ali Babacan'ın yaptığı açıklamalar arasındaki çelişkiye ilişkin soruları yanıtladı. 
     Anayasa Mahkemesi'nin iptal ettiği maddenin şubat ayında nema ödemelerinin yapılması, emekli olanlara ve 15 yılı doldurmuş olanlara paralarının ödenmesine dönük planı içerdiğini vurgulayan Coşkun, bu plana göre ödenmesi gereken paranın 3 katrilyon lira civarında olduğunu söyledi. 
     TOBB'un dünkü toplantısında Hazine'nin ödeme planını açıklamasının, piyasalarda canlanma etkisi yaratacağını anlattığını savunan Coşkun, "Tabii basın kendi görüşüne göre değerlendirir" dedi. 
     Anayasa Mahkemesi'nin, zorunlu tasarruftan yapılan ödemeleri düzenleyen maddeyi iptal ettiğini ve iptal kararının yürürlüğe girmesi için tanınan sürenin de 28 Aralık'ta dolacağını vurgulayan Coşkun, hesapta bulunan 12.8 katrilyon liranın paranın tasfiye edilmesi gerektiğini 
     söyledi. Coşkun, tasfiye edilmediği sürece hesabın, ekonominin sırtında kambur oluşturacağını ve baskı altına alacağını ileri sürdü. 
     
     ÇALIŞANDAN ALINMIŞ BORÇ 
     Devletin bu konuda adil olması gerektiğini ifade eden Coşkun, "Bir taraftan bankalar aracılığıyla Hazine borçlanıyor. Bu borçları hem dış hem iç borç olarak alıyor. 
     Ana para taksitleri ile beraber faizlerini de ödüyor. Bu para da, çalışan insanlardan alınmış bir borç. Bunun da ödenmesi gerekiyor" dedi. 
     Hazine'nin, bir ödeme planı hazırlığı içinde bulunduğunu ve ödemelerin Anayasa Mahkemesi'nin iptal ettiği tabloya göre yapılması gerektiğini kaydeden Coşkun, "28 Aralık tarihine kadar, yasada yer alan bir ödeme planı koymak lazım. Hazine'nin de bu konuda çalıştığını biliyorum. 
     Sadece dörtte biri için değil, tamamını ödeme planı ortaya konacak. Hazine de bunun ödenmesi görüşünde" diye konuştu. 
     





</TEXT>
</DOC>
