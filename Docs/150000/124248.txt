<DOC>
<DOCNO> 124248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/12/son/sontur06.html </URL>
<DATE> 2002/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
2003 çalışanların ''tatil yılı'' olacak... 
</HEADLINE>
<TEXT>

     2003 yılı, 30 Ağustos Zafer Bayramı dışında hiçbir bayram tatilinin hafta sonu izniyle çakışmaması özelliğiyle, kamu çalışanlarının adeta ''tatil yılı'' olacak. 
     Bu yılki takvimin, bayram tatillerinin ''idari izin'' yoluyla hafta sonu izniyle birleştirilmesine olanak tanımaması nedeniyle, 104'ü hafta sonu tatili olmak üzere 110.5 gün tatil yapan çalışanlar, gelecek yıl Bakanlar Kurulu'ndan ''müjdeli haber'' çıkmaması durumunda bile 6 gün daha fazla tatil yapma olanağı bulacaklar. Alışılagelen ''idari izin'' uygulamasının bu yıl da sürmesi halinde bayramlarla hafta sonları birleştirilerek tatil süreleri 120 güne çıkacak olan çalışanlar, yasal izinlerin de eklenmesiyle, yılın neredeyse yarısına yakınını tatille geçirecekler. 
     Geçen Kurban Bayramı'nın 22 Şubat Cuma günü başlaması nedeniyle arife günüyle birlikte sadece 2.5 çalışma gününü tatilde geçiren çalışanlar, 1 Ocak'taki yılbaşı izni ve hafta sonu izinlerinin dışında ilk uzun tatil imkanını, Şubat ayı içinde bulacaklar. 
     Kurban Bayramı tatiline 9 Şubat Pazartesi günü öğleden sonra başlayacak olan çalışanlar, yarım günlük arife mesaisinin ''idari izinle'' tatil edilmesi halinde bayramı, 9 günün mutluluğuyla kutlayacak. 
     Yeni yılda, Pazar gününe rastlaması nedeniyle ekstra izin yapma imkanı sağlamayan 30 Ağustos dışında, 23 Nisan ve 19 Mayıs günlerinde 1'er gün tatil yapacak olan çalışanları, Çarşamba günü kutlanacak olan 29 Ekim Cumhuriyet Bayramı'nda 5 gün tatil yapma fırsatı bekliyor. 
     Bayramın 1 gün öncesinde öğleden sonra başlayacak resmi tatilde, çalışanlar, Pazartesi tam gün ve Salı günkü yarım günlük mesailerinin ''idari izin'' yoluyla tatil ilan edilmesi durumunda, çalışma hayatının stresinden 5 gün boyunca kurtulabilecekler. 
     Çalışanlar, 2003 yılında son uzun tatil fırsatını Ramazan Bayramı'nda yakalayacaklar. Başlangıç ve bitiş tarihleri nedeniyle çalışanların, ''müjdeli haber'' beklentisi içine gireceği bayramda, Bakanlar Kurulu'nun 24 Kasım Pazartesi günkü yarım günlük mesaiyle resmi tatilin sona ereceği 28 Kasım Cuma gününü tatil etmesi durumunda, kamu çalışanları, 22 Kasım'da başlayacakları izinlerinden 1 Aralık Pazartesi günü dönecekler. 
     





</TEXT>
</DOC>
