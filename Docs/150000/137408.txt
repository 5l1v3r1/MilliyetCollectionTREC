<DOC>
<DOCNO> 137408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/18/guncel/gun01.html </URL>
<DATE> 2003/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD ile pazarlıkta direnin 
</HEADLINE>
<TEXT>

ABD ile pazarlıkları yürüten bakanlarla toplantı yapan Erdoğan, "Sonuna kadar mücadele edin" dedi 
     ABDULLAH KARAKUŞ Ankara 

     AKP lideri Recep Tayyip Erdoğan, ABD ile pazarlıkları yürüten bakanlara "Kolay kolay evet demeyin. Sonuna kadar mücadele edin" talimatı verdi. Erdoğan, ABD ile yapılan pazarlıkları dün Genel Merkez’den yönetti. Önce MYK’yı toplayan Erdoğan, ardından da Başbakan Yardımcısı Abdüllatif Şener, Devlet Bakanı Ali Babacan, Dışişleri Bakanı Yaşar Yakış ve Maliye Bakanı Kemal Unakıtan’ı Genel Merkeze çağırdı. Babacan ve Yakış, ABD ile sürdürülen temasları Erdoğan’a aktarırken görüşmelerin yazılı taahhüt alamamaktan ötürü tıkandığını dile getirdi. Yakış, Türkiye’nin 5 yıllık zararının 90 - 140 milyar dolar arasında olduğu bilgisini de verirken askeri, siyasi ve ekonomik alandaki görüşmelerin sürdüğünü aktardı. 
     
     SON TEKLİF 
     AKP kulislerinde ise ekonomik zararlarla ilgili ABD’ye son teklif olarak 10 milyarı hibe, 15 milyar doları da kredi olmak üzere 25 milyar dolar iletildiği belirtildi. 
     AKP MYK’da ise "Başbakanımız Türkiye’ye gelmeden tezkereyi Meclis’e getirmemeliyiz. Belki AB’den yeni bir inisiyatif çıkar ve savaş ertelenir. Bunun için direnmeliyiz. ABD ile ipleri de koparmayalım. Bu hafta da Meclis’e getirmesek iyi olur. Bunu ABD’ye anlatalım" tezi öne çıktı. 
     MYK sonrası açıklama yapan Genel Başkan Yardımcısı Dengir Mir Mehmet Fırat ise Türkiye’de yabancı askerlerin bulunması ve Türk askerlerinin başka bir ülkeye gönderilme yetkisini içeren tezkerenin Meclis’e gelip gelmemesi konusunda bir karar aşamasında olmadıklarını bildirerek, "Tezkerenin bu hafta içinde Meclis’e gelmesi zor görünüyor. Başbakan’ın yurtdışında olduğu bir dönem içerisinde böyle bir tezkerenin gelmesi de mümkün değil" diye konuştu. Fırat, "Tezkerenin gelmeme ihtimali olabilir mi " sorusuna da "Olabilir" karşılığını verdi. 
     
     ABD’DEN TEZKERE MESAJI 
     Bu arada, dün ABD’den "Yarın bugün tezkereyi mutlaka çıkarın, bu iş artık bitsin" mesajı geldi. Bu son dakika mesajına hükümetten de "İsteklerimiz karşılanmadan vekilleri ikna edemeyiz. Sonra ters bir karar çıkabilir, riskli olur. Bu yüzden tezkereyi yarın bugün getiremeyiz" yanıtı gitti. 
     



 GÜNCEL 














</TEXT>
</DOC>
