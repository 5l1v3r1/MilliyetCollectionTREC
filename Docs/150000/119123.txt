<DOC>
<DOCNO> 119123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/15/son/sontur10.html </URL>
<DATE> 2002/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Sprey satışlarına ''İsmail'' dopingi 
</HEADLINE>
<TEXT>

     Ağız kokusunu gidermek için kullanılan spreylerin, ''Çocuklar Duymasın'' adlı televizyon dizisinin de etkisiyle daha çok rağbet gördüğü bildirildi. 
     İstanbul Ticaret Odası Kozmetik Grubu Başkanı Dinçer Baykul, ithal ve yerli imalatı bulunan ağız spreylerinin daha çok gençler tarafından tüketildiğini söyledi. ''Çocuklar Duymasın'' adlı televizyon dizisindeki ''İsmail'' tiplemesinin ağız kokusu giderici sprey kullanmasının satışlar açısından olumlu etkisine dikkati çeken Baykul, ''Özellikle genç erkeklerde, kendini düzeltme dürtüsünden dolayı ağız spreyi kullanımı yaygın. Ekonomik krize rağmen, 'İsmail'in ağız spreyi kullanması satışlara olumlu yansıdı'' dedi. 
     ESKO Ecza ve İtriyat Deposu yetkilileri de portakal, kiraz, limon, nane ve mentol gibi yaklaşık 30 çeşidi bulunan ağız spreylerinin ferahlatıcı bir özelliğe sahip olduğunu belirttiler. 
     Bazı spreylerin, güzel kokunun yanı sıra ağız ve diş sağlığında da etkili olduğunu ifade eden yetkililer, bakımlı ve sağlıklı görünmek için kullanılan spreylerin Türkiye genelinde en çok İstanbul'da satıldığını vurguladılar. 
     TV dizisindeki 'İsmail' karakterinin sık sık kullanması nedeniyle ağız spreyi satışlarında olumlu bir hava yaşandığını dile getiren firma yetkilileri, satışlarda bu yıl geçtiğimiz yıla oranla ortalama yüzde 50 civarında artış olduğunu ifade ettiler. 
     
     DİZİNİN 'İSMAİL'İ... 

     Dizide ''İsmail'' karakterini canlandıran, İstinye Devlet Hastanesi'de ambulans şoförü olarak çalışan Süleyman Yağcı da, ''Kullandığım spreyden almak için, herkes bana markasını soruyor'' diye konuştu. 
     Halktan çok olumlu tepkiler aldığını ifade eden Yağcı, ''İnsanlar benim kullandığım her şeye ilgi gösteriyor. Dizide ağız spreyi kullanmam çok büyük reklam oldu. Reklam teklifleri bekliyorum. Reklam gelmezse, başka ürünler kullanmaya başlayacağız'' dedi. 
     





</TEXT>
</DOC>
