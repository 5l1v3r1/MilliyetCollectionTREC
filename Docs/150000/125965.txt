<DOC>
<DOCNO> 125965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/20/son/sontur57.html </URL>
<DATE> 2002/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş "Fatura AK Parti'ye çıkarılamaz" 
</HEADLINE>
<TEXT>

     CHP Milletvekili Kemal Derviş, Kopenhag zirvesi sonuçlarını bir başarı olarak değerlendirmediğini, ancak bunun faturasının AK Parti'ye çıkarılmasının haksızlık olacağını söyledi. 
     Avrupa Konvansiyonu toplantılarında TBMM'yi temsil eden milletvekilleri arasında bulunan Derviş, Brüksel'de gazetecilere yaptığı açıklamada, "Helsinki'den sonra rehavete kapılmadan daha hızlı çalışabilseydik, Kopenhag'a daha güçlü gelebilirdik" dedi. 
     Derviş, 1999-2002 arasındaki 3 yılın Türkiye için iyi yıllar olmadığını, önümüzdeki iki yılın da çok ciddi değerlendirilmesi gerektiğini söyledi. Ekonomi alanında her kafadan farklı sesler çıkmaya başladığını, bunun kendisini tedirgin ettiğini ifade eden Derviş, şunları kaydetti 
     "İhale Yasası'nın ertelenmesine yönelik mesaj verilmesi hiç hoş bir şey değil. Ekonominin bir daha krize girmeyecek şekilde yönetilmesi lazım. Son 3-4 gündür, birbirine zıt açıklamalar yapılıyor. Eşgüdüm eksikliğini sergileyen bir hava oluştu. Bu durum geçmişte bize çok zarar vermişti. AK Parti tek başına iktidarda olduğu halde eşgüdümü sağlayamayacaksa halimiz kötü. Ekonomiden sorumlu tek bakan olması lazım. Umarım bu durumu hemen değiştirirler." 
     





</TEXT>
</DOC>
