<DOC>
<DOCNO> 103263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/22/siyaset/siy04.html </URL>
<DATE> 2002/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip’ten çocuklarına 100 bin dolarlık eğitim 
</HEADLINE>
<TEXT>

Erdoğan’ın oğlu Bilal’in gideceği Harvard’ın masrafı 45 bin dolar, kızları Esra ve Sümeyye’nin gittiği Indianapolis’in masrafı ise 25 bin dolar 
     SİNAN TOROS İstanbul 

     AKP Genel Başkanı Recep Tayyip Erdoğan, ABD’de öğrenim gören oğlu Bilal ile kızları Sümeyye ve Esra’yı, eşi Emine Erdoğan’la birlikte Chicago’ya uğurladı. 
     Atatürk Havalimanı VIP Salonu’nda gazetecilerin sorularını cevaplandıran Erdoğan, oğlu Bilal’in Harvard Üniversitesi’nde kamu yönetimi alanında master yapacağını, kızları Esra ve Sümeyye’nin ise Indianapolis’te tarih ve sosyoloji eğitimi gördüklerini söyledi. 
     Erdoğan, Washington Post gazetesinde "ABD yönetiminin AKP iktidarını istemediği" şeklinde bir haber çıktığının hatırlatılması üzerine, "Gazetedeki ifade öyle değil, bir tercüme yanlışı var. Orada AKP’nin adı dahi geçmiyor. Bu konuyu arkadaşlarımızla görüştüler, bununla ilgili yeni bir haber çıkacak. Böyle bir şey söz konusu değil" diye konuştu. 
     Erdoğan, "Merkez sağdan partinize yeni katılımlar olacak mı " sorusuna ise "Bizi izlemeye devam ederseniz göreceksiniz" yanıtını verdi. 
     Erdoğan, Necmettin Erbakan’ın milletvekili adaylığı konusunda "Sadece bana düşen hayırlı olsun’ demektir" dedi. 
     
     Burak da İngiltere’de 
     Erdoğan’ın en büyük çocuğu Burak Erdoğan ise İngiltere’de ekonomi eğitimi görüyor. Hayatını şubat ayında Sema Ketenci ile birleştiren Burak Erdoğan, okulunu iki yıl sonra bitirecek. 
     
Çocuklarını Amerika’ya uğurladı      AKP Genel Başkanı Tayyip Erdoğan, ABD’de öğrenim gören oğlu Bilal ile kızları Sümeyye ve Esra’yı, eşi Emine Erdoğan’la birlikte Chicago’ya uğurladı. Harvard Üniversitesi’nde yüksek lisans eğitiminin bir yıllık maliyeti, bölümüne göre değişmekle birlikte ortalama 30 bin dolar. Konaklama üzerine eklendiğinde bu rakam 40 - 45 bin dolara çıkıyor. Indianapolis’te üniversite öğrenimi ise bir yıllık 16 bin dolar. Konaklama ile birlikte ise 20 - 25 bin dolar civarında. 
     



 SİYASET 

























</TEXT>
</DOC>
