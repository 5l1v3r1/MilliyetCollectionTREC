<DOC>
<DOCNO> 132996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/24/son/sontur31.html </URL>
<DATE> 2003/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Adalet Bakanı, Öcalan'ın avukatlarıyla görüştü... 
</HEADLINE>
<TEXT>

     Adalet Bakanı Cemil Çiçek, terör örgütü elebaşı Abdullah Öcalan'ın avukatları Hasip Kaplan ve Aysel Tuğluk ile görüştü. Avukatların Öcalan ile görüşmelerinin hava muhalefeti nedeniyle gerçekleşemediğini belirten Çiçek, ''Devlet bugüne kadar bu kişinin görüşmelerine hiçbir zorluk çıkarmamıştır, aksine her zaman kolaylıklar sağlamıştır'' dedi. 
     Çiçek, Öcalan'ın avukatları Hasip Kaplan ve Aysel Tuğluk ile görüşmesinin ardından yaptığı açıklamada, avukatların 8 haftadır görüşemediklerini söylediklerini ifade etti. Kış şartları nedeniyle hava muhalefeti bulunduğunu kaydeden Cemil Çiçek, devletin herhangi bir engellemesinin söz konusu olmadığını söyledi. Çiçek, şunları ifade etti 
     ''Bu kişi orada ilk defa kalmıyor. Aşağı yukarı içeri gireli 4 seneye yakın zaman oldu. Şimdiye kadar devlet görüşmek isteyenlere bir zorluk mu çıkarmış Devlet en fazla toplumun tepki duyduğu zamanda bile bu görüşmeleri rahatlıkla yaptırmıştır. Her zaman bu kolaylıklar sağlanmıştır. Ben avukatlara sadece şu soruyu sordum Eğer bir kasıt ile görüştürülmediklerini söylüyorlarsa, ki bana göre böyle bir şey yok, o zaman durup dururken niye en sıkıntılı dönemde görüşme yapılmış da şimdi yapılamıyor Onu da durup kendi vicdanlarında sormaları lazım. Türkiye gerilim istemez. Biz gerilim istemeyiz. Gerilimlerden kimseye bir fayda olmamıştır. Ha birilerine faydası olmuştur gerilimlerin, bu kavgaların ama bu coğrafyada yaşayanlara değil.'' Öcalan'ın görüşmelerini rahatlıkla yaptığını kaydeden Çiçek, şöyle dedi 
     ''Hem de açık görüş yapıyor. Değil duvarların arkasından, camların arkasından. Yüz yüze oturup görüşüyorlar. Onun bir yönetmeliği var. O şartlara haiz olan herkes görüşüyor. Herkesin bu kuralların işlemesine yardımcı olması lazım. Devlet kurallar bütünüdür. Cezaevinin de kuralları var, ziyaretin de kuralları var. Gidenlerin de bu kurallara uyması lazım. Ana, baba, kardeş olarak görüşebilirsiniz. Ama, bunun dışına çıktığınız takdirde kural ihlali olur. O takdirde de görüşme hakkınızı kaybedersiniz.'' Bakan Çicek, görüşmelerin her hafta Çarşamba günü yapıldığını, hava koşulları uygun olursa önümüzdeki hafta Çarşamba günü avukatların Abdullah Öcalan ile görüşebileceğini bildirdi. 
     





</TEXT>
</DOC>
