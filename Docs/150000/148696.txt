<DOC>
<DOCNO> 148696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/10/guncel/gun09.html </URL>
<DATE> 2003/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat çabuk pes etti 
</HEADLINE>
<TEXT>

Savaşın 21’inci gününde dünya canlı yayından başkent Bağdat’ın düşüşünü izledi. Kent merkezine kolayca giren ABD askerini halk coşkuyla karşıladı... 
     Saddam Hüseyin öldü, ölmedi tartışmaları giderek kızışırken dün tüm dünya rejimin kalbinin attığı Bağdat’ın nasıl kolayca düştüğünü hayretler içinde izledi. Bağdat’taki ABD askerlerinin sayısının 10 bini geçtiği bildirilirken, ülkedeki koalisyon askerlerinin sayısının 135 bini bulduğu açıklandı. Saddam rejiminin ülkenin güneyinden sonra Bağdat’ta da etkinliğini kaybettiğine tanık olan başkentliler, küçük gruplar halinde zafer işareti yaparak "Good America" İyi Amerika ve "Good good Bush" İyi iyi Bush şeklinde sloganlar attılar. 
     
     BASIN TOPLANTISI OLMADI 
     Kentin büyük bölümüne hakimiyetini ilan eden Amerikan askerleri dün kentin önemli bölgelerinde kontrolü sağladı. Aslında Saddam rejiminin en azından Bağdat’ın merkezinde çöktüğü, medya merkezi olarak kullanılan Filistin Oteli’ni Irak Enformasyon Bakanlığı yetkililerinin günlük basın toplantıları için hazırlamaya başlamamasıyla ilk işaretlerini vermeye başlamıştı. Enformasyon Bakanı El Sahaf da ortalıkta görünmüyordu. 
     
     OTELDE GÖVDE GÖSTERİSİ 
     Dünün önemli gelişmelerinden biri de önceki gün bir ABD tankının ateş açması sonucu iki medya mensubunun öldüğü, üçünün de yaralandığı Filistin Oteli’nin bu kez Amerikan askerlerini ağırlamasıydı. Reuters muhabiri, 10’dan fazla Abrams tankı ve amfibi saldırı araçlarının eşliğinde otelin önüne gelen Amerikan askerlerinin hiçbir direnişle karşılaşmadıklarını söyledi. Reuters muhabiri Halid Yakub, "Bağdat’ın düşüşü tamamlandı" dedi. Otelin içine giren bir grup ABD askeri de adeta gövde gösterisi yaptı. 
     ABD deniz piyadelerinin Bağdat’ta gizli polis karargahını ele geçirmesi de dünün önemli gelişmeleri arasındaydı. Askerlerle beraber binaya giren Reuters muhabiri, Reşid Oteli’ne çok yakın mesafede olan gizli polis karargahının Amerikan askerlerince alındığını söyledi. 
     
     SEVİNÇ GÖSTERİLERİ 
     Amerikalıların, Baas Partisi’nin Bağdat’ın batı mahallelerinden birinde bulunan eğitim merkezini de ele geçirdiği bildirildi. Amerikan askerleri ve araçlarını önce meraklı ve kaygılı gözlerle karşılayan Bağdatlılar ise, Saddam’ın ve adamlarının kentte kontrolü kaybettiğinin farkına varınca sevinç gösterileri yapmaya başladı. 
     


GÜNCEL 

























</TEXT>
</DOC>
