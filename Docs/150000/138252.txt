<DOC>
<DOCNO> 138252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/21/son/sonspo26.html </URL>
<DATE> 2003/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol... Kunter Beşiktaş'ı yenerek toparlanmak istiyoruz 
</HEADLINE>
<TEXT>

     Türkiye Basketbol Ligi'nde iki ezeli rakip Galatasaray ile Beşiktaş yarın karşı karşıya gelecek. 
     İki takım arasındaki karşılaşma Ahmet Cömert Spor Salonu'nda saat 16.15'te yapılacak. Karşılaşmayı Fatih Söylemezoğlu, İsmail Aydın hakem ikilisi yönetecek. 
     Ligde Galatasaray, 17 maçta 11 galibiyet, 6 yenilgi alarak 28 puanla 4. sırada bulunuyor. Sarı-kırmızılılar, son iki maçında İstanbul Tekelspor ve Pınar Karşıyaka'ya yenilerek inişe geçti. 
     Beşiktaş ise 17 maçta 7 galibiyet, 10 yenilgiyle 24 puan topladı ve 10. sırada yer aldı. Ezeli rakibinin aksine son haftalarda çıkış yakalayan Beşiktaş, son iki haftada OYAK Renault ve İTÜ'yü yenme başarısı gösterdi. 
     Bu arada iki takım arasında ligin ilk yarısında Süleyman Seba Spor Salonu'nda yapılan maçı, Galatasaray 14 sayı farkla, 88-74 kazanmıştı. 
     
     KUNTER ''TOPARLANMAK İSTİYORUZ'' 
     Galatasaray Antrenörü Erman Kunter, yaptıkları son 2 maçı kaybettiklerini, yarın Beşiktaş'ı yenerek toparlanıp yeniden çıkışa geçmek istediklerini söyledi. 
     Kunter, Beşiktaş ile güzel bir maç yapacaklarını belirterek, ''Aldığımız yenilgiler normal. Her takım birbirini yenebilir. Beşiktaş da son 2 maçını kazandı. Rakibimiz bir çıkış içinde. Takımda da eksik yok. Beşiktaş'ı yenmeye çalışacağız'' dedi. 
     Fenerbahçe ile yaptıkları maçta çıkan olaylar nedeniyle seyircisiz maç oynama cezası aldıklarını ve bunun Beşiktaş maçında uygulanacağını kaydeden Kunter, şöyle konuştu 
     ''Gönül istedir ki maçı seyircili oynayalım. Sadece Galatasaray seyircisi değil, Beşiktaş taraftarı da gelsin ve maçı izlesin isterdik. Ancak aldığımız cezadan dolayı bu mümkün değil. Sporun bu tip olayları aşması lazım. Basketbol seyircisiz yapılacak bir organizasyon değil. Taraftar karşısında oynanarak güzelleşek bir spor.'' 
     
     BEŞİKTAŞ CEPHESİ 
     Beşiktaş Menajeri Zeki Can ise son 2 maçı kazanarak çıkışa geçtiklerini, Galatasaray'ı da yenerek galibiyet serisine devam etmeyi amaçladıklarını dile getirdi. 
     Can, iki takım için de önemli bir karşılaşmanın olacağını vurgulayarak, ''Galatasaray, sıralamada bizden daha iyi. Ama bu onların favori olduğu anlamına gelmez. Biz sonuna kadar mücadele edeceğiz ve rakibimizi yenmeye çalışacağız'' dedi. 
     Maçın seyircisiz oynanmasına da değinen Can, şöyle konuştu 
     ''Ligde zaten en fazla 6 tane böyle maç yapılıyor. Seyircinin ilgi gösterdiği ve salonu doldurduğu maçlar bunlar. Biz seyirci karşısında oynamak isterdik. Galatasaray taraftarının olması da bizi etkilemezdi. Seyirciyle oynanması Türk basketbolu için önemliydi. Ama yarın seyirci olmayacak, bu nedenle üzgünüz.'' 
     





</TEXT>
</DOC>
