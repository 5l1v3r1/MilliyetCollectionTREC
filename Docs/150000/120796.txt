<DOC>
<DOCNO> 120796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/24/son/sonspo10.html </URL>
<DATE> 2002/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta Ahmet Dursun, Dinamo Kiev maçında yok... 
</HEADLINE>
<TEXT>

     Beşiktaş'ta, sol dizinin altında kas yapışması nedeniyle ödem oluşan ve uzun süre takımdan ayrı kalan Ahmet Dursun'un, Dinamo Kiev ile 28 Kasım Perşembe günü yapılacak UEFA Kupası 3. tur ilk maçında forma giyemeyeceği açıklandı. 
     Beşiktaş Kulübü Doktoru Yalçın Yavuzer, Ahmet'in ağrılarının sürdüğünü belirterek, ''Almanya'da Ahmet'i kontrol eden Dr.Wolfarth ile de görüştük. O da Ahmet'in 1 veya 2 hafta daha dinlendirilmesini istedi'' dedi. 
     Ahmet Dursun'a Alman doktorun programını uyguladıklarını belirten Yavuzer, golcü futbolcunun henüz ağrılarının geçmediğini ve Dinamo Kiev maçında forma giyemeyeceğini bildirdi. 
     İlhan Mansız'ın cezalı olması, Ahmet Dursun'un da sakatlığı nedeniyle Dinamo Kiev karşısında oynayamayacak olmaları, teknik direktör Mircea Lucescu'yu sıkıntıya sokarken, diğer sakat oyuncuların UEFA Kupası maçına yetiştirilmelerini istediği öğrenildi. 
     
     PANCU'NUN DA MR'I ÇEKİLECEK 
     Beşiktaş'ta, Adanaspor maçında sakatlanan Kaan Dobra'dan sonra, Pancu'nun da yarın MR'ının çekileceği bildirildi. 
     Yavuzer, Pancu'nun dünkü maçta sağ dizine darbe aldığını ve bu bölgede ağrılar hissettiğini kaydederek, önlem amacıyla yarın Rumen futbolcunun MR'ını çekeceklerini söyledi. 
     Pancu ve Kaan Dobra'nın darbeye bağlı olarak kaslarında ezilme meydana geldiğini anlatan Yavuzer, ''2 futbolcunun da sakatlığı çok önemli değil. Pancu ve Kaan büyük bir ihtimalle Dinamo Kiev maçında oynarlar'' dedi. 
     
     SERGEN İÇİN SEFERBERLİK 
     Yavuzer, sakatlığı süren Sergen'i Dinamo Kiev maçına yetiştirmek için tüm olanaklarını kullandıklarını anlattı. 
     Sergen'in, yarından itiberin saha çalışmalarına başlayacağını vurgulayan Yavuzer, bu futbolcuya uygulayacakları özel bir programla, perşembe gününe dek hazır duruma getirmeye çalışacaklarını kaydetti. 
     Yavuzer, sakatlığı nedeniyle Adanaspor maçında oynayamayan Serdar'ın da, Dinamo Kiev karşısında forma giyme olasılığının yüksek olduğunu sözlerine ekledi. 
     





</TEXT>
</DOC>
