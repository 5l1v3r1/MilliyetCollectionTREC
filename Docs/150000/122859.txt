<DOC>
<DOCNO> 122859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/05/son/soneko06.html </URL>
<DATE> 2002/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüketiciler haklarını bilmiyor... 
</HEADLINE>
<TEXT>

     Türkiye'de tüketicilerin bazı haklarından yeterince haberdar olmadığı bildirildi. 
     Trabzon Esnaf ve Sanatkarlar Odaları Birliği yetkilileri, Odaların Disiplin Kurulu Yönetmeliği'nde bazı davranışlara karşı verilecek cezaların belirlendiğini hatırlatarak, ceza gerektiren bazı davranışları şöyle sıraladılar 
     ''Satıcının, alacağı ürüne bakmakta olan müşteriye Alacaksan al almayacaksan bizi daha fazla meşgul etme demesi, şoförün veya esnafın üzerinde bozuk para olmayan müşteriye Ne bu kardeşim bankamıyız biz, git bozdur gel ifadesini kullanması, berberin tıraş sırasında müşterisinin kulağını kesmesi, şoförün yolcuya su sıçratması, fırıncıların pazar yerinde, açık ortamlarda ekmek satması, dolmuşlarda bir kişilik yerde iki kişinin oturması, şoförün yolcuyu farklı adrese bırakması, pantolonun belini genişletmek isteyen terzinin boyunu kısaltması, kuru temizleme sırasında elbisenin boyunun çekmesi, boyasının atması, çay servisi yapan garsonun çayı müşterinin üzerine dökmesi.'' TESOB Başkanı Halil İbrahim Kalfaoğlu ise bu tür davranışlarda bulunanlar hakkında yıllık aidatın iki katı kadar para cezası uygulandığını belirterek, bu rakamın kalkınmada öncelikli illerde 52 milyon lira, büyük şehirlerde 100 milyon lira olduğunu bildirdi. 
     Kalfaoğlu, para cezasını gerektiren bir fiilden disiplin cezası alan ve aynı fiili, cezanın kesinleşmesi tarihinden bir yıl içerisinde tekrar işleyen kişiye bu mükerrer durumu nedeniyle yıllık aidatının beş katı kadar para cezasının verileceğini de ifade ederek, ''Bu tür şikayetlerde bulunmak isteyen vatandaşlar Esnaf ve Sanatkarlar Odaları Birlikleri'ne başvurabilir. Bu şikayetler, Disiplin Kurulu tarafından incelenir'' dedi. 
     





</TEXT>
</DOC>
