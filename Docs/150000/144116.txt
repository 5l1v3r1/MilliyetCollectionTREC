<DOC>
<DOCNO> 144116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/21/spor/spo04.html </URL>
<DATE> 2003/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Sümer memnun değil 
</HEADLINE>
<TEXT>

Trabzonspor Başkanı, ligde bulundukları yerin kendisini tatmin etmediğini ifade etti, "Bu yıl başarılı gözükebiliriz, ancak daha yukarılarda olmalıydık" dedi 
     Üç transfer 
     TRABZONSPOR Kulübü Başkanı Özkan Sümer, henüz gurur duyulacak sonuçlar almadıklarını belirtti. Sümer, "Ligde daha iyi yerlerde olmalıyız. Ama geçmişten çok ders çıkardık. Bu yıl başarılı gözükebiliriz ancak gelecek yıl daha farklı bir takım izlenecek" dedi. Sezon sonu üç transfer yapmayı düşündüklerini de belirten Özkan Sümer, eleştirilere de sert yanıt verdi. 
     
     Yanlış yaptık’ 
     SÜMER, "Üzerimizde transfer konusunda baskı var. Ne yazık ki bu baskılara geçmişte aldandık ve istenilenler doğrultusunda yanlış yaptık. Paramız gitti, zaman kaybettik, Avrupa’dan olduk, az kalsın ligden düşüyorduk. Camiayı mutlu etmek görevimiz. Ama belirli bir kesim, takım ne yaparsa yapsın tatmin olmuyorsa bu bizim sorunumuz değil" açıklamasını yaptı. 
     
     Trabzon’da Şota sesleri 
     TEKNİK Direktör Samet Aybaba’nın "Gelecek yıl bize kaliteli bir golcü gerekiyor" raporu üzerine harekete geçen yönetim, ilk sıraya eski oyuncusu Şota Arvaladze’yi aldı. İskoçya’nın Glasgow Rangers kulübünde oynayan 30 yaşındaki Gürcü yıldız için başkan Özkan Sümer’in eski yöneticilerden Cafer Hazaroğlu’nu devreye soktuğu öğrenildi. Gürcistan Milli Takımı’nın orta sahasında oynayan Giorgi Kinkladze de gündeme girdi. 
     
     Fatih seferberliği 
     HEM belinden, hem de tendonundan rahatsızlığı bulunan kaptan Fatih Tekke’nin Bursaspor maçına yetişmesi için büyük çaba harcanıyor. Kulüp doktoru Mesut Çelebi, Fatih’e yoğun tedavi uygulandığını ancak durumunun belirsiz olduğunu söyledi. 
     



 SPOR 





























</TEXT>
</DOC>
