<DOC>
<DOCNO> 101870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/14/son/sonspo07.html </URL>
<DATE> 2002/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Efes Pilsen, ABD'li Antonio Granger ile anlaştı 
</HEADLINE>
<TEXT>

     Erkekler Birinci Basketbol Ligi'nin son şampiyonu Efes Pilsen, ABD'li oyuncu Antonio Granger ile anlaştı. 
     Lacivert-beyazlıların, 26 yaşında ve 1.97 metre boyundaki forvet oyuncusu Granger ile faks yoluyla 1 yıllık sözleşme imzaladıkları açıklandı. 
     Geçen sezon İspanya Ligi'nde Caja San Fernando'da oynayan Antonio Granger, İspanya Ligi bittikten sonra Avrupa Ligi ''Dörtlü Final'' maçlarının başlamasına kısa bir süre kala İtalya Ligi takımlarından Kinder Bologna'ya transfer olmuştu. 
     Granger'ın, Kinder Bologna formasını giydiği son 8 maçta, 11.5 sayı, 4 ribaund, 6 asist ortalamasıyla oynadığı öğrenildi. 
     Efes Pilsen Kulübü Genel Menajeri Engin Özerhun, Granger'ın geçen sezon da listelerinde olduğunu, ancak çeşitli nedenlerden dolayı transferini bu sezon gerçekleştirebildiklerini belirterek, ''Hücum gücü çok fazla olan bir oyuncu. Bu transferle gücümüze güç kattık'' dedi. 
     Granger'ın, yeni sezonda da formalarını giyecek olan diğer ABD'li oyuncu Marcus Brown ile çok iyi bir ikili oluşturacağını savunan Özerhun, bu transferin gerçekleşmesi ile geçen sezon kadroda yer alan Stombergas ile yollarını ayırdıklarını bildirdi. 
     





</TEXT>
</DOC>
