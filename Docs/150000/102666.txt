<DOC>
<DOCNO> 102666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/19/son/sondun01.html </URL>
<DATE> 2002/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de elinde füze bulunduran şirket başkanı tutuklandı. 
</HEADLINE>
<TEXT>

     ABD'de, bir terörizmle mücadele, danışma ve eğitim şirketinin başkanı, kayıtlı bulunmayan 54 milyon dolar değerinde 2 bin 352 küçük füzeyi elinde bulundurmaktan tutuklandı. 
     New Mexico eyaletinde bulunan High Energy Access Tools HEAT adlı şirketin Kanada kökenli başkanı David Hudak hakkında, federal mahkemede dava açıldı. 
     Hudak, Kanada vatandaşı olarak ABD'de kaçak yollardan bulunmakla da suçlanıyor. 
     Açılan davada, söz konusu füzelerin hafif zırhlı araçları yok etmek üzere tasarlandığı belirtildi. HEAT firmasında federal ajanlarca yapılan ayrıntılı aramada, daha çok füze ve patlayıcının da ele geçirilmesi bekleniyor. 
     HEAT'in, Birleşik Arap Emirlikleri ve Yemen gibi ülkelerinden gelen öğrencilere eğitim verdiği de iddia ediliyor. Hudak'ın, 11 Eylül terörist saldırılarının arkasındaki El Kaide örgütüyle olası bağlantısına ilişkin ise kanıt bulunmadı. 
     Şirketin bulunduğu New Mexico eyaletindeki Roswell kenti, 1947 yılında bir UFO'nun düştüğüne ilişkin iddialarla gündeme gelerek ünlenmişti. 
     





</TEXT>
</DOC>
