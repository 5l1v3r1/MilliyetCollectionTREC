<DOC>
<DOCNO> 133026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/25/guncel/gun07.html </URL>
<DATE> 2003/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İki kadın banka soydu 
</HEADLINE>
<TEXT>

Rami Toptancılar Çarşısı’nda bulunan banka şubesi, ikisi kadın beş kişi tarafından soyuldu. Emniyet, örgütten şüpheleniyor 
     DİNÇER ŞEREF İstanbul 

     Eyüp’te bir banka şubesini soyan ikisi kadın beş kişi, 12.5 milyar lira ile güvenlik görevlisinin silahını alarak kaçtı. Polis soyguncuların örgüt üyesi oldukları ihtimali üzerinde duruyor. Rami Toptancılar Çarşısı’nda bulunan banka şubesine dün saat 10.30 sıralarında, otomatik silah taşıyan biri kadın üç kişi geldi. Erkeklerin kar maskeli, kadın soyguncunun da şapkalı olduğu belirtildi. Biri kadın iki soyguncunun da dışarıda bekledikleri kaydedildi. 
     Etkisiz hale getirdikleri güvenlik görevlisi Erdal Kartal’ın tabancasını gasp eden saldırganlar, personel ve müşterileri yere yatırdıktan sonra, veznede bulunan 12.5 milyar lirayı aldı. 
     Soyguncular, bankanın 15 metre yakınında Reşadiye Caddesi’nde park ettikleri 34 LBE 72 plakalı otomobile binerek olay yerinden uzaklaştı. Polis, dört kilometre takip edebildiği otomobilin izini kaybetti. Soyguncular, çıkarken bomba süsü verilmiş bir paket bıraktı. Görgü tanıkları, soygunculardan birinin kaçarken mermilerini yere düşürdüğünü ve dönerek mermileri topladığını söyledi. Banka güvenlik kamerası görüntüleri incelemeye alınırken, güvenlik görevlisi de ifadesine başvurulmak üzere emniyete götürüldü. Aynı banka şubesi 1992 yılında da soyulmuştu. 
     



 GÜNCEL 






















</TEXT>
</DOC>
