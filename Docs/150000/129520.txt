<DOC>
<DOCNO> 129520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/08/son/soneko24.html </URL>
<DATE> 2003/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Ali Coşkun İhracatçımızın önündeki engelleri kaldıracağız 
</HEADLINE>
<TEXT>

     Sanayi ve Ticaret Bakanı Ali Coşkun, ''Hükümet olarak sanayicimizin, ihracatçımızın önündeki bütün engelleri kaldırmayı hedefledik'' dedi. 
     Almanya'nın Frankfurt kentindeki Heimtextil Ev Tekstili Fuarı'nın açılışına katılan Coşkun, Türkiye ekonomisinin karşı karşıya kaldığı dar boğazların aşılmasında, yatırım, üretim ve ihracat seferberliğinin büyük önem taşıdığını kaydetti. 
     Coşkun, ''Heimtextil fuarında ihracatın marka olma yolundaki hamlelerini gördük, gurur duyduk, kendilerine başarılar diliyoruz'' diye konuştu. 
     Tekstil sektörünün hem emek hem de teknolojinin hızla gelişmesi nedeniyle globalleşme sürecinde, dünyada rekabetin çok hızlı olduğu bir sektör olduğunu belirten Coşkun, şunları söyledi 
     ''Tabii ki tekstil, konfeksiyon ihracatı bizim toplam ihracatımızın içinde yüzde 30'lar seviyesinde önemli bir yer tutmaktadır. O bakımdan geleceğini çok iyi görüyorum. Ama hükümet mutlak suretle engelleri kaldırarak, onların rekabet şansında girdi maliyeti bakımından enerji başta olmak üzere tedbir almak durumundadır. Biz de bunun üzerinde çalışıyoruz.'' Bakan Coşkun, fuara katılan Türk firmalarını tek tek ziyaret ederek, kendilerine başarılar diledi. 
     Türkiye Ev Tekstili Sanayicileri Derneği Başkanı Yılmaz Ulusoy da, sektörün daha ileri noktalara gelebilmesi için devlet ile sektörün sırt sırta vermesi ve Türkiye'nin bir marka peşinde koşması gerektiğini söyledi. 
     Ulusoy, sırt sırta verildiğinde, tüm dünyayla başedebilecek bir ölçüye gelebileceğini kaydetti. 
     Bakan Coşkun, bugün ayrıca fuara katılan tekstilciler ile toplantı yaptıktan sonra İstanbul'a dönecek. 
     





</TEXT>
</DOC>
