<DOC>
<DOCNO> 102141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/16/ekonomi/eko08.html </URL>
<DATE> 2002/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye, faiz dışı fazla hedefinde rahat 
</HEADLINE>
<TEXT>

     Bütçe, bu yılın ilk yedi ayında 20 katrilyon 619 trilyon lira açık verdi. Maliye Bakanlığı, ocak - temmuz dönemine ilişkin bütçe uygulama sonuçlarını açıkladı. 
     Açıklamaya göre, bu dönemde faiz dışı bütçe fazlası, 11 katrilyon 337 trilyon lira düzeyinde gerçekleşti. 
     
     Giderin yarısı faiz 
     Yılın ilk yedi aylık döneminde 41 katrilyon 895 trilyon lira bütçe geliri elde edilirken, giderler, yarıya yakını faiz gideri olmak üzere 62 katrilyon 514 trilyon lira düzeyinde gerçekleşti. Bu dönemde bütçe açığı 20 katrilyon 619 trilyon lira oldu. Ekonomik programın en önemli unsuru olan faiz dışı bütçe fazlasının, bundan önceki seyrine uygun olarak, temmuz sonu itibariyle de öngörülen hedefin üzerinde gerçekleştiğine dikkat çekildi. Haziran sonunda 10.6 katrilyon lira düzeyinde bulunan faiz dışı bütçe fazlasının, yıl sonu itibariyle 15.9 katrilyon lira olması öngörülüyor. 
     Açıklamaya göre, 41.9 katrilyon liralık bütçe gelirlerinin 30 katrilyon 462 trilyon lirasını vergiden sağlandı. 62.5 katrilyon lira olan bütçe harcamalarının yüzde 48.88’i ise faiz harcamalarına gitti. 
     



 EKONOMİ 




















</TEXT>
</DOC>
