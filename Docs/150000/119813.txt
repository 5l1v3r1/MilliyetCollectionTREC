<DOC>
<DOCNO> 119813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/19/son/sontur19.html </URL>
<DATE> 2002/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'dan milletvekillerine ''İş takibi yapmayın'' 
</HEADLINE>
<TEXT>

     AK Parti Genel Başkanı Recep Tayyip Erdoğan, milletvekillerinden Bakanlıklarda ''iş takibi'' yapmamalarını isteyerek, milletvekillerinin bakanlardan isteklerini, bir örneği grup yönetiminde kalacak formlara yazacaklarını bildirdi. 
     AK Parti, 22. Dönem Parlamento'da ilk grup toplantısını gerçekleştirdi. Eski Senato Salonu'nda yapılan toplantıya yoğun ilgi nedeniyle milletvekillerinden bazıları oturacak yer bulamadılar. 
     AK Parti Grubu, Grup Başkanı seçilmediği için en yaşlı üye sıfatıyla İstanbul Milletvekili Nevzat Yalçıntaş'ın başkanlığında toplandı. 
     Genel Başkan Erdoğan, konuşmasını yapmak için kürsüye geldiğinde uzun süre milletvekillerince ayakta alkışlandı. 
     Sözlerine, ''Allah'a binlerce hamdediyorum. Aziz milletimize huzurlarınızda teşekkür ediyorum'' diyerek başlayan Erdoğan, bugünün ''tarihi'', Türkiye ve AK Parti için çok önemli bir gün olduğunu söyledi. 
     Erdoğan, bugünün aynı zamanda herbirinin bireysel hikayesi açısından da anlamlı olduğunu ifade ederek, şunları söyledi 
     ''Aziz milletimizin bütün fertlerine teşekkür ediyorum. Demokratik bir seçimle halkın iradesi tecelli etti. Bu tecelliye de toplumun bütün kesimleri saygı duydu. Bizler de toplumun bu güvenine ve saygısına layık olmaya çalışacağız. Zira halkımız, uzun ve sancılı yıllardan sonra bize tek başımıza iktidar olma ve tek başımıza bu güzel ülkeyi yönetme imkanını ve mutluluğunu bahşetti. Onlara ne kadar teşekkür etsek azdır... 
     Böyle bir zaman diliminde bulunduğumuz, böylesine önemli bir tarihe tanıklık ettiğimiz, hatta yeni bir yüzyılın başlangıcında yeniden ülkeyi imar etmenin, yapılandırmanın aktörleri olmak gerçekten de gurur ve heyecan verici bir tablodur. Şimdi bize düşen, bu heyecanı söndürmeden ülkemize hizmete dönüştürmektir. 
     Bizim bu günü ve bu anı yaşarken unutmamamız gereken birşey var Buraya hiçbirimiz babalarımızdan bize miras kalan bir hakkı kullanmak suretiyle ya da sadece bireysel çabalarımız maharet, yetenek ve unvanlarımız nedeniyle gelmedik. Bizler, buraya 363 kişilik AK Parti Grubu olarak halkımızın ortaklaşa kaderinin çilesine ortak olma misyonunun temsilcisi olarak geldik.'' 
     
     ''SİZLER MİLLETİN TA KENDİSİSİNİZ'' 

     Erdoğan, Meclis çatısı altında bulunmalarının tek başına tek bir anlamı olmadığını belirterek, ''Çünkü, bizler burada sadece ama sadece milletimizin iradesinin tecellisi nedeniyle biraraya gelmiş, toplanmış bulunmaktayız. Bunu sakın unutmayın ve bunu hiçbir şekilde aklınızdan çıkarmayın. Sizler milletvekilisiniz, hatta milletin ta kendisisiniz'' diye konuştu. 
     Milletin isteklerine ve arzularına cevap vermeyenlerin burada olmadığını ifade eden Erdoğan, sözlerine şöyle devam etti 
     ''Sizler, milletin kutsal emanetlerini taşımaya memur edilmiş ve seçilmiş kişilersiniz. Bu emanetin kadrini bilin. Vekilliğiniz milletimize hayırlı olsun. 
     Ferasetiniz, cesaretiniz, azminiz çalışma gücünüz daim ve sürekli olsun. 363 milletvekilimizle 10 Kasım günü yaptığımız ilk toplantımızda sizlerden bir şey istemiştim. Hangi makamlarda hangi mevkilerde olursanız olun sakın halkı unutmayın demiştim. Şimdi bu hatırlatmadan sonra diyorum ki sakın hakkı da unutmayın. 
     Çünkü biz o kurtuluş mücadelesinin destanlaştığı, efsaneleştiği ve daha sonra da bizim milli marşımız, onurumuz, gururumuz haline dönüşen satırlarda şunu görüyoruz Hakkıdır hakka tapan milletimin istiklal . 
     Şimdi bu hatırlatmadan sonra hemen çalışmak üzere işe koyulun. Biliyorum, yoğun ve yorucu bir seçim kampanyasından çıktık. Dinlenmek hepimizin hakkı diye düşünebiliriz. Ama seçimlerin yapılmasından bu yana 17 gün geçti. Bizim bırakın 17 günü, 10 günü, 1 günü bile üretmeden, çalışmadan geçirme lüksümüz yok. Çünkü biz çok çalışmaya mecburuz. Çünkü, biz halkımız adına, ülkemiz adına başarmaya adeta mahkumuz. Bu mahkumiyeti bize bu millet biçti.'' 
     
     ''BAKANLARIN ÇALIŞMASINI ZORLAŞTIRMAYIN'' 

     Hükümetin dün kurulmasıyla AK Parti'li iktidar günlerinin başladığını hatırlatan Erdoğan, 58. Hükümet'in ülkeye ve millete hayırlı olmasını diledi. 
     Bakanları çok zor, zor olduğu kadar da onurlu günler beklediğini kaydeden Erdoğan, şöyle konuştu 
     ''Şimdiden Bakanlar Kurulu ile ilgili sizlerden bir ricam olacak. Sizler bakan arkadaşlarımızın çalışmalarını zorlaştırmayın. Tam aksine her birimiz milletimiz adına verimli çalışmalar yapabilmeleri için onlara yardımcı olmak zorundasınız. Çünkü, milletimizin menfaatleri için yürütme görevini onlar yapacak. Hepiniz bölgenizin ve şehrinizin sorunları ile ilgileneceksiniz, talepleri Hükümete ileteceksiniz. Ama milletvekilleri ile bakanların ilişkisi sadece kişisel istekleri takip etmek ve sonuçlandırmak biçiminde olmamalıdır. 
     Altına çizerek söylüyorum Sakın ha bugüne kadar alışılmış iş takipçiliği anlayışı içinde bir görevi bu kadronun içinden hiçbir arkadaşım yapmayacaktır. Bu dedikodulara dahi vesile olmayacaktır, olmamalıdır. 
     Hükümet sınırsız, tek tek istekleri yerine getirmekten ibaret olursa sizlere iletilemeyen talepleri yerine getirmemekten kaynaklanan haksızlıklara neden olabilirsiniz. Birikiminizi, ülkenin genel sorunlarının çözümüne odaklayın. Milletvekillerimizin bakanlarla ilişkisinde yeni bir model oluşturacağız. Buna göre, milletvekillerimiz, bakanlardan her türlü isteklerini yazılı bir formda belirecekler. Bunun bir sureti bakana, bir sureti Meclis grubuna iletilecek. Böylece grubumuz, hem talep aşamasında hem de sonuçlanmasında katkıda bulunacaktır.'' AK Parti Genel Başkanı Recep Tayyip Erdoğan, tek başına iktidar olan partinin genel başkanı ile başbakanın farklı olmasının bazı çevrelerce olumsuz tablo olarak gösterildiğini belirterek, ''Bu belki bir çelişkidir ama sorumlusu AK Parti ve biz değiliz. Kaldı ki, halkımızın bu konuda ortaya koyduğu iradeye, en çok siyasi iradenin, hükümetin saygı göstereceğini ve gereğini yerine getireceğine inanıyorum'' dedi. 
     Erdoğan, partisinin grup toplantısında yaptığı konuşmada, Türkiye'nin bugün pek alışık olmadığı siyasi model ve fiili durum ile karşı karşıya olduğunu kaydederek, büyük farkla tek başına iktidar olmuş partinin genel başkanı ile başbakanın farklı olduğunu söyledi. Bu çelişkinin kimi çevrelerce olumsuz tablo olarak gösterilmek istendiğine dikkati çeken Erdoğan, ''Hemen söylemeliyim ki, evet belki bu bir çelişkidir. Ama bunun sorumlusu AK Parti değildir, biz değiliz'' dedi. 
     Bu durumu, ''Türkiye'de bugüne kadar yerleşmiş olan yasakçı zihniyetin çelişkisi'' olarak vurgulayan Erdoğan, ''Bu nedenle sizlerin bir görevi de Türkiye'yi bir an önce bu yasakçı zihniyet ve çelişkilerden kurtarmaktır'' görüşünü ifade etti. 
     Bu çelişkinin hükümet etmede sorunlar oluşturacağı ve iki başlılık yaşanacağına dair imalarda bulunanların varlığına işaret eden Erdoğan, konuşmasını şöyle sürdürdü. 
     ''Ben bu düşüncede olanları da anlıyorum. Onlar henüz bizi tanıyamadılar. Onlar hala eski siyasi argümanlara göre düşünüyorlar. Oysa bizler yeni bir siyaset anlayışını hakim kılmak için varız. Bizler kişisel çıkarlardan ve makamlardan önce Türkiye için başarıya kilitlenmiş, kendilerini başarmaya mahkum etmiş kişileriz.'' 
     
     ''BEN HALKIMIN GÖNLÜNDEKİ YERİNİ BULMUŞ BİRİYİM'' 

     Başta başbakan olmak üzere kader birliği yapmış bir kadro olduklarını belirten Erdoğan, sözlerini şöyle sürdürdü 
     ''Bu birlik ve beraberliğimizi inşallah hiçbir şey bozamayacaktır. Kaldı ki, ben halkımın gönlündeki yerini ve yerimi bulmuş bir insan olarak, bundan dolayı çok rahatım. Halkımın muhabbetini de çok iyi biliyorum. Ancak, halkımızın bu konuda ortaya koyduğu iradeye en çok siyasi iradenin, hükümetin saygı göstereceğini ve gereğini yerine getireceğine de inanıyorum. Dedim ya, bizim kişisel kaprisler, gelip geçici mevkiiler için milletimize hizmet sevdasından geri kalmak gibi bir lüksümüz yok. Biz küçük duygusallıklarla yola çıkmadık.'' Erdoğan, Milletvekili olmadığı ve başbakan olamayacağını bildiği halde seçimden hemen sonra millete verdikleri sözleri yerine getirmek ve Türk halkının yaşam kalitesini yükseltmek için hayati önem verdikleri AB üyelik süreci için ziyaretlere başladığını söyledi. 
     AK Parti Genel Başkanı Recep Tayip Erdoğan, bürokrasiden, kendilerini iyi takip etmelerini ve hızlarına ayak uydurmalarını isteyerek, ''Bize ayakbağı olacaklarsa bunun da bedelini ödemeyi şimdiden düşünsünler'' dedi. 
     Erdoğan, partisinin grup toplantısında, milletvekileri, bürokrat ve bakanlara hitaben bazı uyarılarda bulundu. Milletvekillerinden Meclis sıralarını boş bırakmamalarını isteyen Erdoğan, ''Biliniz ki, milletimiz bunları ekranda çok dikkatle takip etmektedir. Ona göre bedelini öderiz ve ödetirler. Bu da milletin en tabii hakkıdır'' diye konuştu. 
     Milletvekillerinden hiçbirinin, ''bugün yaşanan durumun sorumlusu biz değiliz'' düşüncesine kapılmamasını isteyen Erdoğan, millete taahhütlerinin hiçbirinin yerde kalmaması gerektiğini ve ''enkaz devraldık'' diyerek kendilerini avutma döneminin geride kaldığını söyledi. 
     Türkiye'nin yıllardır beklediği en güçlü hükümeti kurduklarını, gerçekten büyük bir güç olmalarının kimsenin başını döndürmemesini, aksine sorumluluğu hatırlatması gereğini vurgulayan Erdoğan, tek tek herkesin değerli olmasına karşılık asıl gücün millet olduğunu kaydetti. 
     Erdoğan, milletvekillerinden grubun saygısını düşürücü hareketlerden uzak durmalarını isteyerek, ''Sizin tek tek ve grup olarak kazanacağınız başarı, genel başkanı olduğum AK Parti'nin başarısı olacaktır. Bu milletimizi mutlu edeceği gibi şahsen bu kardeşinizi de ziyadesiyle mutlu edecektir'' dedi. 
     Erdoğan, 3 gün önce açıkladığı Acil Eylem Planı'nın kimi çevrelerce gerçekçi bulunmadığını belirterek, uzun yıllar atılım heyecanı körelmiş ve üretimden uzaklaşmış olan çevrelerde tereddütler oluşmasının anlaşılır nedenleri olduğunu vurguladı. 
     
     BÜROKRASİYE UYARI 

     ''Eski alışkanlıklarla siyasi iradeyi frenlemeye çalışan, tereddütler oluşturmaya alışkın bürokrasideki hiçbir kurum ve birey, hükümetin ufkunu daraltma çabasına girmemelidir'' diyen Erdoğan, herkesin ülkenin kalkınma heyecanına ortak olması ve daha büyük düşünceye kendini hazırlamasını istedi. 3 ve 6 ayda gerçekleştirmeyi vaat ettikleri kimi icraatlerin 5-10 yılda bile gerçekleşemeceğini idda edenlerin olduğuna dikkati çeken Erdoğan, şöyle konuştu 
     ''AK Parti iktadarının ilk 1 yılında yapacaklarımız, ne kamuoyunda açıkladıklarımızdan, ne de kitapçık olarak sunduğumuz dökümanlardan ibarettir. Bunlar, yapacaklarımızın sadece bir kısmıdır. Bunlar henüz iktidarı devralmadan tespit ettiğimiz önceliklerimizdir. Bizler öteden beri, bazılarının hayallerinin bile bizim yaptıklarımıza ve yapacaklarımıza yetişemeyeceğini biliyoruz. Asıl söylemek istediğim şu iktidarımızda Türkiye büyük bir atılım yapacak ve başkalarının 10 yıllar içinde yapabileceklerini 1-2 yılda gerçekleştirecektir.'' Erdoğan bürokrasiye seslenirken, ''Bizi iyi takip edin, hızımıza muhakkak yetişin. Artık bundan sonra alışılmışın dışında bir dönem başlayacaktır, bunu da bilin. Bu bizim ortak kaderimizdir. Siyasetçisi ile bürokrasisi ile gece gündüz demeden çalışmaya mecburuz. Onun için bürokrasi, bugüne kadar üzerinde dolaşan o kara bulutları defetmek durumundadır. Bu bakımdan bize ayakbağı olacaklarsa kursura bakmasınlar, bunun da bedelini ödemeyi şimdiden düyşünsünler'' diye konuştu. 
     Erdoğan, milletvekilerinden Acil Eylem Planı'ndan edinmelerini, gün gün, ay ay Bakanlar Kurulu icraatlerini denetlemelerini isteyerek, ''bunu muhalefet yapar' düşüncesinin de AK Parti itidarının ilk gününden tarihe gömüldüğünü söyledi. 
     
     ''MEVZUAT KİRLİLİĞİ...'' 

     Konuşmasında, bakanlara da seslenen Erdoğan, ''Tebrik ve teşrifat faslını şölene dönüştürmeden, bir an önce bitirmelisiniz. Sizin için asıl şölen, halkımıza verdiğiniz sözleri ve en önemlisi Acil Eylem Planı'nın aksamadan hayata geçirilmesidir'' diye konuştu. 
     Erdoğan, milletvekillerinin, Ak Parti'nin ülkenin önünü açacak yasalar çıkaracağını, bunu yaparken hükümet ve bürokrasiyi de denetleyip uyaracaklarını belirterek, aksi taktirde milletin emanetine hıyanet etmiş olacaklarını bildirdi. Erdoğan, ''Bu emanete hiçbir AK Partilinin sırtını dönmeyeceğini çok iyi biliyorum. Miletimizin vefa duygusunu karşılıksız bırakmayacaksınız. Türkiye'de hukukukun üstünlüğünü ve tam demokrasiye geçişi engelleyen mevzuat kirliğini gidermek hükümetimizin ve bu parlamentonun asli görevlerinden biri olacaktır'' dedi. 
     Erdoğan, konuşmasını tamamlarken Avrupa başkentlerine ziyaretleri hakkında bilgi verdi. ''Haydi hep beraber işbaşına'' diyen Erdoğan, ''Allah utandırmasın. Yolunuz, yolumuz açık olsun'' şeklinde konuştu. 
     





</TEXT>
</DOC>
