<DOC>
<DOCNO> 141998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/11/son/sondun25.html </URL>
<DATE> 2003/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya savaşa hazırlanıyor... 
</HEADLINE>
<TEXT>

     Irak'a saldırı olasılığı giderek artarken, elçilikler başkent Bağdat'ı boşaltıyor. 
     Birçok ülkenin şimdiden diplomatlarını geri çekmesinin, Irak krizine barışçı çözüm bulunması için yapılan görüşmelerin hemen hemen bittiği izlenimi verdiği belirtiliyor. 
     Irak'taki pek çok elçilikteki personel, yalnızca büyükelçi ve önemsiz derecedeki bir çalışan kalacak şekilde azaltıldı. Bir Batı ülkesinin elçiliğinde şu anda tek başına kalan büyükelçi telefonlara kendisi cevap veriyor, mektuplarını kendisi yazıyor, kahvesini kendisi pişiriyor. 
     Şu anda birçok elçilikse güvenlik görevlileri ve yerel çalışanlar dışında boşaltılmış durumda. 
     Diplomatik kaynaklar, Rusya, Küba ve Çin'in üst düzey diplomatlarının bir avuç Arap elçiyle birlikte savaş sırasında da Irak'ta kalacaklarını belirtiyorlar. 
     Savaşı önlemek için hala çabalarını sürdüren Fransa, Almanya ve Rus büyükelçileriyse son anda savaşın önlenebileceği umuduyla yerlerinden ayrılmadılar. 
     Bu nedenle, Fransız ve Almanların da ülkeden ayrılmasının, savaşın başlayacağının açık bir işareti olacağı belirtiliyor. Savaşın başlaması konusunda geri dönüşü olmayan bir nokta da, BM silah denetçilerinin geri çekilmesi olacak. 
     Diplomatlar ve BM kaynakları, 250 kişiden oluşan denetim ekibinin azaltılmasına başlanmış olabileceğinin işaretlerinin bulunduğunu belirttiler. 
     BM ve diğer yardım örgütleri şimdiden uluslararası personelini evlerine gönderdi. Bunların görevlerini ise yerel personel yapıyor. 
     Diplomatlar artık savaş olup olmayacağını konuşmuyor. Konuşulan, saldırının ne zaman başlayacağı. 
     
     SAVAŞ STRATEJİLERİ 
     Diplomatik kaynaklar, ABD stratejisinin Irak'taki hükümet sembolü binalara bakanlıklara, saraylara, bürokratların makamlarına, istihbarat kuruluşlarına ve Baas Partisi merkezine yoğun bombardıman yapmak olduğunu belirttiler. 
     Kaynaklar, Amerikan güçlerinin, Irak askerlerinin ayaklanıp ordudan ayrılacakları ve böylece Irak Devlet Başkanı Saddam Hüseyin'in direnişinin zayıflayacağı umuduyla orduya saldırıdan kaçınacaklarını bildiriyorlar. 
     Iraklı yetkililerse ABD ve İngiltere, BM kararı olmaksızın girerse Irak'ta, Saddam'ı devirme amaçlarından vazgeçmelerine yol açacak muhalefet ortaya çıkacağına inanıyorlar. 
     Diplomatik bir kaynak, ''Iraklılar için ikinci bir kararın olmaması çok önemli çünkü o zaman ABD Başkanı George Bush, bir iç sorunla karşılaşacak'' dedi. 
     Diplomat, ''Savaşı önleyemeyeceklerini biliyorlar. Stratejileri, Amerikan askerlerini 2-3 hafta kent çarpışmalarına çekmek. Bu arada da, dünya çapındaki protestoların ve muhalefetin Bush'u durmaya zorlayacağını ümit ediyorlar'' diye konuştu. 
     





</TEXT>
</DOC>
