<DOC>
<DOCNO> 144155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/21/son/sondun03.html </URL>
<DATE> 2003/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush, operasyonun gidişatından memnun 
</HEADLINE>
<TEXT>

     ABD Başkanı George Bush'un, "Irak'a Özgürlük" operasyonunun gidişatından memnun olduğu belirtildi. 
     Bush, Beyaz Saray'da kabinesini toplayarak, savaşa ilişkin değerlendirmelerde bulundu. 
     Dışişleri Bakanı Colin Powell'ın, Irak'a karşı operasyonda yer almaya istekli koalisyon ortaklarının sayısının 40'ı aştığını Bush'a ilettiği bildirildi. 
     Savunma Bakanı Donald Rumsfeld'in de, operasyonun ayrıntılarına ilişkin bilgi verdiği, Bush'un gelinen nokta konusunda tatmin olduğu kaydedildi. 
     Bush, kabine toplantısından sonra yaptığı açıklamada, "Bugün kabinemi, dünyayı daha barışçı, ülkemizi daha güvenli ve vatandaşlarımızın hayatını daha sağlıklı, refah hale getirmeye yönelik stratejilerimizi gözden geçirmek üzere toplantıya çağırdım" dedi. 
     Powell'ın kendisine ilettiği 40'tan fazla ülkenin desteğine de değinen Bush, bu ülkelerin "barış ve özgürlüğü" desteklediğini ve ABD'nin destek veren ülkelerin kararlılığını memnuniyetle karşıladığını söyledi. 
     Bush, kabine toplantısında, ekonomik durumu da konuştuklarını, bunun yanı sıra eğitim ve sağlık konularını ele aldıklarını kaydetti. Bush, "Kabinenin ülkemizin geleceğine güveni tam. Amaçlarımıza ulaşabileceğimize güvenimiz tam. Bu kabinenin ülkesine hizmetleri için minnettarız" dedi. 
     Beyaz Saray kaynakları, Başkan Yardımcısı Dick Cheney'nin de bütün gün Beyaz Saray'da bulunduğunu ve Bush ile birlikte, Irak operasyonunun başarısına ilişkin değerlendirmelerde bulunduğunu belirttiler. 
     Öte yandan, CNN televizyonu, savaşın, önceden planlandığı gibi "şok dalgası" yaratacak bir ağır bombardımanla başlamamasının nedenini, Amerikan yönetiminin, gelen istihbarat üzerine harekete geçme gereği hissetmesine bağladı. 
     CNN, savaşın aslında, planlanandan iki gün önce başladığını belirtirken, "şok dalgası" yaratacak büyük boyutlu saldırının daha sonra gelmesinin beklendiğini kaydetti. 
     Ağır bombardımanın hemen başlamamasına ilişkin Washington'da yapılan değerlendirmelerde, ABD'nin, Irak lideri Saddam Hüseyin rejimine karşı, "darbe" yapılması beklentisi içinde olduğu da yer alıyor. 
     Washington'daki bazı gözlemciler, saldırının başladığını gören Saddam'ın çevresindeki askerlerin, Irak liderine karşı darbe yapması beklentisinin bulunduğunu, bu yüzden ağır bombardımana hemen geçilmediğini savunuyor. 
     





</TEXT>
</DOC>
