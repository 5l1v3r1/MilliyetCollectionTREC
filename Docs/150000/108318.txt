<DOC>
<DOCNO> 108318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/18/son/sontur01.html </URL>
<DATE> 2002/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayar "Kemal Derviş, kafa karışıklığı sonucu CHP'ye girdi" 
</HEADLINE>
<TEXT>

     Eski DTP Genel Başkanı Mehmet Ali Bayar, AK Parti ile CHP'yi ''vizyonu belirsiz'' partiler olarak niteledi ve ''Vizyonu belirsiz bu iki partinin tek alternatifi merkez sağ alternatifidir'' dedi. 
     Mehmet Ali Bayar, Ege Genç İşadamları Derneği'nin EGİAD Hilton Otel'de düzenlediği ''EGİAD 51. Ege Toplantısı''nda yaptığı konuşmada, 3 Kasım'da yapılacak seçimlerin geçmiş yıllarda yapılan seçimlerden farklı olacağını savundu. 
     Geçmiş seçimlerde, parlamentodaki yapının önceden tahmin edilebildiğini, ancak nasıl bir hükümet modelinin çıkacağının bilinemediğini dile getiren Bayar, ''Bu kez çok farklı bir seçim olacak. 4 Kasım sabahı nasıl bir hükümetin yanı sıra nasıl bir parlamento yapısının çıkacağı da belli değil'' diye konuştu. 
     Türkiye'nin önünde AK Parti ve CHP alternatifine karşı merkez sağ alternatifinin bulunduğunu savunan Bayar, şunları söyledi 
     ''AK Parti'nin vizyonu belli değil, ne olduğu da belli değil. Aslında biz biliyoruz ne olduğunu. Ama ortaya çıkıp 'Biz buyuz' demiyorlar. AK Parti'nin vizyonu, Türkiye'nin tarihi ve sosyolojisiyle örtüşmeyen bir vizyondur. Bunu niye açıklamıyorsunuz Niye gizlemeye ihtiyaç duyuyorsunuz Türkiye'yi yeni maceraya sürüklemeye kimsenin hakkı yoktur. CHP, 79 yıllık tarihinde devletçilikten kendini kurtaramamış, daha düne kadar AB'den özelleştirmeye kadar tutumunu netleştirememişti. Kemal Derviş'in katılımıyla, Türkiye'nin önüne yeni bir vizyon koymaya çalışıyorlar. Derviş katılmasaydı, ortaya nasıl bir vizyon koyacakları cevapsız bir sorudur.'' Kemal Derviş'in, önemli bir kafa karışıklığı sonucu CHP'ye girdiğini öne süren Bayar, Derviş'in, uluslararası finans kurumlarında uzun yıllar çalışan ve liberal ekonomiyi benimseyen biri olduğunu söyledi. Bayar, ''Sayın Derviş, Türkiye'ye sosyal demokrat bir program uygulamaya gelmedi. IMF'nin programını uygulamaya geldi. Ya sayın Derviş'in söylediği doğrudur, ya da CHP'nin. İkisinin aynı anda doğru olması mümkün değildir'' diye konuştu. 
     AK Parti'nin içinde yer alacağı bir koalisyonda olmayacağını belirten Bayar, ''O koalisyonun içinde olmam. O koalisyon Türkiye'yi hiçbir yere götürmez. AK Parti'nin ruhu ve çekirdeği belidir. AK Parti kadroları, Milli Nizam çizgisinden gelen kadrolardır'' dedi. 
     





</TEXT>
</DOC>
