<DOC>
<DOCNO> 117227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/05/son/sontur18.html </URL>
<DATE> 2002/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Rus Büyükelçi'den Türk basınına ağır eleştiri 
</HEADLINE>
<TEXT>

     Rusya'nın Ankara Büyükelçisi Aleksander Lebedev, Moskova'daki rehine eylemi sırasında Türk basınının ''tıpkı SSCB dönemindeki gibi, sanki belirli bir yerden emir almış gibi davrandığını'' ileri sürdü. 
     Lebedev, Vremya MN gazetesinde yer alan demecinde, ''Türk basını, eylemin ilk günü teröristleri kınıyordu. Ama ertesi gün değiştiler. Tıpkı SSCB döneminde olduğu gibi, sanki biri bir yerden emir vermiş gibi, herkes belirli bir şeyi, sanki teröristler o kadar suçlu değil de, Rus özel servisleri ve Devlet Başkanı suçluymuş gibi yazmaya başladılar'' dedi. 
     Lebedev, basının tutumuna ilişkin olarak yayımladığı açıklamasının, ''medyada genellikle olumlu tepki yarattığını, ancak Türk basınının yine de bu tepkisini duygusallıkla karışık biçimde verdiğini'' savundu. 
     Türkiye'deki Kafkas ve Çeçen kökenlilerin derneklerinin tümünün ''terörist'' olarak nitelenemeyeceğini kaydeden Lebedev, ''Ülkede yüzlerce Çeçen kuruluşu var. Bunların tümü terör örgütü değil. Ama bunlardan biri iğrenç Kafkas-Çeçen Merkezi'' diye konuştu. Lebedev, bu merkezin, Çeçen isyancılarla bağlarını gizleme gereği görmediğini ve para topladığını ileri sürdü. 
     Moskova'daki yetkililerin zaman zaman Türkiye'de gizlendiğini öne sürdükleri, Çeçen terörist gruplara verdiği destekle tanınan Movladi Udugov ile ilgili olarak da, Büyükelçi Lebedev, ''Udugov artık Türkiye'ye gelemez. Girişi yasaklanmış durumda'' dedi. Lebedev, ''Türkiye'de gizlendiği belirtilen Çeçen militanların iadesine ilişkin girişiminiz oluyor mu '' sorusuna da, ''Elbette, tutuklama belgeleri düzenli olarak iletiliyor. Ama maalesef bu belgeler Moskova'dan bize çok geç yollanıyor'' dedi. 
     





</TEXT>
</DOC>
