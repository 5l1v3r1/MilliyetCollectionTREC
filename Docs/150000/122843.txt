<DOC>
<DOCNO> 122843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/05/son/sondun11.html </URL>
<DATE> 2002/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
The İndependent ''Avrupa Türkiye'ye sırtını çevirmemeli'' 
</HEADLINE>
<TEXT>

     İngiltere'de yayınlanan The Independent gazetesi köşe yazarlarından Donald Macintyre, Türkiye'de insan hakları reformlarını teşvik konusunda hiçbir şeyin, müzakerelere başlama tarihinden daha etkili olamayacağını belirterek, Avrupalı liderlere Kopenhag zirvesine kadar akıllarını başlarına toplamalarını tavsiye etti. 
     Macintyre, Avrupa'nın böylesine önemli ve hayati bir aşamada, Türkiye'ye sırtını çevirmemesi gerektiğini vurgulayarak, ''Türkiye'yi reddetmek, 50 yıldır çok şey yapmış bir Müslüman ülkeyi reddetmek anlamına gelecektir'' uyarısında bulundu. 
     Gelecek hafta yapılacak Kopenhag zirvesinde alınacak kararın, İslam dünyasıyla Batı arasındaki ilişkilerin geleceğini etkileyeceğini kaydeden Macintyre, bu noktada BM tarafından hazırlanan Kıbrıs barış planına da işaret etti. Macintyre, Kıbrıs'ta çözüm için umut bulunduğunu, ancak başarının kesin olmadığını belirterek, Türkiye ve Yunanistan'ın bu konuda oynayacakları rolün önemine dikkati çekti. 
     Sorunun çözümünün, Türkiye açısından AB yolunu tıkayan bir sorunun çözülmesi anlamına geleceğini, Yunanistan açısından ise doğuda güzel ilişkiler kurabileceği büyük bir komşu kazanmak olarak kabul edilebileceğini belirten Macintyre, AGSP'nin çözümünün de bu meseleye bağlı olduğunu savundu. 
     Fransa, Almanya ve Hollanda'dan gelen itirazlara da işaret eden Donald Macintyre, bu çevrelerin elinde ''hazır pişirilmiş'' halde bekleyen gereğinde masaya konulan ''insan hakları'' bahanesinin bulunduğunu bildirdi. 
     Türkiye'de yeni hükümetin ve AK Parti lideri Recep Tayyip Erdoğan'ın bu ihlalleri önlemek için hemen kolları sıvayıp yeni yasal düzenlemeler yapmaya başladıklarını hatırlatan Macintyre, ''cidden bu şartlardaki Türkiye ile Avrupa'nın modern liberal demokrasilerine katılma görüşmelerine başlanabilir mi '' sorusunu sorarken, yanıtını da bizzat kendisi, ''evet tabii, Erdoğan'ın daha yapacak çok şeyi var'' diyerek verdi. Böyle bir noktada Türkiye'ye açık bir tarih vermek kadar başka hiçbir şeyin reformları teşvik edici etkisi olamayacağını da vurgulayan Macintyre, ''bunların hepsi bahane'' dedi. 
     Türkiye'nin üyeliğe kabulünün 10 yıl ya da daha fazla zaman alabileceğini, ancak AB'nin bugün bu ülkeye sırtını çevirmesinin reformları çok yavaşlatıcı bir etkisi olacağını belirten Macintyre, Avrupalı liderlere Kopenhag zirvesine kadar akıllarını başlarına toplamalarını tavsiye etti. 
     The Independent gazetesi köşe yazarlarından Donald Macintyre, ''Türkiye'yi reddetmek, 50 yıldır çok şey yapmış bir Müslüman ülkeyi reddetmek anlamına gelecektir'' uyarısında da bulundu. 
     
</TEXT>
</DOC>
