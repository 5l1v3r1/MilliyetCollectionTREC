<DOC>
<DOCNO> 116982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/04/son/sonspo15.html </URL>
<DATE> 2002/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor, Denizlispor maçına hazır... 
</HEADLINE>
<TEXT>

     Bursaspor Teknik Direktörü Nejat Biyediç, ligin alt sıralarından kurtulmaları için Denizlispor'u yenmek zorunda olduklarını söyledi. 
     Bursaspor, Denizlispor'un UEFA Kupası'nda Sparta Prag ile yaptığı karşılaşma nedeniyle 6 Kasım Çarşamba gününe ertelenen maçın hazırlıklarının Bursa etabını tamamlayarak, Denizli'ye gitti. 
     Vakıfköy Orhan Özselek Sosyal Tesisleri'nde sabah saatlerinde toplanan yeşil-beyazlı takım, hafif bir ter idmanın ardından öğle yemeği yedikten sonra karayoluyla Denizli'ye hareket etti. 
     Başkanlığını Teknik Asbaşkan Nurettin Karayaka'nın yaptığı yeşil-beyazlı kafile, Pamukkale Richmond Termal Hotel'de kampa girecek. Bursaspor, yarın da Denizli'de bir antrenman yapacak. 
     Bu arada, sakatlıkları süren Bulat, Tayfun, Egemen, Emre, Cenk ve Emin, kadroya alınmadı. 
     Bursaspor Teknik Direktörü Biyediç, hareket öncesi düzenlediği basın toplantısında, zorlu Denizlispor deplasmanında geçen hafta Gaziantespor maçında sergiledikleri olumlu futbolu tekrarlamaları halinde, sahadan istedikleri sonuçla ayrılabileceklerini söyledi. 
     Denizlispor'un sert bir futbol anlayışıyla mücadele ettiğini anlatan Biyediç, ''Denizlispor iyi bir takım. Gerek Türkiye liginde gerekse UEFA Kupası'nda başarılı işler yapıyorlar. Ancak, biz de ligin alt sıralarından kurtulmak için Denizlispor'u yenmek zorundayız'' diye konuştu. 
     Biyediç, Denizlispor ve ardından karşılaşacakları Malatyaspor'u yenerek, Fenerbahçe maçı öncesi moral bulmak istediklerini sözlerine ekledi. 
     





</TEXT>
</DOC>
