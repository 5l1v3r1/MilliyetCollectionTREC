<DOC>
<DOCNO> 146986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/02/son/sondun19.html </URL>
<DATE> 2003/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat'ta hava saldırıları sürüyor... Hastaneler yaralılarla dolu 
</HEADLINE>
<TEXT>

     Bağdat'ta dün gece ve bugün devam eden hava saldırılarında, kentin doğu ve güneyindeki bazı binalar yıkıldı. 
     Başkentteki Cumhuriyet Sarayı üçüncü kez füze saldırısına uğrarken, büyük bir iletişim merkezi de isabet aldı. 
     Bağdat'ı Amerikan ve İngiliz piyade birliklerinin saldırısına karşı savunmak için kent çevresinde mevzilenen Irak askeri birlikleri de, sabaha kadar yoğun hava saldırılarına uğradı. 
     Bağdat üzerinde saatlerce uçan savaş uçaklarına Irak savunma sistemleri ve füze bataryalarından ateş açılıyor ve kentin her kesiminden patlamalar duyuluyor. 
     Dün gece ve bugünkü saldırılarda ölen ve yaralananlar hakkında henüz bilgi verilmedi. 
     Bağdat'a 110 kilometre mesafedeki Babil'e düzenlenen hava saldırısında da bazı konutların yıkıldığı ve çok sayıda sivilin yaralandığı bildirildi. 
     A.A muhabiri, Babil'de hastanelerin yaralılarla dolu olduğunu ve bu kişilerden bazılarının vücutlarında bombaların derin yaralar açtığını gördüğünü söyledi. 
     Yetkililer, Babil'de 23 kişinin öldüğünü, 450 çocuk, kadın ve yaşlının yaralandığını belirtti. 
     Irak Sağlık Bakanlığı ve Kızılhaç, bazı bombaların kalıntılarını toplayarak analiz etmeye başladılar. 
     Bu arada, Irak'ın kutsal kenti Kerbela'nın etrafında Amerikan birlikleriyle Irak Cumhuriyet Muhafızları arasında şiddetli çarpışmaların olduğu bildirildi. 
     Amerikan ve İngiliz hava kuvvetleri tarafından şehre şiddetli hava saldırılarının yapıldığı açıklandı. 
     





</TEXT>
</DOC>
