<DOC>
<DOCNO> 138493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/23/siyaset/siy03.html </URL>
<DATE> 2003/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül Amacımız en iyi YÖK tasarısını yapmak 
</HEADLINE>
<TEXT>

Üniversitelerde köklü reform yapılacağını belirten Başbakan, "YÖK’e önyargıyla yaklaşmıyoruz. Yeni kanun için farklı düşünceleri değerlendiriyoruz" dedi... 
     ANKARA Milliyet 

     Başbakan Abdullah Gül, üniversitelerin toplumun lokomotifi olduğunu vurgulayarak, "Üniversitelere ideolojik bir yaklaşım içinde değiliz. Böyle olunursa bağnazlık söz konusu olur. Objektif olunmaz. Özgür, serbest şekilde tutulmalı" dedi. Hükümetin üniversitelerde köklü reform yapacağını kaydeden Gül, farklı düşüncelerin değerlendirilip toparlanmasıyla en iyi YÖK tasarısının çıkarılacağını söyledi. 
     Milli Eğitim Bakanı Erkan Mumcu’nun açıkladığı Yükseköğretim Kanun taslağı üzerine yapılan atölye çalışmasına katılarak öğretim üyeleri ile bir araya gelen Gül, yeni kanunla YÖK’ün siyasi irade etkisi altına alınacağına ilişkin eleştirilere ise şu yanıtı verdi "Önyargıyla yaklaşmıyoruz. Ama üniversitelere ne zaman siyaset, ideolojik kamplaşma girdiyse o zaman başarısız olduklarını gördük. Türkiye’nin acılı kayıp yılları vardır. Buna üniversitelerde olan olaylar da etki etti." Taslaktaki tartışmalı maddeler konusunda herhangi bir çalışmanın yapılmadığı toplantıya katılan çalışma grubunda 12 Eylül döneminde siyasi görüşü nedeniyle öğretim üyeliği görevine son verilen Prof. Dr. Mete Tunçay da yer aldı. 
     
     



 SİYASET 













</TEXT>
</DOC>
