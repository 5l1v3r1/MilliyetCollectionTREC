<DOC>
<DOCNO> 144707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/23/yazar/ulagay.html </URL>
<DATE> 2003/03/23/ </DATE>
<TIME>  </TIME>
<AUTHOR> Osman ULAGAY  </AUTHOR>
<HEADLINE>
Ekonomide şok ve dehşet’ yaşamak istemiyorsak 
</HEADLINE>
<TEXT>

     Uygarlığın beşiği Irak’ı "şok ve dehşet" harekatıyla cehenneme çeviren ABD’nin Irak’ı vurmaya karar verdiği aslında geçen yılın eylül ayında belli olmuştu. Başkan Bush’un 17 Eylül’de açıkladığı ABD’nin yeni Ulusal Güvenlik Stratejisi, bu saldırının gerekçesini de dünyaya ilan etmişti. Başkan Bush’un Birleşmiş Milletler silah denetçilerine süre tanınmasını kabul etmesi ise bu haksız saldırıya yandaş kazanmak için atılmış bir adımdı. ABD saldırıya yandaş kazanma çabasını saldırı gününe kadar da sürdürdü. 
     
     Derviş’in uyarısı 
     O günlerde ben de bu acı gerçeğin az çok farkındaydım ama, belki de böyle bir savaşı kendime göre kabul edilemez bulduğum için, savaşın önlenebileceği umudunu korumak istiyordum. Seçimden önce, ekim ayı ortasında Kemal Derviş’le yaptığım görüşmede, onun bu konuya özel bir önem atfetmesinin anlamını da o noktada yeterince kavrayamadım galiba. O gün yaptığımız görüşmede Kemal Derviş, seçimden sonra kurulacak hükümetin ilk iş olarak 1 IMF ile mutabakat sağlayıp 2003 programını hazırlaması ve 2 Irak savaşı nedeniyle doğabilecek zararların telafisi için pazarlığa oturması gerektiğini vurgulamış ve şöyle konuşmuştu "Biz savaş çıkmadan, savaş halinde gündeme gelecek ek kaynak ihtiyacının pazarlığını yapar ve güvencesini alırsak o zaman savaşın piyasalarda yaratacağı şoku hafif atlatabiliriz, panik havasını önleyebiliriz." Milliyet, 16 Ekim 2002 
     Ben de seçim günü bu köşede yer alan yazımı, sandığa atacağımız oyların önemini vurgulayarak şöyle bitirmişim "ABD’nin Irak operasyonunu devreye sokması Türkiye’yi bir anda yeni risklerle karşı karşıya getirebilir. Böyle bir noktada yeni hükümetin olaya yaklaşım tarzı, sonucu büyük ölçüde etkileyebilir... Bugün vereceğimiz oylarla, zorluklarla ve risklerle dolu bir dünyada, dar geçitten geçmeye çalışan bir ülkeyi yönetecek hükümeti belirleyeceğimizi unutmayalım." Milliyet, 3 Kasım 2002 
     
     En kötü senaryo 
     Seçimleri kazanan ve tek başına iktidar olan AKP yönetimine, kamuouyu, medya ve piyasalar cömertçe kredi açtı ve iyimser beklentilerin ağır bastığı birkaç hafta yaşadık. Faizler düştü, yatırımdan söz edilmeye başlandı, eurotahvil piyasasında TC tahvilleri değer kazandı. AKP yönetimi bu fırsatı iyi değerlendirip Türkiye’ye olumlu yaklaşan IMF ile derhal mutabakat sağlasaydı ve 2003 bütçesiyle programını çıkarsaydı bu olumlu hava sürecekti. IMF ile mutabakat sağlandıktan sonra sıra ABD ile olası Irak savaşının yaratacağı zararların telafisi için pazarlığa oturmaya gelecekti. 
     Daha önce de yazdığım gibi, ne yazık ki tam tersi yapıldı, IMF ile anlaşmaya varılmadan ABD ile koyun pazarlığına oturuldu. İç ve dış piyasalarda Türkiye ekonomisinin ancak ABD’den alınacak savaş desteğiyle ayakta durabileceği izlenimi yaratıldı. Sonra ABD ile anlaşma sağlanamadı ve bu savaş desteği de hikaye olunca, Türkiye savaşa Derviş’in vurguladığı iki şartı da yerine getiremeden girmiş oldu. Bu arada iç ve dış piyasalarda hükümete duyulan güven sıfıra indi. 
     Şimdi gelinen noktada en kötü senaryonun gerçekleşme olasılığı yükseliyor. Borç faizleri kesinlikte sürdürülemez noktada, reel faizler 30’lara tırmandı iç borcun önemli bölümü dövize endeksli olduğu için döviz kurlarındaki yükseliş de borç yükünü tırmandırmaya başladı savaşın yeni etkilerinin de devreye gireceği bir ortamda ekonominin büyüme ivmesinin hızla gerilemesi de olası. Kısacası iç borcun çevrilmesini olanaksız hale getirecek bütün faktörler tetiklenmiş bulunuyor. 
     Ekonomiyi ve ülkeyi bu noktaya sürükleyenlerin şimdi tek çıkış yolu var galiba "Sen büyüksün Amerika" deyip savaş desteğini koparmaya çalışmak ama bu da kolay değil. 
     
     







Rap rap rap, hooop güm... 


Çevir kazı... 


Kuzey Irak sorunu 


Ya dehşet dehşeti getirirse 


O 3 oy var ya .. 


Umurunuzda mı 


Cumhuriyetçi Gençlik Platformu 


Kıssadan hisse... 


Bu nasıl insanlık 


Irak petrolüyle duş alırken halkı kaybetmek 


Eğlence bitti 


Sizi oyalıyorlar 


Ekonomide şok ve dehşet’ yaşamak istemiyorsak 


Havadan Sudan 


Türkiye ABD ile iyi olmak zorunda mı 


</TEXT>
</DOC>
