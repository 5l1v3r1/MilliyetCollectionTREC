<DOC>
<DOCNO> 128388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/02/son/sontur29.html </URL>
<DATE> 2003/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM Başkanı Arınç, lojman iddiasını yumuşattı 
</HEADLINE>
<TEXT>

     TBMM Başkanı Bülent Arınç, görevinin niteliği itibariyle bazı kamu görevlilerinin lojmanlardan istifade etmeyi sürdürmelerinin doğal olduğunu belirterek, ''Ama kamuya harcama getiren yüzbinlerce, onbinlerce lojmanın bugünkü şekliyle devam edip etmeyeceğini herhalde hükümet en iyi şekilde değerlendirecektir'' dedi. 
     Arınç, Başbakan Abdullah Gül'ü makamında ziyaret ederek, 1 saat 15 dakika görüştü. 
     Bülent Arınç, Başbakanlık Merkez Binası'ndan ayrılırken gazetecilere yaptığı açıklamada, Gül'e ziyaret iadesinde bulunduğunu söyledi. 
     Arınç, bir süre önce Hindistan'a yaptığı gezi hakkındaki izlenimlerini aktardığını, Gül'ün de Ortadoğu'ya yapacağı ziyaret konusunda bilgi verdiğini bildirdi. 
     Bir gazetecinin, Irak konusunda TBMM'de gizli bir oturum düşünülüp düşünülmediğini sorması üzerine Arınç, bu konuların da görüşüldüğünü ifade etti. 
     Gül'ün zaman zaman bu konular ile ilgili TBMM'ye bilgi verdiğini ve muhalefeti ziyaret ettiğini anlatan Arınç, Başbakan'ın, bütün bu çalışmaların sonucunda meclisi bilgilendireceğini söylediğini belirtti. Arınç, bundan kendisinin de memnuniyet duyduğunu belirterek, ''Sanıyorum bu ziyaretlerinin sonunda kendisinin uygun göreceği bir zamanda Sayın Başbakan bir genel görüşmeyle meclise bilgi sunacak'' dedi. 
     
     LOJMANLAR 
     TBMM lojmanlarının satılması ile ilgili bir soruyu da yanıtlayan Arınç, yarın TBMM Başkanlık Divanı'nın konuyla ilgili gerekli kararı alacağını söyledi. 
     Arınç, ''Lojmanların satılması kararının asker ve sivil bürokrasiye de örnek olması gerektiği şeklinde basına yansıyan açıklamalarınız var. Bunu nasıl değelendiriyorsunuz '' sorusuna şu karşılığı verdi 
     ''Evet, bu konuyla ilgili basında çıkan yazıları okudum. TBMM, lojmanlardan ilgisini kesmektedir. Artık lojmanlar yarın alınacak karar doğrultusunda Hazine'ye devrolunacak ve satış onlar tarafından gerçekleştirilecektir. Milletvekili arkadaşlarımız önemli bir karar verdiler. Bundan dolayı kendilerini tebrik etmek gerekir. Türkiye'nin içinde bulunduğu ekonomik şartlar nedeniyle, aynı zamanda ocak ayında milletvekilleri zam almamak suretiyle bir tavır ortaya koydular. TBMM Plan ve Bütçe Komisyonu'nda ve genel kurulda CHP'li ve AK Partili miletvekilleri maaşlarına zam yapılmamasını kararlaştırdılar. Ben beklerdim ki bu davranışları sebebiyle arkadaşlarımız takdir edilmiş olsun.'' 
     
     ''LOJMANLAR SATILSIN'' DİYENLER... 
     Türkiye'de 237 bin adet lojman, dinlenme tesisi ve diğer isimler altında kamu tesisleri blunduğunu ifade eden TBMM Başkanı Arınç, şöyle devam etti 
     ''550 tane konutun satılması, 237 bin içinde binde ikiyi bile bulmuyor. Milletvekili arkadaşlarımız kendileriyle doğrudan ilgili bir konuda böylesine cesur kararlar veriyorlarsa, yıllardan beri lojmanlar satılsın diyenlerin bugün bu hareketi alkışlaması gerekirdi. Şüphesiz bazı görevler, gerek görevin niteliği, gerek emniyet, güvenlik, gerekse diğer bazı sebeplerle muhafaza edilmelidir. Sivil ve asker bürokraside görev yapan bu niteliklere sahip yüz, 2 bin, 5 bin, 10 bin lojman elbette satılmadan muhafaza edilmelidir. Ama ben size 237 binden bahsediyorum. Şüphesiz bunların büyük bir kısmının kamuya harcama getirmemesi gerekir. Hem de diğer bazı sebeplerle bundan sonra satılmaları gerekir diye düşünüyorum. Benim bu sözlerimi köşelerinde veya kenarlarında çarpıtmaya çalışanlar boşa gayret sarfetmesinler. Sözümü net söylüyorum. Herkes, yaptığı görevin niteliği itibariyle ve elbette çok haklı olarak bu lojmanlardan istifade etmeye devam edecektir, emekliliklerinde ve bugünkü hayatlarında... Ama kamuya harcama getiren yüzbinlerce, onbinlerce lojmanın bugünkü şekliyle devam edip etmeyeceğini herhalde hükümet en iyi şekilde değerlendirecektir.'' 
     
     IRAK VE BARIŞ 
     BM Genel Sekreteri'nin Irak'a operasyon için bir neden olmadığı şeklinde açıklama yaptığının belirtilmesi üzerine de Arınç, barış konusunda Başbakan Gül'ü umutlu gördüğünü bildirdi. 
     Başbakan Gül'ün barış için bütün çabaların desteklenmesi gerektiğine ve sonuna kadar bu konuda çaba gösterilmesine inandığını gördüğünü anlatan Arınç, kendisinin de aynı kanaatte olduğunu söyledi. 
     Türkiye'nin şu veya bu şekilde Irak'a yönelik bir operasyona katılmamasının temel dilekleri olduğunu vurgulayan Arınç, ''Türkiye'nin içinde bulunduğu şartlar, bugünümüz ve geleceğimiz, böyle bir operasyonun Türkiye'ye zarar vermeden savuşturulmasını gerektiriyor. Elbette yurtta sulh, cihanda sulh ilkesini benimsemiş Türkiye Cumhuriyeti'nin her görevlisi, barışın asıl olduğuna inanır'' dedi. 
     Arınç, BMM Genel Sekreteri'nin de Başbakan Gül'ün de milletvekillerinin de barış için alabildiğine gayret sarfedilmesi gereğine inandıklarını dile getirerek, hükümetin de bu konuda tüm gücüyle çalıştığını söyledi. 
     





</TEXT>
</DOC>
