<DOC>
<DOCNO> 136570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/13/son/sondun09.html </URL>
<DATE> 2003/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'taki canlı kalkanlar Mandela'yı çağırdı... 
</HEADLINE>
<TEXT>

     Irak'taki Batılı 15 canlı kalkan, savaşı önlemeye yardım etmesi için Nobel barış ödülü sahibi eski Güney Afrika Devlet Başkanı Nelson Mandela'yı Bağdat'a çağırdı. 
     Kanada, İspanya, Türkiye ve İtalya'dan bugün Bağdat'a gelen canlı kalkanlar adına basın toplantısı düzenleyen Roberta Taman, Irak'a gelmesi için Mandela'ya mektup gönderdiklerini belirterek, ''Henüz cevap vermedi. Ancak Bay Mandela'nın geleceğine inanıyoruz'' dedi. 
     Taman, Irak'taki elektrik santralleriyle hastanelerin önünde oturacaklarını belirterek, ''Bu savaşa hayır demek sorumluluğumuz var. Durum haklı çıkarılamaz'' diye konuştu. 
     ABD'nin savaş tehdidinin arttığı Irak'ta canlı kalkanlar, barış için canlarını feda edeceklerini bildirmişti. 
     Eski Güney Afrika Devlet Başkanı Nelson Mandela, ABD Başkanı George Bush'u ''dünyayı soykırıma sürüklemeye çalışan dar görüşlü, doğru dürüst düşünemeyen biri'' olarak nitelemişti. 
     Mandela, Bush ve İngiltere Başbakanı Tony Blair'i, Genel Sekreteri siyah olduğu için Birleşmiş Milletler'i zayıflatmakla suçlamıştı. 
     





</TEXT>
</DOC>
