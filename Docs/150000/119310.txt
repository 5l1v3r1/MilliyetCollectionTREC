<DOC>
<DOCNO> 119310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/17/siyaset/asiy.html </URL>
<DATE> 2002/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İcraatın içinden 
</HEADLINE>
<TEXT>

Gül görevlendirildiği sırada hükümetin ilk icraat planını açıklayan Erdoğan, önce yasağını kaldıracağı mesajı verdi. Dokunulmazlıklar ise 1 yıllık planda yok 
     ANKARA Milliyet 

     Cumhuriyet tarihinde ilk kez bir partinin milletvekiline hükümeti kurma görevi verilirken, aynı partinin genel başkanı da, hükümetin ilk icraat planını açıkladı. Abdullah Gül’ün görevlendirildiği sırada hükümetin 1 yıllık "acil eylem planı"nı açıklayan AKP lideri Recep Tayyip Erdoğan, "Bir ay içinde temel hak ve özgürlüklere ilişkin düzenleme yapılacak" sözleriyle önce kendi yasaklarını kaldırmaya yöneleceğinin sinyalini verdi. 
     Erdoğan, AKP Genel Merkezi’nde kurmayları Abdülkadir Aksu, Abdüllatif Şener ve Bülent Arınç’ı yanına alarak düzenlediği basın toplantısında, İstanbul’un yönetimini "Türkiye’nin özeti" diye nitelendirdi. 
     "Başbakan olamasam da işin başında ben varım" mesajı veren Erdoğan, eylem planını niye Gül’ün değil de kendisinin açıkladığı sorusunu, "Atanacak başbakan hükümetin programını açıklayacaktır. Bu, partinin acil eylem planıdır. Program bu planın daha detaylı hali olacaktır" diye yanıtladı. 
     
     "Arkadaş heyetiyiz" 
     Gül de, NTV’de yöneltilen "Planı neden Erdoğan açıkladı " sorusunu, "Biz o olgunluğa erişmiş arkadaş heyetiyiz" diye yanıtladı. Gül, "Ben de açıklayacağım. Bu program kişilerin değil partimizin programıdır. Genel başkanın açıklamasının mahzuru yok" görüşünü dile getirdi. 
     İsteyenlerin, AKP’nin internet sitesinde yayımlanan planı dosyalayarak kendilerini takip edebileceğini belirten Erdoğan, "Bizi izlemelisiniz. Böyle ciddi manada kontrol etmeniz, bilesiniz ki bizim de işimizi takip etmedeki heyecanımızı artıracaktır. Basını da, AKP iktidarını çetele tutup vaatlerini tutup tutmadığını izlemeye davet ediyorum" dedi. 
     
     Türban mesajı 
     Erdoğan, türban konusundaki bir soru üzerine, şunları söyledi "Sorun olarak ne varsa bu sorunların hepsini toplumsal mutabakatla, herhangi bir gerilime neden olmadan çözeceğiz, bunun için aceleci olmayacağız. Türkiye’de eğitim çağdaş olmaktan çıkmıştır. Bizde eğitim yoktur, öğretim vardır. Eğitim ve öğretimde temel kavramları oturtmak ve önündeki engelleri kaldırmamız lazım." 
     
     Fadıl Akgündüz de rahatladı 
     Erdoğan, soru üzerine, milletvekili dokunulmazlıklarının kaldırılmasının partisinin bir yıl içindeki öncelikli hedefi olmadığını söyledi. Erdoğan’ın bu sözlerinin, Interpol’ün kırmızı bülteniyle tüm dünyada aranırken parlamentoya giren Siirt Bağımsız Milletvekili Fadıl Akgündüz’ü bir süre için rahatlatacağı kaydedildi. 
     

     



 SİYASET 

















</TEXT>
</DOC>
