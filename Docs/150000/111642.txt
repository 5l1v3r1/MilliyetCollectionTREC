<DOC>
<DOCNO> 111642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/07/son/sonspo04.html </URL>
<DATE> 2002/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol... Avrupa Kupası'nda mücadeleler başlıyor... 
</HEADLINE>
<TEXT>

     Basketbolda Türk erkek takımlarının Avrupa kupalarındaki mücadeleleri, bu haftadan itibaren hız kazanacak. 
     Avrupa Basketbol Ligleri Birliği ULEB tarafından bu yıl 3.sü düzenlenen Erkekler Avrupa Ligi'nde, 2002-2003 sezonu, 9 Ekim Çarşamba günü yapılacak maçlarla başlayacak. Bu sezon ligde 8'erli 3 grupta toplam 24 takım mücadele edecek. 
     Türkiye'yi bu ligde temsil eden takımlardan Ülkerspor, C Grubu'ndaki ilk maçında, Rusya'nın USH CSKA Moskova takımıyla 9 Ekim Çarşamba günü İstanbul'da karşı karşıya gelecek. Abdi İpekçi Spor Salonu'ndaki maç, saat 19.30'da başlayacak. C Grubu'nda bu 2 takımın yanısıra Idea Slask Wroclaw Polonya , BC Pire Olympiakos ve Iraklis Yunanistan , Kinder Bologna İtalya , ASVEL Lyon Villeurbanne Fransa ve Real Madrid İspanya da bulunuyor. 
     Ligde A Grubu'nda bulunan Efes Pilsen ise ilk maçta 10 Ekim Perşembe günü Almanya'nın Alba Berlin takımıyla deplasmanda karşılaşacak. Başkent Berlin'deki maçın başlama saati 21.00. Bu grupta da İtalya'nın UC Benetton Basket Treviso ve Skipper Bologna İtalya , Elan Bearnais Pau Orthez Fransa , KK Cibona VIP Zagreb Hırvatistan , AEK Atina Yunanistan ve FC Barcelona İspanya da yer alıyor. 
     FIBA tarafından bu yıl ilk kez düzenlenen Erkekler Avrupa Şampiyonlar Kupası'nda da ilk maçlarını kazanan 2 Türk takımı, Güney Konferansı'nda, gruplardaki 2. maçlarını yarın Bulgar rakipleriyle yapacak. 
     B Grubu'nda, ilk maçlar sonunda 2 puan ve averajla lider durumda bulunan Türk Telekomspor, yarın başkent Sofya'da grup 2.si BC Levski Sofya ile TSİ 18.00'de karşılaşacak. 
     A Grubu'nda 2 puan ve averajla 3. durumdaki Pınar Karşıyaka da Yambolgas Yanbolu takımını yarın İzmir'de ağırlayacak. Atatürk Spor Salonu'ndaki maç, saat 19.00'da başlayacak. 
     





</TEXT>
</DOC>
