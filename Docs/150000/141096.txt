<DOC>
<DOCNO> 141096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/07/dunya/adun.html </URL>
<DATE> 2003/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuzey cephesi rafa kalkıyor 
</HEADLINE>
<TEXT>

Bush yönetiminin Irak’a karşı güneyden tek cepheli’ savaş seçeneğine yöneldiği ve Türk topraklarını sadece özel harek t için kullanmak istediği öne sürüldü 
     YASEMİN ÇONGAR Washington 

     Bir yandan Genelkurmay Başkanı Orgeneral Hilmi Özkök’ün açıklamaları ardından asker tezkeresinin önümüzdeki hafta ikinci kez TBMM’ye gelebileceği beklentisine giren Bush yönetiminin, bir yandan da Meclis kararının değişmeyebileceği olasılığına göre plan yaptığı belirtiliyor. ABD’nin Türkiye üzerinden bir kuzey cephesi açma fikrini terk ederek, Türk topraklarını sadece "özel operasyonlar" için kullanmak istediği yönünde iddialar da var. 
     Milliyet’in kendi kaynaklarından doğrulatamadığı bu iddialar, "Worldtribune" adlı internet haber sitesinde yer aldı. ABD Savunma Bakanlığı Pentagon yetkililerine dayandırılan bir habere göre, Washington "Türkiye’nin Irak’a karşı savaşta ana cephelerden birisine üs oluşturmasını umut etmekten vazgeçti." 
     
     Kuveyt’le müzakere 
     Haber, Pentagon’un ABD Merkez Kuvvetler Komutanlığı’na Irak’a karşı "tek cepheli savaş" için hazırlık yapması talimatı verdiğini ve halen Akdeniz’deki gemilerde bekleyen iki tümen askerin Türkiye yerine Kuveyt’e gönderilmesi için de girişimlerin başladığını duyurdu. 
     "Worldtribune.com" sitesindeki haber, adı açıklanmayan bir Pentagon yetkilisinin "Pentagon, ikinci cephe olarak Türkiye’den vazgeçti. ABD özel timlerinin Irak’a Türk topraklarından girmesi gündeme gelebilir, ancak bu, bizim planını yaptığımız ikinci cepheyi oluşturmayacak" sözlerini yansıttı. Haberde ayrıca, ABD’nin kuzey cephesi için havadan indirme yapma fikrinden de uzaklaştığı öne sürülüyor. 
     Middle East Newsline adlı haber servisi de, Kuveyt yetkilileriyle Pentagon arasında on binlerce ek Amerikan birliğinin bu ülkeye gönderilmesi konusunda müzakerelerin başladığını ve Kuveyt’in buna ilke olarak razı olmakla birlikte, bazı garantiler istediğini duyurdu. 
     
     Franks sessiz kaldı 
     Milliyet’in görüştüğü Pentagon kaynakları ise, ABD’nin kuzey cephesinden tümüyle vazgeçtiği bilgisini doğrulamadılar. Bir yetkili, "Türkiye’nin nihai kararının ne olduğunu göreceğiz. Ancak bu kararın olumsuz’ olması olasılığına göre hazırlıklar yaptığımız doğru. Askeri planlar konusunda, olası harek tta kaç cephe açılacağı konusunda bunun ötesinde bilgi verme durumunda değiliz" dedi. 
     Olası Irak harek tının komutanı General Tommy Franks de, önceki gün aynı konudaki bir soruyu, "Doğu Akdeniz’de halen birkaç gemimiz var. Ancak bu gemilerdeki kara gücünün nereye gideceği konusundaki kararımızı kamuoyuna açıklamamayı tercih edebiliriz. Gizlilik önemli" diye yanıtlamıştı. 
     
     



 DÜNYA 













</TEXT>
</DOC>
