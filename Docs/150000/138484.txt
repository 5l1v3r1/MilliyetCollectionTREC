<DOC>
<DOCNO> 138484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/23/guncel/gun09.html </URL>
<DATE> 2003/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kızılay’dan tüyler ürperten açıklama 
</HEADLINE>
<TEXT>
AIDS’li kan ithal ettik.. 
Kızılay Başkanı’na göre , Faktör 8 ile Faktör 9 içeren ilaçlardan Türkiye’de birçok kişiye AIDS hastalığı geçti 
     OKTAY ENSARİ Kayseri DHA 
AYŞEGÜL AYDOĞAN İstanbul 

     Kızılay Genel Başkanı Dr. Ertan Gönen, kanın pıhtılaşmasını sağlayan "Faktör 8" ve "Faktör 9", bağışıklık sistemi ile protein düzenini ayarlayan "Human Albümin" adlı ilaçların ithaliyle Türkiye’ye AIDS, sarılık ve benzeri hastalıklar geçtiğini söyledi. Gönen, 57. Hükümet döneminde Kızılay’ın harcaması için gönderilen, ancak Başbakanlık tarafından kullanılan 11 trilyon 300 milyar lirayla röntgen filminden uğradıkları 30 trilyonluk zararın da karşılanmasını istedi. 
     
     YANLIŞ POLİTİKALAR’ 
     Ecevit hükümetinin yanlış uygulamaları yüzünden gelirlerinin azaldığını, ögrencilere burs veremediklerini, yatırım yapmadıklarını öne süren Gönen, şöyle konuştu "Ecevit Hükümeti döneminde Maliye Bakanlığı’nca röntgen filmlerindeki ek verginin yüzde 60’ı kesilince Kızılay 30 trilyondan oldu. Bunun yanı sıra yurtdışı ve içinden gelen bağışlar, nakdi yardımlar, Başbakanlık hesabına geçirildi. Ecevit, bize gelen paraların ödenmesi talimatı verdi ama Elimizde 1 trilyon lira kaldı. Paraları harcadık’ dediler. Biz, Kızılay olarak halktan aldığımızı halka veriyoruz. Kızılay sizindir, milletindir. milletin kurumunu kimse hedef almasın." 
     
     TÜRKİYE ÜRETEMİYOR’ 
     Türkiye’de üretilemeyen kan ilaçları nedeniyle yüzde 50 oranında AIDS ve sarılık türünde bulaşıcı hastalık ithal ettiğini açıklayan Gönen, şunları kaydetti "Türkiye halen Faktör 8 ve Faktör 9 gibi çok önemli bazı ilaçları üretemiyor. Türkiye’deki AIDS ve Hepatit C gibi hastalıkların büyük çoğunluğu dışarıdan alınan kanlar nedeniyle ortaya çıkmıştır. Kansaş projesi ile Türkiye dışa bağımlılıktan kurtulacak, vatandaşın 200-300 milyon lira ödeyerek aldığı ilaçlar yüzde 70 daha ucuza satılacak ve bulaşıcı hastalıklar büyük ölçüde önlenecektir. Kızılay Kansaş’ı faaliyete geçirmek için tüm olanaklarını kullandı." 
     
     

</TEXT>
</DOC>
