<DOC>
<DOCNO> 138980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/25/son/sonspo21.html </URL>
<DATE> 2003/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Hasan Şaş'ın menajeri Fenerbahçe'den teklif bekliyoruz 
</HEADLINE>
<TEXT>

     Galatasaraylı milli futbolcu Hasan Şaş'ın Menajeri Mehmet Soykök, genç oyuncunun transferi ile ilgili hiçbir şeyin net olmadığını söyledi. 
     Hasan Şaş'ın artık ilk tercihinin kesinlikle Avrupa olduğunu ifade eden Soykök, ''Milli oyuncu henüz hiçbir takımla görüşmedi de, anlaşmadı da. Ancak, gelişmeler bize Fenerbahçe'nin de Hasan'ı transfer etmek için bir çaba içine gireceğini gösteriyor. Fenerbahçe'den de bir teklif gelmesini bekliyoruz. Hasan ile hemen hergün konuşuyoruz. Bu konuşmalarımızdan çıkardığım, Hasan'ın artık ilk tercihi kesinlikle Avrupa'' diye konuştu. 
     Soykök, Hasan'ın sözleşmesinin bitiş tarihi olan 31 Mayıs'ta ilk olarak Galatasaray ile görüşeceklerini ifade ederek, şunları söyledi 
     ''Biz Hasan Şaş'ın menajerleri olarak, diğer transferlerde de izlediğimiz yöntem gibi, yine ilk olarak futbolcumuzun kulübü ile oturup konuşacağız. Bazı gelişmeler sanki Galatasaray Kulübü'nün aksi bir tavır içine girebileceği hissi veriyor. Yani Galatasaray görüşmek istemeyebilir de. Biz de, ondan sonra bir tavır belirleyeceğiz.'' 
     





</TEXT>
</DOC>
