<DOC>
<DOCNO> 108981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/22/son/sondun08.html </URL>
<DATE> 2002/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Tom Cruise ve Nicole Kidman aynı safta... 
</HEADLINE>
<TEXT>

     Sinema dünyasının geçen yıl boşanan ünlü çifti Nicole Kidman ve Tom Cruise'u, trilyonlar biraraya getirdi. İkili, bir kozmetik firmasına, görüntülerini izinsiz kullandığı gerekçesiyle 45 milyon dolarlık yaklaşık 75 trilyon lira dava açtı. 
     Internetteki ''imdb'' ve ''peoplenews'' sitelerinde yer alan habere göre, Cruise ile eski eşi Nicole Kidman, Sephora adlı kozmetik firmasına karşı birleşti. 
     Geçen yıl Sevgililer Günü'nde, esprili bir ilan hazırlayarak Kidman ile Cruise'un fotoğraflarına yer veren firmaya, bu girişimi pahalıya patladı. 
     Firmanın ''Ünlülerin Parfümü'' adlı ilanında, ''Onlar bu parfümü sevdi, kullandı ve tercih etti'' yazısının altında fotoğrafları yer alan Kidman ve Cruise, firmadan, reklamın kişilik haklarına zarar verdiği gerekçesiyle 15, telif hakları için de 30 milyon dolar tazminat talep etti. 
     Cruise ve Kidman, daha önce de Tom Cruise ile geçmişte gönül ilişkisi olduğunu iddia eden Mark Armstrong adlı film yıldızına 100 milyon dolarlık dava açmış ve kazanmıştı. 

     
</TEXT>
</DOC>
