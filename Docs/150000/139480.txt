<DOC>
<DOCNO> 139480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/27/son/sonspo20.html </URL>
<DATE> 2003/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya Valiliği, Türkiye Rallisi için güvenlik merkezi oluşturdu. 
</HEADLINE>
<TEXT>

     Dünya Ralli Şampiyonası'nın 3. ayağı olan Türkiye Rallisi için Antalya Valiliği, güvenlik merkezi oluşturdu. 
     Valilik basın ve halkla ilişkiler müdürlüğünden yapılan açıklamaya göre, dünyaca ünlü pilotlar ile binlerce yabancı konuğun ağırlanacağı 2 Mart Pazar gününe dek sürecek şampiyona için, valilik bünyesinde güvenlik merkezi kuruldu. 
     Vali yardımcısı Tahsin Çiftçioğlu'nun başkanlığında oluşturulan merkezde, il jandarma komutanlığı, Antalya Emniyet Müdürlüğü, MİT Bölge Başkanlığı, Sahil Güvenlik Komutanlığı, il sağlık müdürlüğü, havaalanı mülki idare amirliği ile altyapıdan sorumlu çalışma gruplarıyla koordinasyon yapılacak. 
     Güvenlik merkezinin, Türkiye Rallisi'nin başından sonuna kadar olan sürede 24 saat görev yapacağı kaydedilen açıklamada, şampiyonada 2 bin güvenlik görevlisi, jandarma ve polis helikopterleri, sahil güvenlik botlarıyla en üst düzeyde güvenlik planlaması yapıldığı bildirildi. 
     Açıklamada, şampiyonanın huzur ve güvenlik içinde yapılması için tüm önlemlerin alındığı vurgulandı. 
     
     YARIŞA KATILACAK OTOMOBİLLER SON KONTROLLERİNDEN GEÇTİ 

     Dünya Ralli Şampiyonası'nın 3. ayağı olan Türkiye Rallisi'nde starta yaklaşılırken, yarışa katılacak otomobiller de son kontrollerden geçirildi. 
     Antalya'nın Kemer İlçesi Kuzdere Köyü yakınlarında hazırlanan 2.5 kilometre uzunluğundaki kontrol parkurunda otomobillerini deneyen pilotlar, aynı zamanda rallide kullanacakları lastikleri de belirleme fırsatı buldular. 
     Bu arada kayda geçirilmeyen deneme turlarında, kontrol parkurunda performanslarını deneyen sürücülerden Subaru pilotu Peter Solberg, 2.06.08 ile en iyi dereceyi yaptı. 
     Solberg'i, 2.07.01'lik derecesi ile Citroen pilotu Colin McRae ve 2.07.08 ile de Hyundai pilotu Armin Schwarz izledi. Parkurda pilotların yaptığı dereceler, şampiyonayla ilgili kayda geçirilmedi. 
     Sabah satlerinde başlayan kontrol sürüşlerinde, Armin Schwarz'ın sık sık parkura çıkarak çalıştığı gözlenirken, Ford pilotu Mikko Hirvonen'in ise attığı spin sonucu bir süre otomobilinde yaşadığı sorunu halletmeye çalıştığı görüldü. Hirvonen, otomobilde meydana gelen sorunun giderilmesiyle çalışmalarını sürdürdü. 

     
</TEXT>
</DOC>
