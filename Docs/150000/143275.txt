<DOC>
<DOCNO> 143275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/18/dunya/dun01.html </URL>
<DATE> 2003/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair’in kabinesinde ilk savaş firesi 
</HEADLINE>
<TEXT>

Devlet Bakanı ve Avam Kamarası Başkanı Robin Cook, istifa ederek, İngiltere Başbakanı’nı zor durumda bıraktı 
     NEVSAL ELEVLİ Londra 

     İngiltere’de Başbakan Tony Blair’in lideri olduğu İşçi Partisi’nde ikinci bir BM kararı olmaksızın Irak’a savaş açılmasına karşı giderek büyüyen isyan, dün ilk somut sonucunu verdi ve partinin önemli kişilerinden Devlet Bakanı ve Avam Kamarası Başkanı Robin Cook, görevlerinden istifa etti. Eski Dışişleri Bakanı Cook’un, olası operasyonu "uluslararası anlaşmalara aykırı ve iç kamuoyunun desteğinden yoksun" bulduğu için Avam Kamarası Başkanlığı’ndan istifa ettiği bildirildi. İngiliz SKY TV’si, istifa kararını üzülerek aldığını söyleyen Cook’un, gelinen noktada başka seçeneği kalmadığını vurguladığını duyurdu. SKY, Cook’un, "böylesine uluslararası hukuk temelinden yoksun bir savaşın sorumluluğuna ortak olmak istemediğini" söylediğini de aktardı. Görevinden istifa eden Cook’un yıllık gelirinden 70 bin sterlinlik kaybı olacak. 
     
     İkinci istifa yolda 
     Bu arada Cook’un istifasının ardından dikkatler, kabinedeki, başta Uluslararası Yatırım ve Kalkınma Bakanı Clare Short olmak üzere diğer isimler üzerinde yoğunlaştı. SKY TV’ye göre, Clare Short, durumu bütün boyutlarıyla gözden geçirdikten sonra bugün Avam Kamarası’nda yapılması beklenen Irak konulu özel oturum öncesi veya sonrasında istifa edip etmeyeceğini açıklayacak. 
     



 DÜNYA 











</TEXT>
</DOC>
