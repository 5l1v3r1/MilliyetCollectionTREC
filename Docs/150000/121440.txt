<DOC>
<DOCNO> 121440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/27/son/sontur31.html </URL>
<DATE> 2002/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Tecavüzle suçlanan Kaya Çilingiroğlu'na takipsizlik 
</HEADLINE>
<TEXT>

     İstanbul Cumhuriyet Savcılığı, ''Q Girls'' adlı dans grubunun üyesi Reyhan Gökdeniz'in kendisine tecavüz etmekle suçladığı Kaya Çilingiroğlu hakkında, delil yetersizliği nedeniyle ''takipsizlik'' kararı verdi. 
     İstanbul Cumhuriyet Savcısı Osman Uludüz, Çilingiroğlu hakkında ''tecavüz'' suçundan yürüttüğü soruşturmayı ''takipsizlik'' kararıyla sonuçlandırdı. 
     Kararda, şikayetçi Reyhan Gökdeniz'in durumuna ilişkin Şişli Etfal Hastanesi'nden 23 Kasım 2002 tarihinde verilen adli raporda, müştekinin vücudunda canlı ya da ölü sperm hücresi bulunamadığı ve patoloji tespit edilemediği, ayrıca müştekinin vücudunda darp ve cebir izine de rastlanmadığının bildirildiği kaydedildi. 
     Sanığın müştekiyi tehdit ettiğine dair delil bulunmadığı ve müştekinin 18 yaşından büyük olduğuna da dikkat çekilen ''takipsizlik'' kararında, müştekinin iddiaları dışında delil elde edilemediğinden sanık hakkında kamu davası açılmasına yer olmadığı belirtildi. 
     Kararda, müştekinin 15 gün içinde Beyoğlu Ağır Ceza Mahkemesi'nde ''takipsizlik'' kararına itiraz edebileceği de hatırlatıldı. 
     





</TEXT>
</DOC>
