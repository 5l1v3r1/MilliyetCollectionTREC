<DOC>
<DOCNO> 117256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/06/ekonomi/eko05.html </URL>
<DATE> 2002/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsadan çifte rekor 
</HEADLINE>
<TEXT>

Hisse senetleri dün yüzde 10.17 prim yaptı. Borsa 1.7 katrilyon liralık işlem hacmi ve 543 milyar adetlik işlem ile iki rekor kırdı 
     ORHAN TEKEOĞLU 

     Borsa 2000 yılı başındaki eski hareketli günlerine geri döndü. 
     AKP’nin tek başına iktidara geliyor olması, IMF ve AB ile ilgili görüşmelere hemen başlanması ve mali miladın kaldırılması konularındaki moral veren açıklamalar, piyasalarda erken bayram şeklinde yorumlandı. 
     Öte yandan Hazine’nin başarılı bir şekilde borçlanması faizlerde ve dolarda şok düşüşler yaşatırken, paranın rotasını borsaya çevirdi. Hisse senetleri dün de yüzde 10.17’lik artış yaşarken, endeks gün içinde 12.000 puanı aşmasına rağmen günü 11.947 puandan kapattı. Borsadaki son iki günlük yükseliş yüzde 16.93, 8 Ekim’den bu yana da yüzde 35.62 olarak gerçekleşti. 
     
     Borsadan çifte rekor 
     Borsada dün toplam 1 katrilyon 708 trilyon lira ile işlem hacminde tüm zamanların rekoru kırıldı. Dolar bazında ise 1 milyar doların üzerinde işlem hacmi gerçekleşti. Türk Lirası bazında en son rekor 1 katrilyon 432 trilyon lira ile 12 Nisan 2000’de gerçekleşmişti. Borsada dün bir başka rekor da 542.9 milyarla işlem adedinde yaşandı. 
     
     Global son iki gündür satışta 
     Borsada son iki günde yaşanan yüzde 16.9’luk yükselişe rağmen, piyasanın en büyük aracı kurumlarından Global Menkul’ün büyük montanlı satışları dikkat çekti. Global Menkul, seçimlerden sonraki ilk işlem gününde 30.5 trilyon dün de 22 trilyon liralık net satışta bulundu. 
     Uzmanlar, borsanın son iki günlük hızlı yükselişine dikkat çekerek, özellikle son çıkışta yüksek oranda prim yapmış hisselerde kar amaçlı satışların gelebileceği uyarısında bulundular. 
     
CSFB, Türkiye tahvillerini artıracak      Yatırım Bankası Credit Suisse First Boston CSFB , gelişmekte olan piyasa tahvilleri portföyünde Türkiye tahvillerinin ağırlığını artırdığını söyledi. CSFB’nin araştırma notunda, "Yazılı programında, seçim bildirisinde, yerli ve yabancı yatırımcılarla yapılan pek çok görüşmelerde AKP ekonomik politikalarının IMF tarafından zaten çizilmiş olduğunu netleştirdi. Partinin programı özelleştirmeye, mali yükümlülüklere, daha küçük hükümet anlayışına ve mali piyasaların memnuniyetle karşılayacağı daha pek çok doğru noktaya önem veriyor" denildi. 
     



 EKONOMİ 




















</TEXT>
</DOC>
