<DOC>
<DOCNO> 144708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/23/yazar/uras.html </URL>
<DATE> 2003/03/23/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Havadan Sudan 
</HEADLINE>
<TEXT>

     Mart ayı, hele şu günler "havadan sudan konuşulacak, yazacak" günlerdir. Ekonomi Sayfası Yönetmenimiz Murat Sabuncu’dan izin aldım...Bugün para ile pul ile ilgisi olmayan şeyler yazacağım. 
     
     Çaylak fırtınası bekleniyor 
     Dünkü Cumartesi, eski Rumi Mart’ın 9’u idi... "Koz kavuran fırtınası" esti, üfürdü...Büyüklerimiz eski "Mart’ın üç 9’u"nda da sayılı soğuklar olacağını söyler. Saatli Maarif Takvimi’ne göre, bugün de, yarın da, öbür gün de fırtına var. Çarşamba günü fırtınanın büyüğü "çaylak fırtınası" bekleniyor. 
     4 Mart, Muharrem ayının birinci günü idi. Hicri 1424 yıl başladı. HicriKameri takvim, Hazreti Muhammed’in Mekke’den Medine’ye hicret göç etmesini tarih başlangıcı olarak kabul eder. Bir yıl 354 gündür. Bir yıl Miladi takvimden 11 gün eksiktir. 
     6 Mart’da üçüncü cemre toprağa düştü. Ağaçlara su yürüdü . 9 Mart’da bağ budama ve kalem budama mevsimi başladı. 
     11 Mart’da ünlü Kocakarı soğuğunu yaşadık. Mart’ın 11’nci günü başlayan ve 8 gün süren "Berdel cuz" Kocakarı soğuğu, kış mevsiminin sona ermesinin işareti sayılır. 
     
     Aşure, onuncu gün demek 
     13 Mart "Aşure Günü" idi. Hicri 61 yılının Muharrem ayının 10’unda, Hazreti Muhammed’in kızı Hazreti Fatima’dan doğan torunu İmam Hüseyn ile 72 arkadaşı, Kerbela Çölü’nde Muaviye’nin oğlu Yezid tarafından şehit edilmişti. Arap dilinde "aşure", "onuncu" anlamına gelir. Müslümanlar her yıl Muharrem ayının onuncu gününde "Aşure Günü" olarak bu olayı hatırlarlar. 
     14 Mart ise Rumi yılın 1419 başlangıcı idi. Ve fırtına vardı. Rumi takvimin 1 Mart’ı, bu gün kullandığımız Miladi Mart ayının 14’üne rastlar. Miladi 584 yılında kullanılmaya başlanan Rumi takvimde bir yıl, 365 gündür. 1926 yılına kadar bizler bu takvimi kullandık. 
     15 Mart’da gene fırtına vardı. Bu fırtına ile de kırlangıçlar geldi. 18 Mart’da ise Kırlangıç fırtınası ile "Kocakarı soğukları" sona erdi. 
     20 Mart’da güneş, Koç Burcu’na girdi. ilkbahar başladı. 21 Mart’da ilkbahar’ın birinci günü "Nevruz Bayramı" şenlikleriyle kutlandı. 
     Sayın okuyucularım inşallah Türkiye’de hergün, paradan puldan ve sorunlardan konuşmaya ve de yazmaya mecbur kalmayız da, daha çok havadan sudan konuşuruz, yazarız... 
     
     







Rap rap rap, hooop güm... 


Çevir kazı... 


Kuzey Irak sorunu 


Ya dehşet dehşeti getirirse 


O 3 oy var ya .. 


Umurunuzda mı 


Cumhuriyetçi Gençlik Platformu 


Kıssadan hisse... 


Bu nasıl insanlık 


Irak petrolüyle duş alırken halkı kaybetmek 


Eğlence bitti 


Sizi oyalıyorlar 


Ekonomide şok ve dehşet’ yaşamak istemiyorsak 


Havadan Sudan 


Türkiye ABD ile iyi olmak zorunda mı 


</TEXT>
</DOC>
