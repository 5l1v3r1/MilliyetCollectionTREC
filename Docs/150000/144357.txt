<DOC>
<DOCNO> 144357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/21/son/sontur26.html </URL>
<DATE> 2003/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'nin İstanbul Başkonsolosluğu'ndan sınırlı vize hizmeti 
</HEADLINE>
<TEXT>

     İngiltere'nin İstanbul Başkonsolosluğu, güvenlik nedeniyle ikinci bir duyuruya kadar sınırlı vize hizmeti verecek. 
     İngiltere'nin Ankara Büyükelçiliği'nden yapılan açıklamada, sadece ''drop box'' kriterlerine uyan kişilerin başvurularının veya ''akredite kurye servisi'' kanalıyla gönderilen grup başvurularının kabul edileceği belirtildi. 
     Açıklamada, sadece daha önce yerleşim vizesine ilişkin mülakat randevularının verilen tarihte yapılacağı belirtilerek, yeni yerleşim başvurusu yapmak isteyenlerinse postayla veya tamamlanmış vize başvuru formuyla birlikte pasaportlarının 1,2,3 ve 4. sayfalarının fotokopisi, iki adet fotoğraf ve uygun ücreti bir zarf içinde Drop Box'a bırakmak suretiyle başvuru yapabilecekleri kaydedildi. 
     Bu tür başvurularda pasaportların başvuruyla birlikte gönderilmemesi gerektiğine dikkat çekilen açıklamada, başvuru sahiplerine mülakat tarihini ve mülakata gelirken hangi dokümanları beraberlerinde getirmeleri gerektiğini bildiren bir mektup gönderileceği bildirildi. 
     Büyükelçilik, normal hizmet vermeye yeniden ne zaman başlayabileceklerinin henüz bilinmediğini de açıklarken, normal hizmet vermeye başlayabilmeyi mümkün olan en kısa zamanda ümit ettiklerini kaydetti. 
     





</TEXT>
</DOC>
