<DOC>
<DOCNO> 115224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/26/yazar/gunes.html </URL>
<DATE> 2002/10/26/ </DATE>
<TIME>  </TIME>
<AUTHOR> Hurşit GÜNEŞ  </AUTHOR>
<HEADLINE>
AKP sağanağına karşı CHP sığınağı 
</HEADLINE>
<TEXT>

     Partileri eleştirdiğimiz yazı dizisinin son durağı CHP. CHP kimilerine göre tek durak Sırf Atatürk’ün kurduğu parti olduğu için sadakatle bu partiye oy veren yüzde 8.5 seçmenin olması az buz bir avantaj değil elbette. Kuşkusuz bu CHP yönetimine belli bir rahatlık sağlıyor. 
     CHP Cumhuriyet’in en köklü partisi. 1970’li yıllara kadar CHP, yalnızca modernleşmeyi, Batılılaşmayı ve laikliği temsil ederdi. Fakat 1970’li yıllarda CHP müthiş bir değişimi başardı. Hem sosyal adaletçi oldu, hem devletin partisi olmaktan çıkıp halkın partisi haline geldi. Bu kolay olmadı. Ecevit’in liderliğindeki kadro büyük mücadele verdi. Çünkü o dönemde, sosyal demokrasinin yerleşmesine direnç gösteren, CHP lideri tarihi bir kimlik olan İsmet İnönü’ydü. 
     Bu değişim CHP tabanında bir paradoksa neden oldu. "Çağdaşlık" arayışında CHP Cumhuriyet aydınlarına ve seçkinlere dayanıyordu. Oysa geniş halk yığınları ekmek ve siyasal katılım peşindeydi. Ortanın Solu hareketi ise "genç" aydınların gecekonduyla ilk ve zor kucaklaşmasını sağlayabildi. Tıpkı Demokrat Partili seçkinlerin köylüyle kucaklaşması gibi. 
     1980’li yıllarda CHP büyük darbe gördü. Askeri rejim adeta CHP’nin can damarlarını kopardı. Bu nedenle CHP’liler darbelere karşı çok tepkilidirler O dönemde Batı’da da sol referanslarını yitirip bir inişe geçince, CHP bir başka eksene oturuverdi. ANAP’ın ve daha sonra Refah Partisi’nin yükselmesiyle, belki de özünde kalmış bir refleksle, yine aydınların laisizm partisi haline dönüştü. Varoşlar diğer partilere terk edilerek, bir orta - üst sınıf partisi haline gelindi. 
     Şimdi CHP’yi Sultanbeyli’de değil, Kadıköy’de Bağdat Caddesi’nde oturanlar destekler halde. Oysa 1970’lerde durum çok farklıydı. Ne yazık ki, o yılların kazanımları yitirildi. 
     Bu seçimlerde CHP sol temalardan çok, liberal bir ekonomik düzeni işliyor. Hatta IMF programını mevcut hükümetten de etkin uygulayacağı iddiasında. Batı’da da benzer bir dönüşüm gözlenmişti. Çünkü devlet taşıyamayacağı kadar sosyal ödevi yüklenmiş, ekonominin çarkı dönmez olmuştu. 
     CHP’deki bu liberal dönüşüm Derviş’in CHP’ye katılmasıyla sağlanmadı. 1999 seçimleri öncesi kurultayda Genel Başkan Deniz Baykal liberal bir program açıklamıştı. Kısacası, CHP sol vurgusunu bayağı yontmuş gözüküyordu. 
     CHP’nin bu seçimlerde temel vurgusu ise yolsuzluklar. Anlaşılan Baykal adeta 1999 seçimlerinin rövanşı arayışı içinde. 
     Bu seçimlerde CHP aydın kesimin sığınağı oldu. AKP sağanağından her kaçan CHP’ye sığınıyor. Gerçi aydınlar hayli dertli. Birçoğu gönüllerince ve umutla CHP’ye oy veremiyor. "Rağmen" sözcüğü dillerden düşmüyor. Bu da ekonomideki "ikinci en iyi" teorisini hatırlatıyor. Kimi de partinin içinde belli bir aday için oy verdiğini ifade ediyor. Sanki diğerleri partinin dışında 
     Geçmişte olduğu gibi, biz CHP’yi yeğliyoruz. Çünkü CHP’nin geçmişinde onurlu bir çağdaşlık mücadelesi ve Ortanın Solu hareketinin kültü vardır. Yeniden halkla birlikte bir sol inşa edilecekse bunun zemini yine CHP olacaktır. Şu veya bu geçici nedenle, şu veya bu kişi nedeniyle, oyla partiyi cezalandırmak doğru olmaz. Çünkü oy lidere değil, partiye verilir. CHP de merkez solun ana partisidir ve sinesinde önemli tarihi mücadeleleri taşır. 
     
     







Din, siyaset, hukuk 


Özlemi çekilen "üstün kişilik" gösterileri 


Küba Derneği... 


AKP’nin durumu 


Tayyip Erdoğan’la işin püf noktası 


3 Kasım ve "son" 


Afiş yarışı İyi, kötü ve hırçın... 


Eğitim konusunda hangi parti ne vaat ediyor 1 


AKP sağanağına karşı CHP sığınağı 


Seçimde dış politika tartışması 


İmk nsızı isteyen kadınlar 


Maliye gücü 


Erdoğan’ın seçim derbisi 


Meydan okuma projesi 


Adresleri bile belli ama... 


ABD’deki Türk gençleri zorda 


</TEXT>
</DOC>
