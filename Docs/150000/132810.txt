<DOC>
<DOCNO> 132810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/24/siyaset/asiy.html </URL>
<DATE> 2003/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Jet hızıyla başkan 
</HEADLINE>
<TEXT>

Olağanüstü toplanan AKP Kurucular Kurulu, Zaten genel başkan olmayan’ Erdoğan’ı yeniden genel başkanlığa seçti. Erdoğan, engeller karşısında yorulmadığını söyledi 
     ANKARA Milliyet 

     Recep Tayyip Erdoğan, Anayasa Mahkemesi’nin son üç aydır genel başkan olmadığına yönelik kararı açıklamasından 18 saat sonra, olağanüstü toplanan Kurucular Kurulu’nca yeniden genel başkanlığa seçildi. Böylece Erdoğan Davos’a Genel Başkan olarak gitti. Genel Başkanvekili Dengir Mir Mehmet Fırat başkanlığında dün toplanan Kurucular Kurulu’na katılan Başbakan Abdullah Gül, Erdoğan’ın genel başkanlığa aday gösterimi sırasında üyelere "Hepimizin adayı" diye seslendi. Toplantıya katılan tüm üyeler, Erdoğan’ı genel başkanlığa aday gösterdi. Beş sandıkta kullanılan oyların yarım saat süren sayımı sonucu Erdoğan 363 oyun tamamını aldı. 
     Erdoğan mazbatasını aldıktan sonra partililerin alkışları eşliğinde, "Umut yolculuğumuzun değerli mensupları" diyerek şunları söyledi 
     "Böyle durumlar genellikle sözün anlamını yitirdiği, davranış ve duruşun daha çok anlam kazandığı anlardır. Siz de o duruşu gösterdiniz ve zamanın gerektirdiği davranışı ortaya koydunuz. Buraya niçin geldiğinizi anlatmaya kalksam inanın ülkem adına yüreğim acır. Üzüldüğüm tek şey var. Dünyada hukukun evrenselleşmesi konuşulurken, hoşgörünün, sevginin, birlikte yaşamanın kaçınılmazlığı ve gerekliliği tartışılırken, ülkemde h l demokrasinin önündeki barikatların kaldırılmaması için ortaya konulmaya çalışılan direnç beni üzüyor. 
     Bana önüme çıkarılan her engelden sonra kimi dostlarım Daha yorulmadınız mı, bıkmadınız mı ’ diye soruyor. Vallahi yorulmadık. Billahi zerre kadar bıkmadık. Her zorluğu bir nimet, her engeli bir fırsat olarak görüyorum. Rabbime, bu kardeşinizi sınavların en zorlularıyla denediği için şükrediyorum. Sakın büyük bir aile olduğumuzu, yüce Türkiye ailesinin Ankara’daki mütevazı temsilcileri olduğumuzu unutmayın." 
     



 SİYASET 












</TEXT>
</DOC>
