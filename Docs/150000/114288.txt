<DOC>
<DOCNO> 114288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/21/son/sontur29.html </URL>
<DATE> 2002/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'den üs talebi yok 
</HEADLINE>
<TEXT>

     ABD Merkez Karargahı Komutanı General Tommy Franks, Türkiye'deki üslerin ya da Türk hava sahasının kullanımına ilişkin Ankara'dan herhangi bir taleplerinin olmadığını söyledi. 
     Franks ile ABD Avrupa Kuvvetleri Komutanı ve NATO Başkomutanı Orgeneral Joseph Ralston, Genelkurmay Başkanı Orgeneral Hilmi Özkök'ü ziyaret etti. 
     Genelkurmay'dan yapılan yazılı açıklamada, görüşmelerde Türkiye-ABD askeri işbirliği konularının yanı sıra bölgedeki gelişmeler üzerinde durulduğu, işbirliğine yönelik görüşmelerin önümüzdeki dönemde de devamına karar verildiği belirtildi. 
     Franks ise Ankara temaslarını, Mısır'a hareketinden önce Esenboğa Havaalanı'nda düzenlediği basın toplantısında değerlendirdi. Ürdün, Yemen, Pakistan ve Afganistan'ı kapsayan bölge turu çeçevesinde Türkiye'yi ziyaret ettiklerini belirten Franks, Genelkurmay Başkanlığı'nda yaptıkları görüşmelerin "yapıcı ve keyifli" olduğunu bildirdi. 
     Görüşmeler sırasında, Irak ve Afganistan'da görev yapan Uluslararası Güvenlik Destek Gücü İSAF konularını ele aldıklarını söyleyen Franks, bu çerçevede danışmalarda bulunduklarını ve bundan sonra da temaslarına devam edeceklerini kaydetti. 
     Franks, Türkiye'deki üslerin ya da Türk hava sahasının kullanımına ilişkin Ankara'dan herhangi bir taleplerinin olmadığına işaret ederek, ziyaretlerinin amacının Türkiye'den herhangi bir talepte bulunmak olmadığını söyledi. 
     ABD Başkanı George Bush'un Irak'a operasyon konusunda henüz karar vermediğini de hatırlatan Franks, "danışma ve tartışma" sürecine devam edeceklerini, kararın bu süreç sonunda alınabileceğini kaydetti. 
     NATO Avrupa Müttefik Kuvvetleri Komutanı Joseph Ralston da Ankara'daki görüşmeleri çok yararlı olarak değerlendirdi. 
     





</TEXT>
</DOC>
