<DOC>
<DOCNO> 136970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/15/son/sontur18.html </URL>
<DATE> 2003/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadıköy'deki mitingde olay... 
</HEADLINE>
<TEXT>

     ''Irak'ta Savaşa Hayır Koordinasyonu''nca düzenlenen kitlesel basın açıklamasında, ABD'nin olası Irak müdahalesi protesto edildi. 
     Sabahın erken saatlerinden itibaren Kadıköy İskele Meydanı'nda toplanan yaklaşık 5 bin kişi, savaş karşıtı slogan atıp pankart taşıdı. ''Irak'ta Savaşa Hayır Koordinasyonu''nun ortak bildirisi, sanatçılar Sunay Akın ve Bennu Yıldırımlar tarafından okundu. 
     Bildiride, bugün bütün dünyanın halklarının sokaklarda olduğu ve dünyanın dörtbir yanında ''savaşa hayır'' seslerinin yükseldiği ifade edilerek, ''ABD'nin tankları, topları, füzeleri var. En büyük gücün kendisi olduğunu sanıyor. Silahlarına güvenip dünyaya kafa tutuyor. Halka rağmen savaş olmaz. Biz bu savaşı durdurabiliriz'' denildi. 
     KESK Genel Başkanı Sami Evren de, daha önce düzenlenen ''Halka Sorun'' kampanyası kapsamında toplanan imzaları 1 Mart'ta Ankara'ya götüreceklerini ifade ederek, şöyle dedi 
     '' Irak'ta savaşa hayır demek, bölgemizde yıllarca sürecek acı, gözyaşı ve kana hayır demektir. Savaş, etnik, dinsel, kültürel farklılıkları düşman gören anlayışların egemenliğini besliyor, ayrımcılığı derinleştiriyor.'' Konuşmaların ardından meydanda bulunanların dağılması gerektiğine dair anonslar yapıldı. Katılımcıların büyük bölümü, gruplar halinde İskele Meydanı'ndan 3 yöne ayrılarak dağılışa geçti. 
     
     BİR GRUP TERÖR ESTİRDİ 

     Eylemin ardından terör örgütü elebaşı Abdullah Öcalan lehine slogan atan bazı kişiler ise, bazı banka şubelerinin camlarını kırdı, çevredeki çok sayıda işyerine ve otobüs duraklarına zarar verdi. 
     Bu kişiler, Haydarpaşa Numune Eğitim ve Araştırma Hastanesi'nden Kadıköy Meydanı'na inen cadde üzerinde çok sayıdaki belediye otobüsünün camlarını kaldırım taşlarıyla kırdılar. 
     Gruptan bazı kişiler gözaltına alındı. Polisle bu kişiler arasında ara sokaklarda kovalamaca sürüyor. 
     Bu arada saldırganlara çevredeki esnaf da tepki gösterdi. Bunun üzerine saldırganların bazı esnafı döverek yaraladığı görüldü. 
     
     ÖZDEMİR'İN TALİMATI 

     Olaylar üzerine polis telsizinden talimat yayınlayan İstanbul Emniyet Müdürü Hasan Özdemir, gözaltına alınan kişiler hakkında ''2911 sayılı Toplantı ve Gösteri Yürüyüşleri Kanunu'na muhalefet'' suçundan değil, ''terör örgütü lehine faaliyet''ten yasal işlem yapılmasını istedi. 
     Özdemir, olayları çıkartıp gözaltına alınanların örgütsel bağlantıları üzerinde durulmasını istedi. 
     Polis merkezlerine ve ekiplere saldırılar olabileceğini de ifade eden Özdemir, tedbirlerin en üst düzeyde alınması ve personelin dikkatli olması gerektiğini belirtti. 
     
     ''SAVAŞA HAYIR EYLEMİ''NDEN NOTLAR 

     Kitlesel basın açıklamasına katılanlar, meydanda oluşturulan arama noktalarında üst aramasından geçirildiler. Durumu şüpheli görülen 70'e yakın kişinin bu aramalar sırasında gözaltına alındığı bildirildi. 
     Bu arada meydana girmek isteyen göstericilerle üst aramasında bulunan güvenlik görevlileri arasında kısa süreli bir gerginlik yaşandı. Üst araması yaptırmak istemeyen bazı kişilerin ellerinde taşıdıkları plastik bayrak sopalarıyla polise saldırdıkları görüldü. 
     Öte yandan, Kadıköy İskele Meydanı'nda 2 polis panzeri, 10'a yakın eğitimli köpek ve robocop polis ekiplerinin de aralarında bulunduğu 3 bine yakın güvenlik görevlisinin sıkı güvenlik önlemleri aldığı öğrenildi. 
     Gösteriye katılan gruplar, ABD ve savaş karşıtı slogan atarken, bazılarının terör örgütü elebaşı lehine slogan attıkları ve posterini taşıdıkları görüldü. 
     
     ''SAVAŞA KARŞI 1 DAKİKA KARANLIK'' EYLEMİ 

     Kitlesel basın açıklaması sırasında yapılan anonslarda, bu akşam saat 20.00'de Beyoğlu Mis Sokak, Kadıköy Altıyol ve Bakırköy Özgürlük Meydanı'nda, aydınlar, sanatçılar ve sivil toplum kuruluşları temsilcileri ile vatandaşların ellerindeki mumlarla ''Savaşa Karşı 1 Dakika Karanlık'' eylemi yapacağı duyuruldu. 
     Basın açıklaması sırasında Kadıköy İskele Meydanı'na çıkan bütün yollar trafiğe kapatılırken, polis Eminönü, Beşiktaş ve Karaköy iskelelerinde de üst araması yaptı. 
     Eyleme, CHP İstanbul Milletvekili Hasan Aydın, eski HADEP Genel Başkan Yardımcısı Osman Özçelik, ÖDP Genel Başkanı Hayri Kozanoğlu, SDP Genel Başkanı Akın Birdal, sanatçılar Zerrin Özer, Mustafa Alabora, Hümeyra, şair Ataol Behramoğlu, gazeteci-yazar Abdurrahman Dilipak, DİSK Genel Başkanı Süleyman Çelebi'nin de aralarında bulunduğu bazı konfederasyon ve siyasi parti temsilcileri ve tanınmış kişiler de katıldı. 

     
</TEXT>
</DOC>
