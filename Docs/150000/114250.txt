<DOC>
<DOCNO> 114250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/21/son/sonspo09.html </URL>
<DATE> 2002/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta altyapıya tesis... 
</HEADLINE>
<TEXT>

     Beşiktaş'ın BJK Nevzat Demir Tesisleri'nde altyapı için yapımı tamamlanan tesisler, düzenlenen törenle hizmete açıldı. 
     Altyapı tesislerinin açılış törenine Beşiktaş Kulübü Başkanı Serdar Bilgili, yönetim kurulu üyeleri, tesislerin yapımını üstlenen kongre üyesi Nevzat Demir ve yönetim kurulundan istifa eden eski yönetici Fikret Orman katıldı. Açılışta kurdelayı Bilgili, Demir ve Orman birlikte keserken, geçen haftalarda istifa etmesine rağmen Fikret Orman ile başkan Serdar Bilgili'nin birbirlerine sıcak davranmaları dikkat çekti. 
     Tören sonrası, Bilgili ve Demir oldukça konforlu bir şekilde döşenen ve A Takım tesislerinin yanında bulunan altyapı tesislerini basın mensuplarına gezdirip, bilgiler verdi. 
     Beşiktaş Kulübü Başkanı Serdar Bilgili, tören sonrası basın mensuplarına yaptığı açıklamada, kendisi için onurlu ve mutlu bir gün yaşadığını belirterek, ''Beşiktaş'ın geleceği, ümidi ve en önemli gücü olan altyapının tesislerini açmak beni mutlu etti. Ayrıca Nevzat Demir gibi bir kongre üyesine sahip olmanın da gururunu yaşıyorum. Spora bu şekilde yardım eden bir kişi daha görmedim. Demir, babamın bile yapmadığı hizmetleri gerçekleştirdi'' diye konuştu. 
     Bilgili, bir mesaj da vererek, ''Her gün bizleri eleştiren, Beşiktaş'ı karıştırmaya çalışan, seçim dönemlerinde ortaya çıkan kişilerin, Demir'i örnek alması gerekir'' dedi. 
     Tesisleri yaptıran Nevzat Demir ise bu tesislerin Beşiktaş'ın bir zamanlar altyapıda çığır açtığı dönemleri geri getireceğine inandığını ifade etti. Demir, bu tesislerden Beşiktaş ve Türk sporuna yararlı gençlerin yetişeceğine inandığını da kaydetti. 
     





</TEXT>
</DOC>
