<DOC>
<DOCNO> 101612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/13/son/sondun24.html </URL>
<DATE> 2002/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Hindistan'da UFO alarmı. 
</HEADLINE>
<TEXT>

     Hindistan'da bir köyün sakinleri UFO gördüklerini ve saldırısına uğradıklarını iddia etti. Saldırıda 7 köylünün öldüğü, çok sayıda kişinin de yaralandığı öne sürüldü. 
     Alman Rheinische Post gazetesindeki habere göre, Hindistan'ın kuzeyindeki Uttar Pradeş eyaletinde bir köyün sakinleri, son birkaç gündür tanımlayamadıkları uçan bir nesnenin saldırısına uğradıklarını iddia ettiler. 
     Hindistan Haber Ajansı PTI'nin haberinde, saldırıda en az 7 kişinin öldüğü, çok sayıda köylünün de yaralandığı bildirildi. 
     ''Yanıp sönen ışıkları olan büyük bir futbol topu gibiydi'' diyen köylü kadın, bu nesnenin cildini yaktığını söyledi. 
     Polis yetkilisi ise köylülerin UFO sandığı nesnenin, 9 santim büyüklüğünde uçan bir böcek olduğunu belirterek, bu zararsız hayvanın hafif yaralara neden olabileceğini kaydetti. 
     Doktorlar, çok sayıda kurbanın bilinçsiz olarak kendi kendini yaralamış olabileceğini açıkladılar. 
     Bu açıklamalardan tatmin olmayan köylüler, genellikle gece görülen tanımlanamayan nesneden korktukları için, kavurucu sıcağa rağmen dışarıda yatmayı bırakıp, evlerine giriyor. 
     PTI'nin haberinde, bir memurun, UFO'nun fotoğrafını çektiğini iddia ettiği kaydedildi. 
     Kendilerine saldıran nesneyi korkutmak için davul çalıp, avazları çıktığı kadar bağıran köylüler, yetkilileri, uzaylı yakalamakta beceriksizlikle suçladılar. 
     





</TEXT>
</DOC>
