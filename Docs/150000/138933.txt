<DOC>
<DOCNO> 138933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/25/son/soneko13.html </URL>
<DATE> 2003/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Vehbi Koç, mezarı başında anıldı... 
</HEADLINE>
<TEXT>

     Koç Topluluğu'nun kurucusu ve Şeref Başkanı Vehbi Koç, ölümünün 7. yılında mezarı başında anıldı. 
     Zincirlikuyu Mezarlığı'ndaki aile kabristanında yapılan anma törenine, Koç ailesinden Semahat Arsel ve Rahmi Koç ile Rahmi Koç'un oğulları Mustafa, Ömer ve Ali Koç, gelini Caroline Koç katıldı. Törende Koç Holding yönetim kurulu üyeleri ve grup başkanları da hazır bulundu. 
     Vehbi Koç'un diğer kızları Sevgi Gönül ve Suna Kıraç'ın ise rahatsızlıklarından ötürü törene katılamadıkları öğrenildi. 
     Anma töreninde bir konuşma yapan Koç Holding CEO'su Bülend Özaydınlı, şunları kaydetti 
     ''Geçen 7 yılda yaşadıklarımızı hatırladığımızda, zor günlerimizde hep geriye döndüğümüzde, geçmişte onun söylediklerinden, yaptıklarından ışık aradığımızı görüyoruz. Vehbi Bey, 95 yaşında vefat ettiğinde birçok konuda hepimizden genç kalmayı başarmış, kendi deneyimlerinden ve başkalarının deneyimlerinden yararlanmasını bilerek yaşadığı dönemin hep önünden koşmasını bilmiş gerçek bir önderdi.'' Vehbi Koç'un, iş dünyasındaki önderliğinin yanı sıra halkın her kesimiyle bütünleşmesini bilen dost bir insan ve insan vasfını kazanan ender kişilerden biri olduğunu vurgulayan Özaydınlı, şöyle devam etti 
     ''Vehbi Bey, ilkeleriniz bizlere daima rehber olmayı sürdürecek, iş dünyasına ve sosyal yaşantımıza kazandırdıklarınıza sadece bekçilik etmeyerek, bayrağı devrettiğiniz yerden daha ilerilere taşımak suretiyle size layık olmaya çalışmayı sürdüreceğiz. 
     Vehbi Bey, Ülkem var ise ben de varım demiştiniz. Bu nedenle de öncelikle kendi işlerimizi ülkemizin çıkarları doğrultusunda en iyi şekilde yapmak suretiyle ülkemize katkıda bulunmayı sürdürüyoruz. Dünyamızda hep konuşulan ancak son olaylardan sonra özümsenmeden konuşulduğu anlaşılan etik değerlere bağlı iş yapma kültürünün, sizin büyüklüğünüzü bir kez daha vurgulayan bu özelliğinizin yakın geçmişte tüm dünyada önemi daha yeni algılandı. Sizin ilke ve değerlerinize bağlılığımız, bizlerin de gelecek nesillere bırakacağımız olmazsa olmaz ilkeler ve değerler olacaktır.'' 
     





</TEXT>
</DOC>
