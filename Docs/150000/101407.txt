<DOC>
<DOCNO> 101407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/12/son/sondun04.html </URL>
<DATE> 2002/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
''Hamile'' Kate Moss yeni filminde ''dansçı'' olacak... 
</HEADLINE>
<TEXT>

     Podyumların ünlü ismi Kate Moss, hamilelik döneminde de boş durmuyor. Güzel manken, aktris arkadaşı Sadie Frost ile dansçı rolünde seyirci karşısına çıkacakları bir film üzerine çalışıyor. 
     Internetteki ''peoplenews'' sitesinin haberine göre, her ikisi de hamile olan Frost ve Moss, filmin senaryosunu birlikte kaleme alıyor. Filmde hamile olarak kamera karşısına geçmek isteyen güzeller, ortak projelerinde Londra'nın ünlü bir kulübünde direklerin çevresinde dansederek şov yapan iki kızı canlandıracak. 
     Film için striptizi andıran bu şovu yapan gece kulüplerini dolaşan Frost ve Moss'un filmini Sadie Frost'un aktör eşi Jude Law'un Ewan McGregor ve Johnny Le Miller ile kurduğu ''Natural Nylon'' adlı prodüksiyon şirketi çekecek. 
     Film setinden bir yetkili, iki yakın arkadaşın senaryo üzerinde hararetle çalıştıklarını belirterek, ''Onlara kalsa hemen filme başlamak istiyorlar. Ancak, ikisi de hamile. Filmin ne kadarını çekebiliriz bilemiyorum. Çekimler, gelecek yılın sonuna kadar ancak biter'' açıklamasında bulundu. 
     Sadie Frost'un bu dans türünü çok benimsediği ve Primrose Hill'deki lüks malikanesine yaptırdığı özel direğin etrafında eşine figürler sergilediği belirtildi. 
     
</TEXT>
</DOC>
