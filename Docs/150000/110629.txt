<DOC>
<DOCNO> 110629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/01/son/sontur27.html </URL>
<DATE> 2002/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Mecliste tarihi oturum başladı... 
</HEADLINE>
<TEXT>

     TBMM Başkanı Ömer İzgi, milletvekillerinin erken seçim kararı için en doğru olanı yerine getireceğinden kuşkusu bulunmadığını bildirdi. 
     Mecliste, Başbakan Yardımcısı Mesut Yılmaz'ın hükümet sıralarında değil, grubuyla birlikte oturması dikkat çekti. 
     İzgi, 21. Dönem 5. Yasama Yılı açılışında yaptığı konuşmaya demokrasinin ulusun kendi kendini yönetmesi anlamına geldiğini belirterek başladı. Ulusun bu yönetim işini iradesini açığa vurarak seçtiği parlamento ile yaptığını kaydeden İzgi, ''Gerçek bir demokraside her yurttaşın, kendi isteği ve bilinci üzerinde yükselen devleti denetleme ve ondan hesap sorma hakkı vardır'' dedi. 
     Demokrasinin kuralları yerleştikçe bu denetim mekanizmalarının gelişip zenginleştiğini belirten İzgi, sözlerini şöyle sürdürdü 
     ''Sivil toplum kuruluşlarının etkileri artar. Hatta bir Batı ülkesinde olduğu gibi her yurttaşın, parlamentoca kabul edilen bütün yasalar hakkında Anayasa'ya aykırılık savı ile doğrudan doğruya dava açması gibi olanaklar da doğar. Ama bütün demokrasilerde yurttaş denetiminin en somut ve belirgin biçimde kendini göstermesi parlamento seçimleri ile olur. Yurdumuzda da ulusumuzun siyasal mekanizmalar üzerinde en önemli denetim yetkisi Genel Seçimlerle gerçekleşmektedir.'' 
     
     ''KURALLAR İŞLEMEYE BAŞLADI'' 

     İzgi konuşmasında, seçim sürecini özetlerken de Türkiye ve dünya olaylarındaki yeni gelişmeler ve bazı önemli siyasal sorunların ulusun oyu ile çözülmesi gereğini Meclis'e gösterdiğini söyledi. 
     ''Son derece verimli çalışan, bu özelliği ile Türk Parlamento tarihinde onurlu ve yüksek bir yere erişen 21. Dönem milletvekillerinin'' yaptıkları işleri Ulusun kararına sunma kanısına varmalarının son derece yerinde bir davranış olduğunu kaydeden İzgi, şunları söyledi 
     ''Bu bakımdan 31 Temmuz 2002 günü 449 kabul oyu ile 3 Kasım 2002 tarihinde Milletvekili Genel Seçimi'nin yapılması kararlaştırılmıştır. Yüce Meclisimiz seçimlerin Anayasamızda öngörülen sürenin bitiminden önce yapılması konusunda iradesini, gene Anayasal hakkına dayanarak açık ve seçik biçimde belirtmiştir. Bu kararın gereği olarak Milletvekili Genel Seçimine ilişkin kurallar işlemeye başlamıştır. Ulusumuz ve siyasal partilerimiz büyük bir olgunlukla seçimlere hazırlanmaktadır. Bu büyük ve görkemli irade, bizim değil, Ulusumuzun isteğinin göstergesidir. Sonuç olarak çok yakında Ulusumuz kayıtsız koşulsuz sahip olduğu egemenlik yetkisini kullanıp kendisini temsil edecek yeni vekillerini seçip Yüce Parlamentosuna gönderecektir. 
     Çok kısa sürecek olan 5. Yasama Yılında, Ulus temsilcileri olarak bizlerin verdiğimiz erken seçim kararı için en doğru olanı yerine getireceğimizden hiç kuşkum bulunmamaktadır.'' Tüm milletvekillerinin bu bilince sahip olduklarını düşündüğünü bildiren İzgi, konuşmasını milletvekillerinin yeni yasama yılında 21. Dönemin onurunu, son güne kadar artıracak başarılı çalışmalarıyla taçlandırmalarını dileyerek tamamladı. 
     





</TEXT>
</DOC>
