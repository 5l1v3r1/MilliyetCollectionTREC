<DOC>
<DOCNO> 126868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/25/son/sontur18.html </URL>
<DATE> 2002/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'a af genişletildi... 
</HEADLINE>
<TEXT>

     TBMM Adalet Komisyonu, basın yayın yoluyla işlenen suçların sonuçlarını ortadan kaldıran yasa tasarısını AKP Genel Başkanı Recep Tayyip Erdoğan yararına genişleterek kabul etti. 
     Kırkbeş dakika süren oturumda kabul edilen tasarıya, Tayyip Erdoğan ve benzeri durumda olanlara mahkumiyet sonuçlarının ortadan kaldırılması için başvuru koşulunu kaldıran fıkra eklendi. 
     CHP milletvekilleri tasarının özel af olduğunu öne sürerek yasalaşmasına karşı çıktılar. CHP'li Mehmet Nuri Saygun, yasalaşacaksa tasarının 1999 yılından itibaren geçerli kılınmasını istedi. Öneri reddedildi. 
     Adalet Bakanı Cemil Çiçek tasarıyla ilgili bilgi verirken basın yoluyla işlenen suçlarla ilgili yasada "cezasını çekmemiş" olanlara bütün sonuçların affı olanağının getirildiğini, ancak "cezasını çekmiş" olanların bundan yararlanamadığını söyledi. Adalet Bakanı Çiçek, "Hapse girmiş çıkmış, cezası infaz edilmiş olanların feri sonuçlarının hala devam etmiş olmasını kamu vicdanının kabul etmesi mümkün değil. Bu anlamda bir düzenleme yapıldı" dedi. 
     Tasarıya yöneltilen "kişiye özel" eleştirileri konusunda da Çiçek, "Bu ülkede çıkarılan kanunlar bu ülkenin insanları içindir, insanlar istifade etmesin diye bir kanun çıkarılmaz. Belli ki bir problem var. Velev ki, bir tek kişiyi, beş kişiyi, on kişiyi de ilgilendirmiş olsa, değil mi ki bu ülkenin insanlarıdır, bir haksızlık, adaletsizlik varsa yapılır" diye konuştu. Çiçek şöyle devam etti 
     "Aynı suçtan hüküm giymiş olanların bir kısmı şu veya bir şekilde yolunu bulup yurtdışına gitmiş. Ya da amiyane tabiriyle cezanın infazından paçayı kurtarmış. Şimdi ona azami kolaylığı sağlıyorsunuz, öbür tarafta bir suç işlemiş, sonra da gelmiş devletine güvenerek gitmiş cezasını çekmiş diyorsunuz ki siz ömür boyu bunun feri sonuçlarından etkileneceksin. Bunu kabul etmemiz mümkün değil." 
     
     TASARI NE GETİRİYOR 
     Basın Affı Yasasına eklenen bir fıkrayla, her türlü toplantıda yaptığı konuşma nedeniyle ceza alanların mahkumiyeti, yeni bir suç işlememiş olmaları koşuluyla "vaki olmamış" sayılacak. 
     AKP milletvekillerinin önerileriyle tasarıya "Bu madde uyarınca mahkumiyeti vaki olmamış sayılanların hakları üzerindeki yasaklamalar kendiliğinden kalkar" fıkrası eklendi. 
     
     ANAYASA MAHKEMESİ VİZE VERMEMİŞTİ 
     AKP'nin kuruluşunun ardından Yargıtay Cumhuriyet Başsavcılığı Anayasa Mahkemesine başvururak Erdoğan'ın TCK'nın 312.maddesinden aldığı mahkumiyet nedeniyle parti kurucusu olamayacağı savunulmuştu. Yüksek Mahkeme, Hasan Celal Güzel'in infazının henüz tamamlanmamış olması nedeniyle 4454 sayılı Basın Affı Yasasından yararlandığını, ancak cezası infaz edilmiş olan Erdoğan'ın ise bundan yararlanamayacağını saptayarak, kurucu üyelikten çıkarılmasını benimsemişti. Daha sonra ise bilinen süreç işleyerek AKP'nin kapatılması ve Erdoğan'ın Genel Başkanlık yetki ve görevlerini kullanmasının tedbiren önlenmesi istemiyle son dava açılmıştı. 
     AKP hükümeti Anayasa değişikliği ile Erdoğan'ın önündeki engelleri birer birer kaldırmaya başlarken, bu amaçla Basın Affı Yasasını da gündeme getirdi. Tasarının yasalaşması durumunda, Erdoğan'ın Diyarbakır DGM'den aldığı 10 aylık hapis cezası da "vaki olmamış" sayılacak. Bu 
     durumda, Erdoğan'ın milletvekili adaylığı önündeki en büyük engellerden birisi olan adli sicil kaydının silinmesinin yolunu açılabileceği belirtiliyor. Erdoğan, TCK'nın 312 2'nci maddesi uyarınca Diyarbakır 3 No'lu DGM tarafından 10 ay hapis ve 716.666 TL ağır para cezasına mahkum edilmişti. 23.9.1998'de kesinleşen bu karar nedeniyle verilen ceza 20.1.2000 tarihi itibariyle de infaz edilmişti. Erdoğan'ın avukatı 29 Temmuz 2002'de Diyarbakır 3 No'lu DGM'ye başvurarak, "hükmün dayanağı olan TCK 312. maddesinin 19.2.2002 tarihinde yürürlüğe giren 4744 sayılı Kanun ile değiştirilmesi nedeniyle maddenin yeni haline göre eylemin suç teşkil etmediğini, TCK'nın 2.maddesi gereğince hükmolunan cezaların ve kanuni sonuçlarının kendiliğinden kalkacağını ileri sürerek infaz olunmuş cezaya ilişkin adli sicil kaydının, 3682 sayılı Adli Sicil Yasasının 8 son maddesi uyarınca silinmesini" talep etmişti. Talep reddedilince avukatların yaptığı itiraz bir üst mahkeme tarafından kabul edilmiş, ancak Yargıtay Başsavcısı Kanadoğlu'nun, bu itirazı temyiz gibi görerek dosyayı gönderdiği 8.Ceza Dairesi ise Erdoğan'ın önünü kesmişti. Ve bütün bu gelişmelerin ışığında YSK, Erdoğan'a 3 Kasım için vize vermemişti. 
     





</TEXT>
</DOC>
