<DOC>
<DOCNO> 103401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/22/son/sonspo18.html </URL>
<DATE> 2002/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Ata Aksu "İlhan için gerekli prosedür uygulanacak" 
</HEADLINE>
<TEXT>

     Birinci Süper Futbol Ligi Kulüpler Birliği Vakfı yöneticiyleri ile Futbol Federasyonu yöneticileri, İstanbul'da biraraya gelerek, futbolda yaşanan sorunlar konusunda görüştü. 
     Futbol Federasyonu'nun Levent'teki merkezinde gerçekleştirilen ve 3 saat süren toplantı sonrası Futbol Federasyonu Başkanvekili Ata Aksu ile Birinci Süper Futbol Ligi Kulüpler Birliği Vakfı Başkanı Cemal Aydın, basın mensuplarının sorularını yanıtladı. 
     Futbol Federasyonu Başkanvekili Ata Aksu, ligde yaşanan sorunlar kosununda vakıf yöneticileriyle konuştuklarını söyledi. 
     Aksu, maçların yayını ve PAF takımların durumu konusunda da fikir alışverişinde bulunduklarını kaydederek, ''PAF takımlarının durumunu değerlendirdik. Yayın sistemi konusunda ileriye dönük çalışmalar yaptık. Yayıncı kuruluşun yetkilileri de toplantıya katılarak bize bilgiler verdi. Maçların yayını konusunda bir sorun yok. Mutabakat sürüyor. Yayıncı kuruluşun da Futbol Federasyonu'na ve kulüplere borcu yok'' diye konuştu. 
     
     İLHAN MANSIZ KONUSU 
     Aksu, İlhan Mansız'ın A Milli Takım kampına katılmamasıyla ilgili soruları ise şöyle yanıtladı 
     ''İlhan ile ilgili şu an bir karar yok. Kendisi önemli bir futbolcu. Bu konuda bir yanlışlık yapılmıştır. İlhan kampa katılmadı. Teknik direktör Şenol Güneş de bunu rapor etti. Ayrıca Şenol Güneş, bu konuda ceza verme makamı değildir. Disiplin kurulu vardır. Kim olursa olsun bu kurallara uymak zorundadır. Kaleci Rüştü buna güzel bir örnektir. Şenol Güneş'ten izin alıp kampa katılmadı. İlhan da aynı şeyi yapmalıydı. İlhan'dan dün yararlandık, yarın da yararlanacağız. Ama bu konuda gerekli usulleri uygulayacağız.'' Statlarda yaşanan olaylara ve taraftarların küfürlü tezahüratına da değinen Aksu, küfürü önleme konusunda kararlı olduklarını vurgulayarak, sözlerini şöyle sürdürdü 
     ''Bu konuda kararlıyız. 3 büyük kulübün başka kaygıları var. Bu kulüpler bu konunun saptırılacağını düşünüyorlar. Avrupa maçlarında sıkıntı yaşanmıyor. Çünkü UEFA'nın bu konuda yaptırımları ağır. Küfürü önleyeceğiz. Biz, Dünya Kupası finallerindeki seyirci profilini istiyoruz.'' Bu arada Aksu, Birinci Süper Futbol Ligi Kulüpler Birliği Vakfı Başkanı Cemal Aydın'ı bu görevinden dolayı kutlayarak çalışmalarında başarılar diledi. 
     
     AYDIN ''SORUNLARI GÖRÜŞTÜK'' 
     Birinci Süper Futbol Ligi Kulüpler Birliği Vakfı'nın yeni başkanı Cemal Aydın ise, Futbol Federasyonu yöneticileriyle, yaşadıkları sorunları görüştüklerini dile getirdi. 
     Aydın, yayıncı kuruluşun durumunu da gözden geçirdiklerini anlatarak, ''Yayıncı kuruluşla çeşitli nedenlerden dolayı 7 trilyon lira alacağımız vardı. Bu paranın federasyona teslim edildiğini öğrendik. Bu şekilde borç sıfırlandı. Bu konuda sorun yok'' dedi. 
     PAF takımları konusunda yaptıkları çalışmaları da federasyon yeniticilerine ilettiklerini kaydeden Aydın, ''PAF takımları kulüplere masraf oluyor. Bu konuda çalışmalar yaptık. Bu konuda 'bölgesel lig kurulabilir mi veya federasyonun maddi katkılarıyla götürebilir miyiz' konusunda çalışmalarımız oldu. Bu çalışmaları federasyon yöneticilerine verdik. Federasyon da buna göre çalışmalarını yapacaktır'' diye konuştu. 
     İlhan Mansız'ın milli takım kampına katılmaması kosuna da değinen Aydın, teknik direktör Şenol Güneş'in, 'İlhan'a ceza verilsin' diyemeyeceğini belirterek, şunları söyledi 
     ''Bunun için disiplin kurulu vardır. Ancak disiplin kurulu da ceza verecek diye bir durum yok. Usuller öğrenildikten sonra 'neler yapılabilir' diye karar alınacaktır. İlhan, usul hatası yapmıştır. Ceza alabilir de almayabilir de. Bu konuda sürpriz bir karar çıkmaz.'' 
     





</TEXT>
</DOC>
