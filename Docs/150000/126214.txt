<DOC>
<DOCNO> 126214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/22/son/sonspo06.html </URL>
<DATE> 2002/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Elazığspor, Beşiktaşlı Zafer ile anlaşmak üzere... 
</HEADLINE>
<TEXT>

     Elazığspor'un, Beşiktaşlı futbolcu Zafer ile anlaşmak üzere olduğu bildirildi. 
     Kulüp başkanı Baki Aydın, yaptığı açıklamada, transfer çalışmalarının devam ettiğini belirterek, Zafer'in transferi konusunda her hangi bir pürüzün olmadığını ve bu transferin gerçekleşmesinin son aşamaya geldiğini söyledi. 
     Elazığspor'un içinde bulunduğu maddi sıkıntı nedeniyle kulübe kaynak bulmak için Ocak ayının ilk haftasında, belediye başkanı Hamza Yanılmaz ile birlikte Almanya, Fransa ve Hollanda'ya gideceklerini kaydeden Aydın, bu ülkelerde bulunan Elazığlı işadamlarıyla görüşerek maddi destek isteyeceklerini bildirdi. 
     Takımın, 5 Ocak tarihinde Bellek'te kampa gireceğini de ifade eden Aydın, kaleci Kingston'un ülkesi Gana'ya dün gittiğini, Lawal ve Meztaros'un ise bugün ülkelerine gideceğini anlattı. 
     Aydın, ''İkinci yarıda istediğimiz hedefe ulaşmak için ikisi yabancı 3 oyuncu transfer etmeyi düşünüyoruz. Zafer'in transferi konusunda Beşiktaş kulübüyle görüşmelerimiz olumlu bir şekilde devam ediyor. Bu konuda bir pürüz çıkacağını düşünmüyorum. Ayrıca, Galatasaray, Fenerbahçe ve Gaziantenspor kulüp yöneticileriyle de bazı futbolcuların transferi konusunu görüşüyoruz. Takım, 5 Ocak'ta Belek'te kampa girecek ve kamp 24 Ocak tarihine kadar devam edecek. Daha sonra takım çalışmalarına Elazığ'da kendi tesislerinde devam edecek'' diye konuştu. 
     Elazığspor'un ligde kalacağını belirten Aydın, ikinci yarıda daha güçlü bir Elazığspor olacağını sözlerine ekledi. 
     





</TEXT>
</DOC>
