<DOC>
<DOCNO> 131746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/19/siyaset/siy01.html </URL>
<DATE> 2003/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Tehlikeli’ habercilik 
</HEADLINE>
<TEXT>

Gazetecilerin, AKP lideri Erdoğan ve heyetini taşıyan THY uçağının zorunlu inişini duyurmak için cep telefonlarına sarılması, tartışma yarattı 
     ANKARA Milliyet 

     AKP Genel Başkanı Recep Tayyip Erdoğan ve beraberindeki heyeti taşıyan Türk Hava Yolları’na ait THY "Hakk ri" uçağının, Çin gezisi dönüşünde arıza sonucu yaşadığı zorunlu inişi hem herkesi korkuttu, hem de yeni bir tartışma başlattı. Bazı basın mensuplarının zorunlu iniş olayını duyurmak için havadayken cep telefonuyla konuşması, tepki çekti. 
     
     CANLI YAYINA GEÇTİ 
     Habertürk Televizyonu’ndan Taki Doğan’ın uçak havadayken cep telefonundan canlı yayına geçmesi Erdoğan’ı bile kızdırdı. Erdoğan, tepkisini dile getirirken, şunları söyledi "Bazı basın mensuplarının uçaktayken cep telefonlarını kullanarak haber geçmelerini anlamak mümkün değil. Bu hareketleri, hem uçakta olanlara hem de bilime ne kadar saygılı olduklarının açık bir örneğidir" dedi. 
     Uçakta Doğan’ın yanında bulunan Vatan Gazetesi muhabiri Ruşen Çakır, olayı şöyle anlattı "Taki Doğan, uçak havadayken cep telefonuna davrandı ve Türkiye’yi aradı. Canlı yayına bağlanarak uçakta yaşananları aktarmaya başladı. Olayı görünce ben hemen kendisini uyardım ama oralı olmadı. Bana tepki vermeyince bir başka meslektaşımız daha uyardı. Ama ona da Bana işimi mi öğretiyorsun ’ diyerek sert bir cevap verdi." 
     
     HOSTESLER AYIRDI 
     Uçakta başka bazı gazetecilerin cep telefonunu açması nedeniyle de tartışmalar yaşandı. İşadamları "Hayatımızı tehlikeyi atamazsınız, kapatın cep telefonlarınızı" diyerek gazetecilere çıkıştı. Araya hosteslerin girmesiyle tartışma kısa sürede yatıştırılırken, kaptan pilot cep telefonlarının kapatılması gerektiği yolunda sürekli ikazda bulundu. 
     
     
6 saat Pekin’de beklediler      Pekin’e zorunlu inişin ardından Erdoğan ve heyet, 6 saat uçağın tamir edilmesini bekledi. Uçak test uçuşu yaparken Çinli yetkililerin gösterdiği VIP salonunda bekleyen bazı işadamları ve gazeteciler koltuklarda uyudu. Erdoğan ayrı bir salonda beklerken, uçağın son durumu hakkında sürekli bilgi aldı. 
     
Ben inince konuştum      Taki Doğan, uçak havadayken cep telefonunu açmadığını öne sürerek kendini şöyle savundu "Ben uçak indikten ve kapılar açıldıktan sonra cep telefonumu açtım ve haber verdim. Yayınımın saati bellidir. İndikten sonra zaten bütün gazeteciler telefonlarını açtı." 
     



 SİYASET 














</TEXT>
</DOC>
