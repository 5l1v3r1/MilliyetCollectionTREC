<DOC>
<DOCNO> 115075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/25/son/soneko26.html </URL>
<DATE> 2002/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğalgaz'da 4,5 indirim 
</HEADLINE>
<TEXT>

     Enerji Piyasası Düzenleme Kurulu EPDK , Kasım ayından geçerli olmak üzere, doğalgaz fiyatlarında yüzde 4.5 oranında indirim yapılmasına karar verdi. 
     EPDK'dan yapılan açıklamada, Kurul'un dünkü toplantısında Kasım ayına ilişkin yeni doğalgaz satış fiyatlarının tespit edildiği belirtildi. 
     Kurul Kararı ile doğalgaz satış fiyatlarında tüketicilere aynı oranda yansıyacak şekilde yüzde 4.5 oranında indirime gidildiği belirtilen açıklamada, buna göre doğalgaz kullanan beş şehir olan Ankara, İstanbul, İzmit, Eskişehir ve Bursa'da bir metreküp doğalgazın KDV hariç üst sınır satış fiyatı 317 bin 420 lira olarak belirlendi. 
     Açıklamada, doğalgaz satış fiyatları belirlenen doğalgaz piyasasında faaliyet gösteren kuruluşlarla Botaş, İgdaş, Ego, İzgaz, Bursa Gaz, Esgaz EPDK bünyesinde kapsamlı toplantılar yapıldığı ve bu kuruluşlardan gelen tarife önerileri ile mali durumlarına ilişkin bilgilerin değerlendirildiği ifade edildi. 
     İndirim oranının belirlenmesinde, kış ayları yaklaşırken tüketicilerin daha ucuza doğalgaz tüketmesinin yanı sıra doğalgaz piyasasında faaliyet gösteren kuruluşların ekonomik anlamda daha verimli ve etkin çalışmaya teşvik edilmesi ve ülke genelinde doğalgaz kullanımının yaygınlaştırılmasınının amaçlandığı kaydedilen açıklamada, Aralık ayından itibaren geçerli olacak fiyatların ise Kurul tarafından Kasım ayında belirleneceği bildirildi. 
     Kasım ayında geçerli olacak doğalgaz fiyatlarının Resmi Gazete'de yayımlanacağı belirtilen açıklamada, şu ifadelere yer verildi 
     ''Bununla birlikte Kurulumuz ülkemizde doğalgaz tüketimleri üzerinde halen uygulanmakta olan yüzde 18 oranında katma değer vergisinin, temel ihtiyaç maddelerinden biri sayılan doğalgaz kullanımını olumsuz etkilemekte olması nedeniyle yüzde 8'e indirilmesinin ve Özel Tüketim Vergisi'nin tamamen kaldırılmasının zorunlu olduğunu düşünmektedir.'' Açıklamada, EPDK'nın 3 Eylül 2002 tarihinde açılan elektrik piyasasından sonra doğalgaz piyasasına 2 Kasım 2002 tarihi itibarıyla işlerlik kazandırmaya yönelik hazırlıkların tamamlanma aşamasına gelindiğini ifade edildi. 
     





</TEXT>
</DOC>
