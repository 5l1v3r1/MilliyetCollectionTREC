<DOC>
<DOCNO> 132742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/23/son/sontur17.html </URL>
<DATE> 2003/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Anayasa Mahkemesi Başkanı "Eleştiriler biraz insafsızca" 
</HEADLINE>
<TEXT>

     Anayasa Mahkemesi Başkanı Mustafa Bumin, Recep Tayyip Erdoğan'ın AK Parti Genel Başkanlığı'na yönelik tedbir isteminin geciktirildiği yönündeki eleştirileri değerlendirirken, ''3 aylık yargılama süreci uzun değil. Eleştiriler biraz insafsızca'' dedi. 
     Bumin, A.A muhabirinin, ''Anayasa Mahkemesi bu kararı vermek için 3 ay neden bekledi '' şeklindeki eleştirileri hatırlatıp, görüşünü 
     sorması üzerine, başvurunun 23 Ekim 2002'de yapıldığını, 10 günlük ilk incelemenin ardından 3 Kasım seçimlerinden 3 gün önce heyetin konuyu gündemine aldığını anımsattı. Bumin, sözlerini şöyle sürdürdü ''Heyet, ilgili partiye 15 gün savunma verilmesine karar verdi. Savunma geldikten sonra raportöre rapor hazırlanması için süre tanındı. Bu işler anında olmuyor. Mahkemenin gündeminde sadece bu iş değil, başka işler de var. Hangisini diğerinden önemsiz diye ayırabilirsiniz. HADEP davası daha mı önemsiz. CHP ve ANAP hakkındaki ihtar istemleri diğerlerinden daha mı önemsiz. 3 aylık bir yargılama süreci uzun değil. Avrupa İnsan Hakları Mahkemesi'nde de 1 yıldan fazla süren yargılamalar var. İş yoğunluğu dikkate alındığında yapılan eleştiriler biraz insafsızca. Bu kadarını hak etmedik. Biz eleştiriye açığız. Çünkü haklı olduğumuza inanıyoruz.'' Anayasa Mahkemesi Başkanı Mustafa Bumin, eleştirilerin saygı sınırları içerisinde kalınarak yapılması gerektiğini sözlerine ekledi. 
     





</TEXT>
</DOC>
