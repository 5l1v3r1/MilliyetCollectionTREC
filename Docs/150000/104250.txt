<DOC>
<DOCNO> 104250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/27/son/sonspo18.html </URL>
<DATE> 2002/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Ergün "Malatyaspor maçında oynayamayabilirim" 
</HEADLINE>
<TEXT>

     Galatasaray'ın sol kanatta oynayan yıldız futbolcusu Ergün Penbe, bugün yeniden nükseden sakatlığının düzelmemesi durumunda Malatyaspor ile hafta sonunda yapılacak karşılaşmada yer alamayacağını söyledi. 
     Antrenmanda birdenbire inanılmaz bir acı hissettiğini, çalışmayı sürdürmek istemesine karşın acıları dayanılmaz olunca bıraktığını belirten Ergün, tedavisinin hafta sonuna dek süreceğini ve iyileşmesi durumunda oynamak istediğini bildirdi. 
     Ergün, Hakan Ünsal'ın Galatasaray'a geri dönmesinden duyduğu memnuniyetini dile getirirken, ''Hakan ile yıllarca beraber oynadık. Çok iyi futbolcu. Ben genelde orta alanda daha başarılı olduğuma inanıyorum. Ancak hocamız nerede görev verirse onu da seve seve yaparım'' dedi. 
     Galatasaray'ın yeni transferi Christian'ı da değerlendiren Ergün, ''Ayağının tozuyla antrenmana çıktı. Teke tek gol çalışmasında iyiydi. Zaten iyi bir futbolcu olmasaydı Galatasaray'a gelemezdi. Umarım Galatasaray'a uzun yıllar hizmet eder. Takımımız Christian ve Hakan ile daha da güçlendi'' diye konuştu. 
     
     ''ELEŞTİRİLER NORMAL'' 
     Galatasaray'ın ilk 3 haftada oynadığı futboldan dolayı eleştirilmesini normal karşıladığını belirten Ergün, hala uyum sorunu yaşadıklarını anlattı. 
     Göze hoş gelen bir futbol oynayamamanın ve zaman zaman bocalamalarının sıkıntısını yaşadıklarını ifade eden Ergün, ''Uyumsuzluk var ama bu fazla değil. Zamanla halledilebilecek bir şey. Gelecek haftalarda bu sıkıntılar ortadan kalkacaktır'' diye konuştu. 
     
     ''MALATYASPOR MAÇI ZOR GEÇECEK'' 
     Ergün, hafta sonunda karşı karşıya gelecekleri Malatyaspor'un güçlü bir ekip olduğunu vurgulayarak, ''Malatyaspor ile zor bir maç yapacağız'' dedi. 
     Rakiplerinin lige iyi başlamadığına, bu nedenle maçı çok fazla önemseyeceklerine dikkati çeken Ergün, Galatasaray gibi oynayıp çok koşmaları durumunda galibiyet serilerinin de süreceğini söyledi. 
     
     ''AVRUPA MARKASIYIZ'' 
     Ergün, Galatasaray'ın, Avrupa Şampiyonlar Ligi kuraları öncesinde hiçbir takımdan çekinmediğini de söyledi. 
     ''Galatasaray artık bir Avrupa markasıdır'' diyen Ergün, ''Artık Avrupa'daki tüm rakipler bizden çekiniyor. Karşımıza kim çıkarsa çıksın, ikinci tura yükselmek istiyoruz'' dedi. 
     Fenerbahçe'nin bu akşam çok önemli bir karşılaşma yapacağına da değinen Ergün, ezeli rakiplerine başarılar diledi. 
     





</TEXT>
</DOC>
