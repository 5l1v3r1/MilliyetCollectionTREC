<DOC>
<DOCNO> 121694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/29/ekonomi/eko03.html </URL>
<DATE> 2002/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Pamukbank pazarlığı 
</HEADLINE>
<TEXT>

Danıştay’ın yürütmeyi durdurma kararı ile ekonominin birinci gündem maddesi haline gelen Pamukbank için BDDK ve Çukurova Grubu çözüm görüşmelerine başladı 
     KADİFE ŞAHİN 

     Danıştay İdari Dava Daireleri Genel Kurulu’nun 22 Kasım 2002 tarihinde Tasarruf Mevduatı Sigorta Fonu’na Fon devir işlemine ilişkin verdiği yürütmeyi durdurma kararından sonra kamuoyunun ve ekonominin birinci gündem maddesi haline gelen Pamukbank için Bankacılık Düzenleme ve Denetleme Kurumu BDDK yetkilileri ile bankanın eski sahibi Çukurova Grubu arasında yeniden pazarlık görüşmelerine başlandı. 
     Çukurova Grubu yetkililerinin, Pamukbank sorununu çözmek için bankanın yine grup bankası olan Yapı Kredi ile birleştirilmesi dahil çeşitli çözüm seçeneklerini gündeme getirdiği öğrenildi. 
     
     Krediler için Yaklaşım 
     Çukurova Grubu yetkilileri ağırlıklı olarak birleştirme operasyonu üzerinde dururken BDDK’nın üzerinde durduğu çözüm seçeneği ise Fon’un zararlarına karşılık grubun BDDK’nın istediği bazı iştiraklerini yine BDDK’nın istediği fiyattan vermesine dayanıyor. 
     BDDK, Pamukbank’ın geride kalan borçlarının da İstanbul Yaklaşımı içinde anlaşmaya bağlanmasını istiyor. 
     Tarafların görüştüğü çözümlerden biri üzerinde protokol anlaşmasına varılması halinde açılan aleyhteki tüm davalar sonuçsuz kalacak. 
     
Birleştirme planı yapıyor      Çukurova Grubu’nun birleştirme seçeneğinde anlaşılması halinde ilk aşamada devletten Fiskobirlik’teki alacağı karşılığında Hazine tahvili almayı istediği öğrenildi. 
     Planın ikinci aşamasında Yapı Kredi’ye sermaye avansı şeklinde para koymayı hedefleyen Çukurova Grubu, daha sonra bedelli sermaye artırımına giderek Yapı Kredi Bankası’nı sorunsuz hale getirerek birleştirme işlemini sonuçlandırmış olacak. Enflasyondan arındırılmış mali bilanço verilerine göre Pamukbank’ın 2001 yılı sonunda özkaynakları eksi 2.88 katrilyon lira düzeyindeydi. Bankanın sermaye yeterlilik rasyosu ise eksi 46.2’ydi. 
     
     Çözüm müzakere’ 
     Bu arada önceki gün Reuters’e demeç veren Pamukbank’ın eski Başhukuk Müşaviri ve Çukurova Grubu’nun hukuk danışmanı Ersin Lokmanhekim, mevcut durumda en iyi çözümün Çukurova Grubu ile BDDK’nın müzakereleri ile alınabileceğini söylemişti. 
     
AKP için niyet ve yetenek testi olacak’      Financial Times gazetesi, Danıştay Dava Daireleri Genel Kurulu’nun Pamukbank’ın Fon’a devir kararı hakkındaki yürütmeyi durdurma kararıyla ilgili gelişmeleri "Türkiye için test" başlıklı başyazısında ele aldı. 
     Yazıda, seçimlere kadar çıkar yumağının dışında olan ılımlı İslamcı partinin AKP artık iç oyunların ülkedeki yolsuzlukların çoğunun köklerinde olduğunu görmek için iyi bir konuma sahip bulunduğu belirtildi. "Pamukbank olayı reformcu niyetlerinin önemli bir testidir" denildi. Bankacılık reformu yolunda acılarla sağlanan ilerlemenin Danıştay tarafından verilen garip bir kararla zedelenebileceğini öne süren Financial Times, şu değerlendirmeyi yaptı "AKP’nin oluşturduğu yeni hükümet bu zorluğu bir fırsata dönüştürmelidir. Başbakan Abdullah Gül, haklı olarak yargıya müdahale edemeyeceğini vurgulamış bulunuyor. Bunun yerinden hükümet yeni banka kurtarmalarının olmayacağını ve eski alışkanlıkların reformu baltalamasını önlemek ve bankacılık sistemini korumak amacıyla sağlanan kamu kaynakların geri alınmasını hızlandırmak için gerektiğinde yasaları değiştireceğini 
     söylüyor. Bu doğru bir yaklaşımdır ve aynı zamanda yargı reformunun AKP’nin Türkiye’de daha adil ve refahlı bir toplum yaratma iddiası açısından ne kadar hayati olduğunu ortaya koyuyor." 
     
Bankacılık reformları tehdit altında      Financial Times’ta yayınlanan haberde ise Danıştay’ın Pamukbank kararıyla IMF programı ve bankacılık alanında yapılan reformların tehlikeye düştüğü belirtildi. 
     Haberde, ING’nin gelişmekte olan piyasalar analisti Phil Pool’ün "Mahkeme ekonomik olmayan nedenler yüzünden böyle bir karar vermişse bu bankacılık otoritelerinin ve reform sürecinin kredibilitesini düşürür" değerlendirmesine yer verildi. Pamukbank’ın eski sahibine devredilmesinin iki sakıncası olacağı belirtilerek şöyle denildi "İşadamları bankalarındaki mevduat sahiplerinin paralarını kendi şirketlerine aktarırlarsa o parayı ödemek zorunda kalmayabilecekler. İkincisi ise bankacılık otoriteleri, bağımsızlıklarında soru işaretlerine maruz kalarak, bankacılıkla ilgili gelecekte başka bir zor durum meydana gelmesi halinde görevlerini yerine getirmekte zorlanacaklar. 
     BDDK’nın tarafsızlığının zorlandığı bir dönemde yine de eski "fat cat" yağlı şişman kedi banka patronlarından alacakları toparlamaya çalıştığı belirtilen haberde, "Ancak Pamukbank davası bu şekilde sonuçlanırsa bankacılık sistemi açısından sistematik riskler ortaya çıkarabilir ve yalnız bırakılan bir düzenleyici kurum da bunları çözemez" denildi. 
     



 EKONOMİ 


















</TEXT>
</DOC>
