<DOC>
<DOCNO> 135680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/07/son/sondun08.html </URL>
<DATE> 2003/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Halle Berry ile Penelope Cruz korkutacaklar... 
</HEADLINE>
<TEXT>

     Hollywood'un iki güzel oyuncusu Penelope Cruz ile Halle Berry, yeni filmlerinde seyirciyi korkutacak. Berry ile Cruz, ''Gothika'' isimli korku filminde bir akıl hastanesindeki doktor ve hastasını canlandıracak. 
     Internetteki ''empireonline'' sitesinin haberine göre, yönetmenliğini ''Amelie'' filminde başkarakter Amelie'nin büyük aşkını canlandıran Mathieu Kassovitz'in üstleneceği film, bir akıl hastanesinde geçecek. 
     Halle Berry'nin bir psikiyatr, Cruz'un ise hastası olacağı film, zaman zaman hasta ile doktorun birbirine karışmasıyla izleyiciyi şaşırtacak. Filmin senaryosunu Sebastian Gutierrez kaleme aldı. 
     Dark Castle Pictures ile Warner Bros film şirketlerinin ortaklaşa çekeceği filmin, ''Cadılar Bayramı''nda gösterime girmesi planlanıyor. 
     ''Kesişen Yollar-Monster's Ball'' filmindeki rolüyle ''En İyi Kadın Oyuncu'' dalında Oscar ödülünü kazanan Halle Berry'nin rol aldığı ''James Bond-Başka Gün Öl'' adlı film, halen Türkiye'deki sinemalarda izleyiciyle birlikteliğini sürdürüyor. 

     
</TEXT>
</DOC>
