<DOC>
<DOCNO> 121744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/29/yasam/ayas.html </URL>
<DATE> 2002/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaya’yı bıraktıran müdür suçlu çıktı 
</HEADLINE>
<TEXT>

YÖK’ü protesto eyleminde vatandaşın polis dayağından kurtardığı öğrenciyle ilgili soruşturma bitti Suçlu, onu bırakan polis müdürü 
     ANKARA Milliyet 

     Ankara’da YÖK’ü protesto eyleminde Veli Kaya adlı öğrencinin bir depoya götürülerek dövüldüğü iddiası üzerine iki polisin açığa alınmasıyla başlatılan soruşturma, Kaya’nın serbest bırakılmasını sağlayan Çevik Kuvvet Şube Müdürünün suç işlediği’ kanaatiyle sonuçlandı. 
     Emniyet Genel Müdürü Kemal Önal’ın talimatıyla başlatılan soruşturmayı yürüten müfettişler, Kaya ve sanık polisler Zekai Baloğlu, Mühmet Yüksel, Sefa Sevim, Ergün Ateş, Cuma Cihan, Dursun Sarıkaya ile çok sayıda görgü tanığını dinledi. Olay yerini iki kez inceleyen müfettişler, ÖSS’ye hazırlanan Kaya’yı yerden kaldırırken dövdüğü söylenen polislerin cop taşımadığını saptadılar. 
     
     Tanıklar Biz dayak görmedik 
     Depoda görevli iki kişi de, Kaya’nın ikisi sivil polis olmak üzere dört polisle girdiği depoda 15 dakika kaldığını ve polislerin herhangi bir tekme, tokat ya da başka bir cisimle kötü muamelelerine tanık olmadıklarını söyledi. 
     İki tanık, kimliğinin depoda sivil polislerce tespit edildiğini belirttikleri Kaya’nın dışarı çıkarken polislerden birine tekme attığını söyledi. Kaya da tekmeyi doğruladı. Kaya’yı depoya götüren polisler Sevim ve Ateş ise, Emniyet Müdür Yardımcısı Zekai Baloğlu’nun "Gözaltı aracı gönderip sizi aldırtacağım" talimatıyla depoya girdiklerini belirtti. 
     
     Görevini ihmal etti’ 
     Müfettişler, Baloğlu ve iki polisin TCK 230’a göre suç işlemesine karşın, Yargıtay Ceza Genel Kurulu’nun kasıt unsuru olmadan suçun manevi unsurunun oluşamayacağı’ yönündeki kararının sanıkların lehine olduğunu ifade etti. 
     Görevi ihmal suçu oluşmaması nedeniyle sanıklara atfedilecek bir suçun bulunmadığı kanaatine varan müfettişler, Kaya’yı depodan kendi kararıyla serbest bırakan Çevik Kuvvet Şube Müdürü Mehmet Yüksel’i ise suçlu buldu. Müfettişler, Yüksel’in, Kaya’yı, gözaltına alınma nedenleri ve gözaltında tutulması konusunda emri kimin verdiği konusunu dikkate almadan serbest bırakarak görevi ihmal’ suçunu işlediğini belirledi. Yüksel’in TCK’nın 230. maddesine göre yargılanması talep edilen dosya, soruşturma izni verilip savcılığa gönderilmesi için Ankara Valiliği’ne teslim edildi. 
     



 YAŞAM 






















</TEXT>
</DOC>
