<DOC>
<DOCNO> 126100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/21/son/sontur22.html </URL>
<DATE> 2002/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Yurtta karakış hüküm sürüyor... 
</HEADLINE>
<TEXT>

     Yoğun kar ve tipi nedeniyle kapanan köy yollarını açma çalışmaları sürerken, Konya-Antalya Karayolu ulaşıma yeniden açıldı. 
     Dün saat 21.00 sıralarında yoğun kar ve tipi nedeniyle ulaşıma kapanan Konya-Antalya Yolu, Karayolları ekiplerinin aralıksız çalışmaların sonucu, saat 13.30 sıralarında ulaşıma açılabildi. 
     Yetkililer, yollardaki buzlanma nedeniyle araçlara zincir takmadan geçiş izni vermediklerini ve sürücüleri dikkatli olmaları konusunda uyardıklarını bildirdiler. 
     
     BİTLİS 
     Meteoroloji Müdürlüğü'nden alınan bilgiye göre, il merkezinde kar kalınlığı 1 metre 10 santimetreye, yüksek kesimlerde ise 1 metre 60 santimetreye ulaştı. 
     Karayolları 112. Şube Şefliği yetkilileri ise Bitlis-Diyarbakır, Tatvan-Van, Bitlis-Muş arasındaki ana yollarda çalışmalara devam edildiğini ve kapalı karayolu bulunmadığını bildirdiler. 
     İl merkezine ve ilçelere bağlı 321 köyle ise ulaşım sağlanamıyor. 
     Bununla beraber yağışlar nedeniyle ilde sıkça elektrik kesintileri yaşanıyor. 
     
     BURSA, BALIKESİR, KÜTAHYA 
     Köy Hizmetleri il müdürlüklerinden alınan bilgiye göre, Bursa'da halen 45'i İnegöl İlçesi'nde olmak üzere 10 ilçede 124, Balıkesir'e bağlı 6 ilçede 75 ve Kütahya'ya bağlı ilçelerde 100 köyün yolu ulaşıma kapalı bulunuyor. Yetkililer, yağışın olmaması durumunda kapalı yolların tamamının yarına kadar açılabileceğini söyledi. 
     Karayolları 14. Bölge Müdürlüğü yetkilileri de, Bozüyük-Eskişehir Karayolu'nun Kütahya bağlantısında buzlanma nedeniyle yaşanan sorunu kontrollü ulaşımla gidermeye çalıştıklarını kaydettiler. 
     
     GÜNEYDOĞU 
     Köy Hizmetleri İl Müdürü Hüseyin Akay, kapanan 135 köyün 110'unun yolunun ulaşıma açıldığını, 25 köye ulaşımın sağlanması için çalışmalara devam edildiğini belirtti. 
     Bu arada, 2 gün süreli kar yağışının ardından güneşli bir gün yaşanan Gaziantep'te, trafiğin yoğun olmadığı kent içi yollardaki buzlanma nedeniyle 15 dolayında yaralanmalı trafik kazası meydana geldi. Belediye ekipleri, tuzlama ve kar temizleme çalışmalarına devam ediyor. 
     TEDAŞ Gaziantep Müessese Müdürü Neşet Demirbağ, dün akşam itibarıyla 100 olan elektriksiz köy sayısının yapılan müdahaleler sonucu 25'e düşürüldüğünü bildirdi. 
     Öte yandan, olumsuz hava koşulları nedeniyle hizmet dışı kalan Gaziantep Havaalanı, yeniden uçak seferlerine açıldı. Gaziantep'in çevre il ve ilçelerle ulaşımını sağlayan devlet ve il yolları da trafiğe açık bulunuyor. 
     Diyarbakır, Malatya, Siirt, Şırnak, Batman ve Mardin'de önceki gün başlayan ve aralıklarla devam eden kar yağışı nedeniyle kapanan yolların açılması amacıyla çalışmalar sürüyor. Kar yağışı yüzünden Diyarbakır'ın Lice-Kulp, Ergani-Çermik, Ergani-Dicle ve Dicle-Hani ilçelerinde karayolu ulaşımı güçlüklü yapılıyor. 
     Diyarbakır, Siirt, Malatya, Mardin, Şırnak ve Batman'da çok sayıda köy ve belde yolunun kapalı olduğu öğrenilirken, Siirt'in Eruh ilçesine 2 günden beri elektrik verilemediği bildirildi. 
     Karayolları ile Köy Hizmetleri ekipleri, kapalı yolları açmak için çalışmalarını sürdürürken, belediye ekipleri ise kent merkezinde buzlanmaya karşı tuzlama çalışmaları yapıyor. 
     
     DOĞU KARADENİZ 
     Karayolları 10. Bölge Müdürlüğü'nden alınan bilgiye göre, Rize- İkizdere-İspir Karayolu Ovit Dağı, Dereli-Şebinkarahisar Karayolu ise Eğribel Geçidi mevkiinde, yoğun kar yağışı sebebiyle ulaşıma kapalı bulunuyor. 
     Giresun'un iç kesimdeki Şebinkarahisar, Alucra, Çamoluk ilçeleriyle birlikte Sivas'a olan bağlantısını sağlayan Eğribel geçidinde süren yoğun kar yağışı ve tipi nedeniyle, görüş mesafesinin sıfıra düştüğü, bu nedenle yol açma çalışmalarına başlanamadığı bildirildi. 
     Rize'de 136 köy yolunun ulaşıma kapandığı, Güzelyurt Köyü'ndeki bir cenaze, Selimiye ve Melekköy köylerindeki düğünler, Azaklıhoca Köyü'nde ise ağır bir hastaya ulaşmak için çalışmalar aralıksız sürüyor. 
     Trabzon'un Maçka, Tonya, Düzköy ve Şalpazarı ilçelerine bağlı yaklaşık 100 köy yolu ulaşıma kapandı. 
     Giresun'un orta ve yüksek kesimlerinde dün akşam başlayan yoğun kar yağışı nedeniyle 200 köy yolu ulaşıma kapandı. 
     Gümüşhane'de ise 56 köy yolu ulaşıma kapalı bulunuyor. Kar yağışının sürdüğü kentte kar kalınlığı merkezde 7, yüksek kesimlerde ise 40 santimetreye ulaştı. 
     
     BATI KARADENİZ 
     Zonguldak, Bartın ve Karabük'te kar yağışından kapalı 76 köy yolu ulaşıma açıldı. 
     Karaelmas Elektrik Dağıtım A.Ş Genel Müdürlüğü yetkilileri, Zonguldak'ın merkez ilçeye bağlı Sivriler Beldesi'ndeki 3 köy ile 5 mahallede enerji nakil hatlarındaki arızaların giderilerek elektrik verilmesine başlandığını bildirdiler. 
     





</TEXT>
</DOC>
