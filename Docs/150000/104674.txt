<DOC>
<DOCNO> 104674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/29/son/sonspo16.html </URL>
<DATE> 2002/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor ''Oyuncu göndermeyi düşünmüyoruz'' 
</HEADLINE>
<TEXT>

     Trabzonspor Kulübü Başkanı Özkan Sümer, şu anda hazır bulunan takımın kadrosundan herhangi bir oyuncuyu elden çıkarmayı düşünmediklerini söyledi. 
     Merter'deki Arsem Spor Tesisleri'nde basın mensuplarının sorularını yanıtlayan Özkan Sümer, Gökdeniz'in Beşiktaş'a transfer olacağı biçimindeki söylentileri yalanlayarak, ''Şunu söyleyebilirim, bizim elden çıkarmayı düşündüğümüz hiçbir oyuncu yok. Biz zaten kadromuzu takviye etmeye çalışıyoruz. Şartlar ne olursa olsun hiçbir oyuncumuzu vermeyeceğiz'' dedi. 
     Transfer çalışmalarının sürdüğünü kaydeden Sümer, Brezilyalı futbolcularla ilgili kendilerinin dışında terslikler çıktığını söyledi. 
     Sümer, Brezilyalı oyuncularla daha önce yaptıkları görüşmelerde anlaşmaya vardıklarını vurgulayarak, şöyle konuştu 
     ''Bu futbolcularla anlaşmıştık. Ancak gelme aşamasında aksilikler çıktı. Şu anda vazgeçtiler gibi gözüküyor. Ancak Brezilyalı oyuncularla genelde böyle sorunlar yaşıyoruz. Transferde zaman da kısaldığı için başka oyunculara yöneldik. Güney Koreli bir oyuncuyla ilgileniyoruz. Kısa zamanda bir transfer yapabiliriz. Ya da hiç olmayabilir. Ancak transferde çok istekliyiz. Görüştüğümüz oyuncularla sorunumuz yok. Kulüp bazında problemler çıkıyor.'' 
     
     ''TAKIMIMIZA GÜVEN DUYUYORUZ'' 

     Sümer, çok genç ve değişen bir kadro oluşturduklarını ifade ederek, ''Takımımıza güveniyoruz. Başlangıçta bazı bocalamalar ve aksilikler olabilir'' dedi. 
     Sezon başında gümbür gümbür gelecek ve lige damgasını vuracak bir kadro oluşturdukları iddiasında bulunmadıklarını dile getiren Sümer, ''Şu anda lig başındayız. Oyuncuların uyum sağlama süreci var. Bu güvensiz gözüken takım uzun süre aynı görüntüyü vermeyecektir. Bu kadroya güvenmiyor değiliz. Transfer istememiz de zaman zaman yaşanabilecek aksilikler nedeniyledir'' diye konuştu. 
     Gaziantepsporlu Fatih Tekke'nin Trabzonspor'a gelmek istediğini anlatan başkan Sümer, bu oyuncunun kendisiyle sorun olmadığını, ancak kulübünü ikna etmeye çalıştıklarını söyledi. 
     
     ''BAŞKANLIK İÇİN ADAYLAR ÇIKMASI HOŞUMA GİDER'' 

     Sümer, Trabzonspor'un yapılacak kongresi için adayların ortaya çıkmasının hoşuna gideceğini bildirdi. 
     Bu durumun Trabzonspor'un renkliliğini ve zenginliğini ortaya koyduğunu belirten Sümer, ''Ancak ortaya Trabzonspor'a yakışır adaylar çıkması önemli. Düşüncemize göre kongreye daha zaman var'' dedi. 
     
     SÜMER İLE GÜNEŞ, SERTİFİKA DAĞITTI 

     Trabzonspor'un, İstanbul'da organize ettiği futbol okulunun kapanış töreni, Merter'deki Artem Spor Tesisleri'nde yapıldı. 
     Kulüp başkanı Özkan Sümer, yaz dönemi futbol okullarına katılan 387 öğrenciye sertifikalarını verdi. Sertifika dağıtım törenine, Milli Takımlar Teknik Direktörü Şenol Güneş ve Bahçelievler Belediye Başkanı Saffet Bulut da katıldı. 
     Futbol okulu öğrencileri, Şenol Güneş ve Özkan Sümer'e büyük ilgi gösterip, sevgi gösterilerinde bulundu. 
     Sümer, öğrencilere hitaben yaptığı konuşmada, Trabzonspor'un geleceğinin bu futbol okullarından çıkacağını söyledi. 
     Şenol Güneş ise, futbolcu adaylarından spor yaşamıyla birlikte eğitimlerine de önem vermelerini, ancak böylelikle başarılı olabileceklerini bildirdi. 
     Güneş, gelecek 10 yılın bu sporcular arasından çıkacak sporculardan oluşacağını kaydederek, ''Türk futbolunun geleceği için iyi bir Trabzonspor'a ihtiyaç var. Sizlerin arasından yeni Ümit Davala'lar, Hakan Şükür'ler ve Ergün'ler çıkacağına inanıyorum'' diye konuştu. 
     
     FATİH TEKKE YENİDEN YUVADA 

     Trabzonspor'da, 2000-2001 sezonu öncesinde Erhan Namlı ile takas yapılarak Gaziantepspor'a verilen Fatih Tekke, 2 sezonluk bir aradan sonra eski yuvasına döndü. 
     Kulüp başkan yardımcısı Ahmet Ağaoğlu, Gaziantepspor Kulübü Başkanı Celal Doğan ile yaptıkları görüşmede anlaşmaya vardıklarını söyledi. 
     Ağaoğlu, Fatih'in Gaziantep'te bulunduğunu belirterek, ''Cumartesi günü deplasmanda Adanaspor ile karşılaşacağız. Fatih için şimdilik bir imza töreni düşünmüyoruz. Fatih, kafileye Adana'da dahil olacak'' dedi. 
     Fatih ise Trabzonspor ile anlaşmaktan dolayı mutluluk duyduğunu kaydederek, ''Trabzonspor'un eski günlerine kavuşacağına inanıyorum. Bu doğrultuda elimden gelen herşeyi yapacağım'' diye konuştu. 
     
     HWANG'IN TRANSFERİ 

     Trabzonspor'un, Gaziantepspor ile anlaşması üzerine Güney Koreli Sun Hong Hwang'ın transfer edilmemesinin gündeme geldiği öğrenildi. 
     Trabzonspor, Güney Koreli oyuncuyla görüşmek üzere Türkiye'ye çağırmıştı. 
     





</TEXT>
</DOC>
