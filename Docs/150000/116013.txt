<DOC>
<DOCNO> 116013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/30/son/sontur18.html </URL>
<DATE> 2002/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'li Yalçınbayır Sezer'in işini kolaylaştırırız 
</HEADLINE>
<TEXT>

     AKP Genel Sekreteri Ertuğrul Yalçınbayır, Cumhurbaşkanı Ahmet Necdet "Başbakanı seçme yetkisi bende" sözlerini değerlendirirken "Cumhurbaşkanı'nın işini zorlaştırmayız, kolaylaştırırız" dedi. Yalçınbayır, parti tüzüğünde değişiklik yaparak Cumhurbaşkanı'nın görevlendireceği kişiyi netleştireceklerini söyledi. 
     Yalçınbayır, basın toplantısında, AKP'nin Anayasa ve yasalara uyan bir parti olduğunu ve buna göre hareket ettiğini belirtti. AKP hakkındaki kapatma davasının, halkın oyunu hiçbir şekilde etkilemeyeceğini iddia eden Yalçınbayır, birleşik oy pusulasında Recep Tayyip Erdoğan isminin yazılı olmasının seçmeni yanıltan, iradesini bozan bir husus olmadığını kaydetti. 
     Birleşik oy pusulasında Erdoğan'ın isminin yazılı olması nedeniyle AKP'ye verilecek oyların iptal edileceğinin yaygınlaştırılmasının hukuka, siyasetteki serbest rekabete ve ahlaka aykırı olduğunu ifade eden Yalçınbayır, şöyle konuştu 
     "Başbakan atamak, şüphesiz Cumhurbaşkanı'na ait inhisari bir yetkidir. Cumhurbaşkanı, 22. Dönem Parlamento'nun içinden bir milletvekilini hükümeti kurmakla görevlendireceklerdir. Bu, Cumhurbaşkanı'nın ilk hükümet görevlendirmesi olacaktır. Cumhurbaşkanı, keyfiliğe öteden beri karşıdır ve bu görevlendirmede kendilerini sınırlayan demokratik teamüller ve uygulamalar olduğunu en iyi bilen kişilerdendir." "YETKİLİ KİŞİ TÜZÜĞE YAZILACAK" Yalçınbayır, tüzüklerine göre partide genel başkandan sonra en yetkili kişilerin Siyasi İşlerden Sorumlu Genel Başkan Yardımcısı ve TBMM Grup Başkanı olduğunu söyledi. Yalçınbayır, seçimden sonra Kurucular Kurulu'nun toplanacağını ve genel başkandan sonra en yetkili kişinin kim olduğunun açık bir şekilde tüzüğe yazılacağını bildirdi. 
     
     "DEMOKRASİNİN HASSASİYETİ..." 
     "Cumhurbaşkanı belirleyeceğiniz isim dışında birini görevlendirirse tepkiniz ne olur" sorusu üzerine Yalçınbayır, "Cumhurbaşkanı'nın işini biz zorlaştırmayız, kolaylaştırırız. Cumhurbaşkanının takdirindedir deriz. Teamüller vardır. O konu üzerinde de görüşlerimizi açıklarız. Bir gerginlik politikası istemiyoruz" diye konuştu. 
     Yalçınbayır, Cumhurbaşkanı'nın teamüllere uyduğunu anlatırken, "Liderler zirvesi sırasında Ecevit'in mazereti vardı. Cumhurbaşkanı bu nedenle DSP tüzüğünde Ecevit'ten sonraki kişiyi zirveye davet etti. Demokrasinin nezaketi, zarafeti ve hassasiyeti söz konusudur" dedi. 
     





</TEXT>
</DOC>
