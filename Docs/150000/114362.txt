<DOC>
<DOCNO> 114362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/22/spor/spo04.html </URL>
<DATE> 2002/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehmet artık gülüyor 
</HEADLINE>
<TEXT>
"Ayaklarım çözüldü" 
Trabzonspor’u, Kocaeli karşısında zafere taşıdı, çifte sevinç yaşadı 
     KARADENİZ ekibinde Avni Aker’de 204 gün sonra gelen galibiyetin sevinci yaşanıyor. Suskunluğuna son verip, attığı iki golle patlama yapan Mehmet Yılmaz, "Artık kabus görmeyeceğim" dedi. Çocukluk hayallerinin gerçek olmaya başladığını belirten genç futbolcu, "Urbain Braems’in döneminde alt yapıda oynadım. En büyük isteğim bu tribünleri o eski heyecanıyla ayağa kaldırmaktı" ifadelerini kullandı. 
     ÇOK çalıştığını vurgulayan Mehmet Yılmaz, "Taraftarımız da tribünde bizim kadar mücadele verdi. Yağmur, çamur demeyip bizi sahiplendi. Gollerimi onlara hediye ediyorum. Artık ayaklarım çözüldü. Devamı gelecek" yorumunu yaptı. Takım arkadaşlarının kendisine destek verdiğini vurgulayan Mehmet, "Artık kabuslarla uyanmayacağım. Mutlu günler başladı" diye konuştu. 
     
İlklerin gecesi      TRABZONSPOR, Kocaelispor karşısında kaderini de değiştirdi. 204 gün sonra evinde kazanan Bordo - Mavililer, hem 20 resmi maçın ardından ilk kez iki farklı galibiyete ulaştı, hem de üst üste iki karşılaşmayı kazanmayı başardı. Averaj artıya geçerken, Samet Aybaba da ilk kez aynı kadroyu üst üste iki maçta sahaya sürdü. 
     
Bayram sevinci      KOCAELİSPOR galibiyetinin ardından futbolcular, soyunma odasında malzemeciler, masörler ve yöneticilerle sarmaş dolaş oldu. Kadroya alınmayan Gökdeniz de, soyunma odasına giderek, teknik heyet ile arkadaşlarını tebrik etti. Yönetimin, oyuncuların 282 milyar liralık alacağını hafta sonuna kadar ödeyeceği bildirildi. 
     



 SPOR 


























</TEXT>
</DOC>
