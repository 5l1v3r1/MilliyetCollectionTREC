<DOC>
<DOCNO> 120879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/25/yazar/congar.html </URL>
<DATE> 2002/11/25/ </DATE>
<TIME>  </TIME>
<AUTHOR> Yasemin CONGAR  </AUTHOR>
<HEADLINE>
Annan’ın açtığı kapıdan... 
</HEADLINE>
<TEXT>

     Bir Amerikalı diplomat geçen gün beni epey şaşırttı. Birleşmiş Milletler Genel Sekreteri Kofi Annan’ın ortaya koyduğu Kıbrıs belgesine verilen tepkilerle ilgili görüşünü sormuştum. Beklentim, bir yandan AKP hükümetinin, bir yandan da KKTC lideri Rauf Denktaş’ın Annan planı konusundaki açıklamalarına ilişkin bir yanıttı. 
     Diplomat, özetle, "Kıbrıs Türk toplumunun, bu belgenin müzakere edilmesinden yana tavır alması bizce çok önemli. Kıbrıslı Türklerin, Avrupa Birliği’nin genişleme süreci kapsamında, kendileri için daha iyi bir gelecek şansı olduğunu anladıkları, Ada’daki sorunun çözülmesi için gerekli zeminin bulunduğuna samimiyetle inandıkları, çözümü gerçekten ve artık daha fazla gecikmeden istedikleri anlaşılıyor" dedi. 
     Amerikalı diplomatın sözleri, Kıbrıslı Türk sivil toplum örgütlerinin 20 Kasım’da yaptıkları toplantıdan çıkan sonuçlar ile 22 Kasım’da yayımladıkları ortak bildiriye atıfta bulunuyordu. Ada’nın Kuzeyi’ndeki "Adalılardan" gelen mesaj, Washington’da daha önceki benzer mesajların görmediği bir ilgiyle not edilmişti anlaşılan. 
     Bu mesajı, "Annan’ın planı, sorunun hızla çözümü için uygun bir zemin yaratmıştır" diye özetlemek yanlış olmaz. 
     Kıbrıs Türkü, bu mesajla, kendisinin, çocuklarının ve torunlarının kaderini belirleyecek, bir yandan, toprak tavizleri kapsamında, halkının bir bölümünü göçe zorlayabilecek, ama bir yandan da kendisinin anayasal haklar, egemenlik, eşitlik, güvenlik taleplerini, bugüne kadarki bütün uluslararası önerilerden daha ileri bir düzeyde sahiplenen ve adanın kuzeyinin, özlediği refaha kavuşmasının yolunu aralayan bir planın geri çevrilmemesi gerektiğini söylüyor. KKTC lideri Rauf Denktaş’ın Annan belgesi ile ilgili, "Belgeyi, zemin olarak kabul edemeyiz" ve "Plan, Kıbrıs Türklerini Ada’dan silebilecek tuzaklarla dolu" şeklindeki iki açıklamasından ciddi biçimde ayrılan bir tavır bu. 
AKP, statükoyu kırabilir mi ’      Washington, Kıbrıslı Türk sivil toplum örgütlerinin sesini işittiğini yansıtarak aslında Denktaş’a ve Ankara’ya mesaj gönderiyor. 
     ABD yönetimindeki herkes inanıyor ki, Kıbrıs’ta çözüm için asıl anahtar Ankara’nın elinde. Onlara göre, eğer Türkiye, Annan planını zemin alarak "çözüm yönünde samimi müzakere" için KKTC liderliğini teşvik ederse, süreç hızlanabilir. 
     Bu kapsamda, Washington’ın Türkiye ve Kıbrıs Türk taraflarından duymak istediği şey, "Annan belgesi olumlu adım, müzakereye açığız" sözleriydi. Denktaş ve KKTC Başbakanı Derviş Eroğlu’dan gelen ilk açıklamalar, bunun tam da tersi bir tavrı yansıtırken, dahası, Türkiye’nin eski hükümetinin dışişleri bakanı giderayak, Annan planına "komplo" damgası vurmakta sakınca görmemişken, yeni kurulan AKP hükümetinin çok daha ılımlı bir üslupla konuşması Washington’da memnuniyet yarattı. 
     Başbakan Abdullah Gül’ün, Annan planının "olumlu bir müzakere zemini" olduğu yolundaki sözleri ile AKP lideri Tayyip Erdoğan’ın Kıbrıs’ta statükocu ve şahin yaklaşımların çözümsüzlük ürettiği ve aslında, 40 yıllık bu sorunun, kısa zamanda hallinin mümkün olduğu şeklindeki açıklamaları, Türkiye ve Kıbrıs konularıyla ilgili ABD’li yetkililere göre "umut verici." 
     Ancak bir yandan da, Washington’da gelişmeleri izleyen yetkililerden ve analistlerden son bir haftadır hep aynı soruları duyuyoruz 
     "AKP, Kıbrıs konusunda gerçekten ön açıcı olabilir mi Türkiye’de askeriye ve dışişleri, Kıbrıs’ta statükocu çizgiden ayrılınmasına izin verir mi KKTC halkının çözüm yanlısı kesiminin yükselttiği ses, Ankara’nın, Annan belgesine sahip çıkmasını kolaylaştırabilir mi " 
     Yukarıda bahsettiğim, sözü doğrudan Kıbrıslı Türk sivil toplum örgütlerinin tavrına getirerek beni şaşırtan ABD’li yetkili, bu sorulara paralel bir dördüncü sorunun üzerinde özellikle durdu 
     "Son zamanlarda Türk medyası ve Türk iş dünyası, Kıbrıs’ta çözüm konusunda çok daha ılımlı görüşler dile getiriyor. Kıbrıs’ta çözümün, Türkiye’nin AB üyeliği perspektifini güçlendireceği açık. Bunun farkındaki kesimler, AKP’nin çözüm yanlısı bir politika izlemesi halinde, bu politikayı açıkça desteklerler mi " 
     
Müzakereler hemen başlasın’      ABD’li yetkililer, son aylarda görüştükleri her ama her AB yetkilisine "Türkiye’ye kapıyı kapamayın, Kopenhag’da müzakere tarihi verin" telkininde bulundular. Aynı şekilde, ABD’li yetkililerin son aylarda, Türkiye’deki siyasetçi, diplomat ya da asker muhataplarıyla yaptıkları her temasta gündeme getirdiği konulardan biri de Kıbrıs oldu ve Ankara’ya hep "Çözümü hızlandıracak formülleri teşvik edin" mesajını verdiler. 
     Washington, Annan planının, bu kapsamda, Türkiye’ye büyük bir fırsat sunduğuna inanıyor. 
     Ancak hiçbir ABD’li yetkili, Kıbrıs Türk tarafından, plana her yönüyle "evet" demesini beklemiyor. Beklenen ve umulan, "Bu belgenin, Türk tarafının çok temel bazı kaygılarını göz önüne aldığını teslim eden, içerdiği iyi niyeti tanıyan ve Annan’ın önerilerini, müzakere zemini olarak kabul eden" bir yaklaşım. 
     Washington, bu yaklaşımla, müzakere sürecinin "zaman geçirilmeksizin" başlatılmasından ve taraflar arasında, 2003 yılı içinde bir çözüme ulaşılabileceği yönünde güçlü bir işaretin, Kopenhag Zirvesi öncesinde verilmesinden yana. 
     Dışişleri Bakanı Yaşar Yakış’ın, hafta sonu New York’ta Denktaş’la görüşmesi ardından, bir yandan Lefkoşa ile Ankara arasında Annan planı konusunda görüş ayrılığı olmadığını belirtirken, bir yandan da bu planın "müzakere edilebileceğini" açıkça vurgulaması bu açıdan olumlu. 
     ABD’lilerin kafasındaki soru işaretleri azalmış değil ama, AKP hükümetinin, Annan’ın açtığı kapıdan yürünmesi yönündeki politikasının en azından ilk etapta hayata geçeceği yönünde giderek artan bir umut var. 
     
     







Yargı ve hukuk 


Azıcık daha derine doğru 


Dokunulmazlık 


Annan’ın açtığı kapıdan... 


Dikkat, dikkat dikkat 


Dalkavuklar ölmez yağdanlıklar tükenmez 


DYP’de liderlik yarışı 


Hayatın muhalif tadı Mekke Cola 


AKP’yi yarattığı beklenti vurabilir 


Yeniden borçlanmadan iş yapmak imk nsız... 


</TEXT>
</DOC>
