<DOC>
<DOCNO> 122525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/03/son/sontur15.html </URL>
<DATE> 2002/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Alaattin Çakıcı'ya yurtdışına çıkış yasağı konuldu... 
</HEADLINE>
<TEXT>

     Karagümrük Spor Kulübü Lokali'ne yönelik silahlı saldırıya ilişkin 5 yıl 21 gün ağır hapis cezasına çarptırılan ve tutuklu kaldığı süre gözönüne alınarak tahliye edilen Alaattin Çakıcı hakkında, başsavcılığın bu karara itirazı üzerine yurtdışına çıkış yasağı konuldu. 
     İstanbul DGM Cumhuriyet Başsavcılığı'ndan aldınan bilgiye göre, Karagümrük Spor Kulübü Lokali'ne silahlı saldırıyla ilgili İstanbul 1 No'lu DGM'de yargılanan Çakıcı, 29 Kasım 2002 tarihinde 4422 sayılı Çıkar Amaçlı Suç Örgütleriyle Mücadele Kanunu uyarınca ''Çıkar amaçlı suç örgütü oluşturmak'' suçundan 3 yıl 4 ay, ''Diğer sanıkları müessir fiile azmettirmek'' suçundan da 1 yıl 8 ay 21 gün ağır hapis cezasına çarptırıldı. 
     Çakıcı, bu kararın ardından tutuklu kaldığı süre gözönüne alınarak tahliye edildi. 
     Suçluların İadesine Dair Avrupa Sözleşmesi uyarınca 45 gün içinde ülke dışına çıkmak zorunda olan Çakıcı, emniyet kayıtlarındaki problemler giderildikten 2 gün sonra serbest bırakıldı. 
     İstanbul DGM Cumhuriyet Bşsavcılığı, İstanbul 1 No'lu DGM'nin tahliye kararına, 4422 sayılı Yasa'daki infaz hükümlerinin farklı olduğu ve Çakıcı'nın yaklaşık 2 yıl daha cezaevinde yatması gerektiğini savıyla itiraz etti. 
     
     KARAR, ÇIKIŞ KAPILARINA BİLDİRİLDİ- 
     İtirazı inceleyen İstanbul 2 No'lu DGM, başsavcılığı haklı bularak Alaattin Çakıcı'nın yurtdışına çıkışını yasakladı ve bu kararı havalimanı ve sınır kapılarına bildirdi. 
     Bu kararla 45 gün içinde ülkeyi terketme süreci duran Çakıcı, dosyanın temyize gideceği Yargıtay'ın kararını Türkiye'de bekleyecek. 
     Çakıcı, Yargıtay'ın cezayı bu haliyle onaması halinde yeniden cezaevine girecek ve yaklaşık 2 yıl daha hükmün infazı için yatacak. 
     Alaattin Çakıcı'nın avukatlarından Atalay Cebesoy, İstanbul 2 No'lu DGM'nin verdiği kararı inceledikten sonra hukuki prosedüre ilişkin bir karar vereceklerini bildirdi. 
     





</TEXT>
</DOC>
