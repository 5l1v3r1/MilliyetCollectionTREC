<DOC>
<DOCNO> 129068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/06/son/soneko06.html </URL>
<DATE> 2003/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılın otomobilleri Mini Cooper ve Volvo SUV... 
</HEADLINE>
<TEXT>

     ABD'nin Detroit kentinde düzenlenen uluslararası oto fuarında İngiliz yapımı olan ancak Almanlar tarafından üretilen Mini Cooper ve İsveç malı Volvo SUV cip yılın otomobilleri seçildiler. 
     Söz konusu arabalar Japon Nissan firmasının ''Nissan 350Z'' ve ''Infiniti'' markalarını geride bıraktı. 
     Kuzey Amerika'da düzenlenen en prestijli oto fuarlarından biri olan Detroit fuarını ülkeden 6 bin dolayında gazeteci izliyor. 
     Seçilen otomobillerden, 4 kişilik bir aile arabası olan uygun fiyatlı Mini Cooper, Austin Powers filminde göründükten sonra büyük ilgi çekmişti. Mini Cooper'in satış fiyatının 20 bin doların altında olduğu kaydedildi. Alman BMW firması Mini Cooper'i 1995 yılında İngilizler'den satın almıştı. 
     Volvo SUV'un ise 7 yetişkin insanın rahatça yolculuk yapabileceği biçimde dizayn edildiği belirtildi. Volvo'nun kendi kategorisinde Honda, Hummer ve Nissan'ın sunduğu modelleri geride bıraktığı kaydedildi. Volvo'nun satış fiyatı 35 bin 100 ile 40 bin dolar arasında değişiyor. 40 bin dolarlık modellerde tepeden açılan havalandırma penceresi, deri koltuklar ve orijinal bir CD çalar bulunuyor. 
     Yılın otomobili seçilebilmek için bir aracın, eski bir modelse, köklü bir değişiklikten geçmesi ya da yeniden yaratılması gerekiyor. Geçen yıl bu unvana Nissan Altima ve Chevrolet TrailBlazer layık görülmüştü. 

     
</TEXT>
</DOC>
