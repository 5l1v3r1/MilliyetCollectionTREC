<DOC>
<DOCNO> 130258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/12/ekonomi/aeko.html </URL>
<DATE> 2003/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Un, sabun, jeneratör 
</HEADLINE>
<TEXT>

Irak , Türk firmalarından savaş stokuna yönelik ürünler istedi. Jeneratör, un, yağ, sabun, deterjan, portatif elektrik tesisatı malzemeleri isteyen Irak yönetiminin bu taleplerinin değeri 1 milyar doları buluyor 
     ÖNDER YILMAZ Bağdat 

     Devlet Bakanı Kürşat Tüzmen’in gezisine katılan 350’ye yakın iş adamı Irak yönetimiyle masaya oturdu. Irak yönetimi, Türk firmalarından küçük ev jeneratörü, un, buğday, mini değirmen, sabun, deterjan, kablo, kereste, yağ, portatif elektrik tesisat malzemelerine ilişkin ihalelere girmelerini istedi. Irak ayrıca ticari gemi, Suriye üzerinden gelen demiryolu hattının iyileştirilmesi ile demiryolu rayı, vagonu ve iletişim kablosu istedi. Irak Ticaret Bakanı Mehdi Salih, "Kim daha önce yaptığımız ihale fiyatlarıyla bu malzemeleri vermek istiyorsa sözleşme imzalayalım. Hemen BM temsilcimizi arayıp Türk firmalarına öncelik verilmesini isteyeceğim" dedi. 
     
     300 milyon dolarlık kamyon 
     Salih, BMC ile görüştüklerini, değişik tonajlarda 300 milyon dolara mal olacak 2 bin kamyon alacaklarını kaydetti. Saddam yönetiminin daha önce de AKSA şirketinden elektrik enerji sistemlerinin devre dışı kalması halinde kullanılması için 7 bin küçük ev jeneratörü aldığı belirtildi. Irak’ın 1 milyar dolarlık taleplerini bazı Türk işadamları, "Zamanlamaya bakılırsa istediklerinin hepsi savaş stokuna yönelik" diye yorumladı. Tüzmen, Irak ile petrol alanında geniş işbirliği yaparak büyük ihaleler almayı arzuladığını kaydetti. Tüzmen’in Başbakan Yardımcısı Al - Azzavi ile görüşmesi acil bir bakanlar kurulu toplantısı nedeniyle ertelendi. Tüzmen daha sonra Ulaştırma Bakanı Ahmet Murtaza Ahmet’le görüştü. 
     
Savaşın gölgesinde ticaret yapamayız’      Geziye katılan bütün işadamları bölgede savaş istemediklerini dile getirirken DEİK Başkanı Mehmet Ali Neyzi de "Savaşın gölgesinde ticaret yapamayız. Türkiye, Irak kadar zarar görür" dedi. 
     Türk - Irak Dostluk Grubu Başkanı Mehmet Emin Değer ise ABD istedi diye Irak’la ticaret yapmaktan vazgeçmeyeceklerini vurgulayarak şöyle konuştu "Irak’a gelmemizi istemeyenler bir takım mahfillere hizmet edenlerdir. İş adamlarının Tüzmen’e yağ çekmeye ihtiyacı yok. Biz buraya gelerek risk aldık. Bazı mahfillerin baskı altında tutmak istediği bu iş adamları birer kahramandır. Düşman çatlatırcasına güzel neticeler alacağız." 
     
Çakar şovu Irak’ta canlı kalkan olurum      Irak gezisinde işadamları arasında renkli siyasi simalar da yer aldı. Demeçleri ile kamuoyunda tartışmalar yaratan TBMM eski İdare Amiri Ahmet Çakar, işadamı kimliğiyle katıldığı gezide, ABD saldırısına karşı canlı kalkan olacağını söyledi. Yerel Arap kıyafetleri giyen Çakar aşağıda ortada şöyle konuştu "ABD’nin Irak’a müdahalesi kanıma dokunuyor. Karayoluyla geldim. Heyet döndükten sonra ben kalacağım. Bush’a karşı burada bulunduğum süre içinde kendimi canlı kalkan olarak kullanacağım. Elin Amerikalısı canlı kalkan oluyor da ben niye olmayayım Kimse savaş istemiyor." 
     



 EKONOMİ 















</TEXT>
</DOC>
