<DOC>
<DOCNO> 149510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/13/son/sondun01.html </URL>
<DATE> 2003/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Liz Hurley'in başı paparazzilerle dertte... 
</HEADLINE>
<TEXT>

     Geçirdiği trafik kazasında hayatını kaybeden Prenses Diana'nın ardından, paparazzilerden en çok sıkıntı çeken ünlünün model Liz Hurley olduğu ortaya çıktı. 
     Güzel model ve oyuncu, paparazzilerin kendisini fotoğraflamak isterken annesini caddeye düşürdüğünü, hamile kızkardeşini hırpaladığını, bebeğini sürekli ağlattığını ve bir düzine arabasını hurdaya çevirdiğini açıkladı. 
     Internetteki ''wenn'' sitesinin haberine göre, paparazzilere adeta savaş açan 38 yaşındaki ünlü yıldız, kaderinin Prenses Diana'ya benzemesinden korkuyor. 
     Oğlu Damian'ın doğumundan sonra paparazzilerin ilgisinin daha da arttığını belirten Hurley, her gittiği yerde kendisini izleyen paparazzilerin, oğlu Damian'ın adeta korkulu rüyası haline geldiğini belirtti. Hurley, ''Annemi, beni fotoğraflamak isterken caddeye düşürdüler. Hamile kızkardeşimi hırpaladılar. İki arkadaşımın arabasına çarptılar. Benim de bir düzine arabam onların yüzünden hurdaya çevrildi. Onlar dünyanın en vahşi insanları'' dedi. 
     Liz Hurley, daha önce de paparazzilerden kaçmak için Paris'te bir ev almış ve zamanının büyük kısmını Fransa'da geçirmeye başlamıştı. 

     
</TEXT>
</DOC>
