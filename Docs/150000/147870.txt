<DOC>
<DOCNO> 147870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/06/son/sondun03.html </URL>
<DATE> 2003/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de Bush hükümetini kınama gösterileri.. 
</HEADLINE>
<TEXT>

     ABD'de, BM kararı olmadan Irak'a saldırılmasını ağır biçimde yeren gösteriler sürüyor. 
     California eyaletinin Oakland kentinde, iktidardaki Cumhuriyetçi Parti'den Başkan George Bush hükümetinin Irak savaşına karşı çıkan Demokrat Parti Milletvekili Barbara Lee, Irak'a saldırılmasına karşı protesto mitinglerini sürdürdü. Milletvekili Lee'nin toplantısına katılan binlerce kişi, Lee'nin sözlerini güçlü destek sloganlarıyla keserek, ''Bush'u azledin'' diye haykırdı. 
     Milletvekili Lee, toplantıya katılan büyük kalabalığa şu sözlerle seslendi 
     ''Yasa dışı bir savaşta ulusal kaynaklar kullanılamaz. Yurtseverliğin gereği, barışı korumaktır.'' Bayan Lee, geçen yıl Temsilciler Meclisi'nde Irak'a savaş hazırlığına karşı oy kullanan tek milletvekiliydi. 
     Oakland kentindeki savaş karşıtı yürüyüşe katılan Daniel Bearwalker, Fransa'nın Irak savaşına karşıtlığını göstermek için elinde bir somun Fransız ekmeği göstererek, ''Bush, bir demokrasiyi yönlendirmiyor. ABD'deki tüm savaş karşıtı hareket bunu göstermektedir. Sokaklara dökülen insanlar, ABD ulusunun çoğunluğunun bu savaşa karşı olduğunu göstermektedir'' dedi. 
     
     VİETNAM 
     Oakland bölgesi, ABD'nin tarihinde ağır yenilgi aldığı 1960'lar ve 70'lerdeki korkunç Vietnam Savaşı'na karşı mücadelede, bilhassa Berkeley'deki California Üniversitesi'nin çabasıyla hatırlanıyor. San Francisco kentinde, 20 Mart'ta Irak savaşı başladıktan sonra büyük gösteriler oldu ve yüzlerce kişi gözaltına alındı. 
     Şarkıcı Henry Belfort, ABD'nin 227 yıllık tarihinde iki partili siyasal düzeninde bugün ''muhalefet'' konumunda bulunan Demokrat Parti'den milletvekili ve senatörleri ağır dille eleştirdi ve hemen tümünü suskunlukla suçladı. Belfort, bilhassa Temsilciler Meclisi Demokrat Parti Grubu Başkanı Nancy Pelops'un suskunluğunu dile getirdi. 
     Belfort, San Francisco Milletvekili Pelops'a şöyle seslendi 
     ''Oyun oynamayı bırak Nancy. Kongre Temsilciler Meclisi ve Senato liderleri fikir birliğiyle hareketten yoksunlar aslında. Ama meydanı düşman Cumhuriyetçi Parti iktidarına rahatlıkla bırakıyorlar, onlarla uzlaşıyorlar. Saygınlığımızı bütünüyle yitiriyoruz. Yurttaşlık haklarımızı yitiriyoruz. Halk olarak şerefimiz yok oluyor. Bu liderlerimizden bıktık, usandık.'' California'daki gösteriye katılan diğer kişiler, ağır yergi şiirleri, şarkıları ve ateşli söylevlerle protestoda yer aldılar. 
     San Francisco Üniversitesi'nin siyasal bilim bölümü öğretim üyeleri de Bush ve Yardımcısı Richard Cheney hükümetine karşı seslerini yükselttiler. Katılımcılar, ''Seslerimizi duyurabilecek, direnebilecek ve bu savaşın doğru olmadığını söyleyebilecek yollardan biri bu caddeler'' dedi. 
     Bush ve Cheney'i kınayan göstericiler, ''Irak'ın kitle imha silahları için kanıtınız nerede Eğer bu gösterilerde yer almazsak, biz de bu savaşın koalisyonun içinde yer alıyoruz demektir'' diye konuştular. 
     Chicago'nun bahara uzayan dondurucu kışında da öğrenciler, Bush hükümetine karşı yürüdüler. Chicago'da Irak savaşına karşı 10 bin kişi yürümüş, çok sayıda kişi gözaltına alınmıştı. Washington'da çiçek açan kiraz ağaçlarının altında avukat Scott Berger, ''Irak savaşında daha geniş BM müdahale yetkisi için'' gösteri düzenledi 
     ''Dünyaya, Amerikalıların tümünün savaş kışkırtıcısı olmadığını göstermek zorundayız. Hiç olmazsa Savaş bitiminde BM Irak sorununa bütünüyle el koymalı.'' 
     





</TEXT>
</DOC>
