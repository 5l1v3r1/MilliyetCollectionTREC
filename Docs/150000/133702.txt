<DOC>
<DOCNO> 133702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/28/son/sonspo27.html </URL>
<DATE> 2003/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
F1'in efsane pilotu Senna'nın ölümündeki sır yeniden gündemde... 
</HEADLINE>
<TEXT>

     Formula 1 otomobil yarışlarının unutulmaz pilotlarından Ayrton Senna'nın ölümüyle ilgili İstinaf Mahkemesi'nin Williams'ın patronlarını beraat ettiren kararı, Temyiz Mahkemesi tarafından bozulunca, Senna'nın ölümündeki sır tekrardan gündeme geldi. 
     1 Mayıs 1994 tarihinde İmola San Marino pistinde önde götürdüğü yarış sırasında, 305 kilometre hızla duvara vurarak hayatını kaybeden Williams takımının pilotu Brezilyalı Senna'nın ölümü, 9 yıl sonra yeniden mahkemeye taşınıyor. 
     34 yaşındaki rekortmen pilotun ölümüyle ilgili soruşturmalar sonrasında, o dönemde Williams'ın tasarım ekibinin başında olan Patrick Head ve Adrian Newey şimdi Mc Laren takımında Bologna savcısı tarafından adam öldürmeye teşebbüsle suçlanmışlardı. 
     20 Şubat 1997'de başlayan Senna'nın davasında, 32 duruşma sonrasında Head ile Newey ''iddialar sağlam bir temele dayanmıyor'' gerekçesiyle beraat edilirken, bir üst mahkeme olan İstinaf Mahkemesi de 19 Kasım 1999'da aynı kararı vermişti. 
     Ancak son adli makam olan Roma'daki Temyiz Mahkemesi, ''hakimlerin belgelere eksik bakıldığını'' söylediği dünkü kararıyla, İstinaf Mahkemesi'nin kararını bozarak, davanın 2003 yılında tekrardan açılmasını istedi. 
     İddiaya göre Senna'nın kullandığı Williams FW 16 marka otomobilin ön lastikle direksiyon arasındaki çubuğunda yükü azaltmak için destek olan borunun, uygun malzemeden yapılmadığı ve normalde 22 milimetre kalınlığında olması gereken borunun 18 milimetre kalındığında olduğu belirtiliyor. 
     Bu arada Roma'dan çıkan kararla birlikte yaşanan gelişmelerden sonra açıklama yapan Frank Williams'ın kurduğu Williams takımının avukatı Roberto Causo, ''Oldukça sakiniz. İlk iki mahkemede kazandık üçüncüyü kaybetmekten neden korkmak zorundayız ki'' dedi. 
     





</TEXT>
</DOC>
