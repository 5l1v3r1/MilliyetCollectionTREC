<DOC>
<DOCNO> 100158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/05/son/sontur07.html </URL>
<DATE> 2002/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Emrehan Halıcı bu kez de Derviş için düğmeye bastı... 
</HEADLINE>
<TEXT>

     Hükümette, Hüsamettin Özkan'ın istifasına yolaçan süreci basın toplantısı ile başlatan Emrehan Halıcı bugün de Kemal Derviş için düğmeye bastı. 
     DSP Grup Başkanvekili Emrehan Halıcı bu sabah TBMM'de düzenlediği basın toplantısında Kemal Derviş'i yaptığı siyasi çalışmalar yüzünden eleştirdi ve üstü örtülü olarak "Bu kabul edilemez diyerek " görevinden istifa etmesini istedi. 
     "Sayın Kemal Derviş'in karar vermesi gerekir" diyen Emrehan Halıcı, eğer siyasete devam edecekse acilen bildirmeli ve hükümetteki görevinden ayrılmalı" dedi. 
     Emrehan Halıcı, Devlet Bakanı Kemal Derviş'i, hükümette kalma ya da yeni siyasi oluşumlar içinde bulunma konusundaki tercihini bir an önce yapmaya çağırdı. Halıcı, Derviş'in bu konudaki kararını bir an önce vermesi gerektiğini ifade ederek, ''Sayın Derviş, hem hükümetin dördüncü ortağı gibi hem de hükümete karşı bir organizasyonun başaktörü gibi hareket edemez'' dedi. 
     Halıcı, Parlamento'da düzenlediği basın toplantısında, Başbakan Bülent Ecevit'in daveti üzerine 57. Hükümet'te Hazine'den sorumlu Devlet Bakanı olarak görev alan Kemal Derviş'in son zamanlardaki bazı davranışlarıyla DSP üzerinde oynanan oyunlara bilerek ya da bilmeyerek eşlik ettiğini söyledi. 
     Derviş'in hükümetteki görevinin halen devam ettiğini hatırlatan Halıcı, ''Buna karşın Derviş'in hükümette bulunduğu konumla bağdaşmayan tutumlar içerisine girmesini yadırgıyoruz'' dedi. 
     Halıcı, şöyle devam etti 
     ''TBMM'deki grubumuzdan kopanlar kendilerini tanımlama şaşkınlığı içindeyken ve bu nedenle bir gün sosyal demokratız , bir diğer gün Hayır biz solcu değiliz diyerek birbirlerini tekzip ederken, Kemal Derviş hem bunların hem de daha başka çevrelerin içinde bulunduğu bir oluşuma öncülük etmektedir. 
     Derviş, bir yandan ortadan solu ve demokratik sol'n mimarının Ecevit olduğunu söylerken, öte yandan ortanın solu ya da demokratik solla da hiçbir ilgisi, ilintisi olmayan kişi ve çevrelerle ilişki kurmaktadır. Dahası DSP'yi kurduğundan beri ilkesiz ve tutarsız solda birlik ve ittifak çağrılarına hiçbir zaman itibar etmeyen Ecevit'e, bunun da ötesinde geniş ama daha ilkesiz bir birlikteliği telkin etmektedir.'' Kemal Derviş'in bir siyasal oluşumun içinde olmasının en doğal ve en demokratik hakkı olduğunu kaydeden Halıcı, sözlerini şöyle sürdürdü 
     ''Ancak hükümet üyesi olarak, hükümete ve özellikle de partimize karşı şu ya da bu oyunun içinde olanlarla bizim ilişkimiz olamaz. Böyle bir davranış biçimi, hiç bir ölçünün içine oturtulamaz. Bu bir hakkın, bir görevin ve güvenin kötüye kullanılmasıdır. 
     Sayın Derviş, çeşitli çevrelerin de etkisi ve katkısıyla başka arayışlar ekseninde turlar atarak, bir olmazı oldurmaya çalışıyor olabilir. Bu bizi ilgilendirmiyor. 
     Ancak Hazine'den sorumlu Devlet Bakanlığı gücünü kulanarak, Hükümet ve DSP karşıtı bir hareketin veya hareketlerin içinde olamaz. Başka bir ifadeyle hem hükümetin dördüncü ortağı gibi hem de hükümete karşı bir organizasyonun baş aktörü gibi hareket edemez. 
     Kemal Derviş, bugün kendisine destek olanların yarın işleri bittiğinde köstek olacaklarını da hesap etmelidir. Çünkü Türkiye'de bazı şeyler hep böyle olmaktadır.'' DSP Grup Başkanvekili Halıcı, Türkiye'nin kişilerle kaim olmadığını belirterek, ''Sayın Derviş bu görevi bırakacak olursa aynı başarıyla bu görevi devam ettirecek insanlarımız vardır'' dedi. 
     Halıcı, Meclis'te düzenlediği basın toplantısında, gazetecilerin sorularını yanıtlarken, bugünkü açıklamalarının Derviş'in bir karar vermesine yönelik olduğunu vurguladı. 
     Derviş'in halen hükümet üyesi iken birtakım siyasi oluşumları harekete geçirmek üzere çalışmalar yaptığını kaydeden Halıcı, ''Bu, Sayın Derviş'in hükümetteki göreviyle çelişen bir tutumdur. Sayın Derviş bence bir an önce acilen bir karar vermelidir. Ya hükümetteki görevine şu anki kimliğiyle devam etmeli ya da siyasi bir karar almalıdır. Eğer siyasette devam etme gibi bir kararı varsa ki -bu da doğaldır- o zaman da bu siyasi kararının ne olduğunu kamuoyuna açıklamalıdır'' dedi. 
     Halıcı, açıklamasının ''Hüsamettin Özkan'ın istifasından önceki açıklamasına benzediğinin'' hatırlatılması üzerine, şunları söyledi 
     ''Bugünkü durum da paralellik arzediyor. Daha da ilginci aynı hareketin bir uzantısı, bir devamı olarak kamuoyuna yansımış ipuçları var. Biz iyi niyet ve sabırla bunun kabul edilemez olduğunu ifade ediyoruz. Ancak buna karar verecek olan kişi Derviş'tir. Yönlendirmemiz sözkonusu olamaz. Hükümetteki görevine devam etmek isterse bu konudaki kararını acilen bildirmelidir. Siyasete devam etme gibi kararı olacaksa bunu da vakit geçirmeden açıklaması gerekir. Sayın Derviş'in, şu an yarattığı tablo siyasi açıdan büyük bir belirsizliktir. Seçim atmosferine girildiğine göre Derviş'e düşen bu belirsizliği biran önce ortadan kaldırmaktır.'' Halıcı, Derviş'in azli konusundaki bir soruyu yanıtlarken de, ''Karar aşamasında olması gereken kişi sayın Derviş'tir. Biz bu açıklamayı DSP adına yapıyoruz ama Genel Başkanımıza da bilgi verdik'' dedi. 
     Derviş'in istifa kararını Başbakan ve Cumhurbaşkanı'nın istemi üzerine geri aldığının hatırlatılması üzerine de Halıcı, o günkü tablo ile bugünkü tablo arasında farklılık bulunduğunu belirtti. 
     Halıcı, şöyle konuştu 
     ''Sayın Derviş istifa ettiği zaman Hükümet'te göreve devam etmesinin yararlı olacağı konusundaki girişim Başbakan tarafından yapılmış, Derviş de olumlu yanıt vermiştir. Bu yapıldığında seçim kararı alınmamış idi bir belirsizlikten bahsedilmekteydi. Türkiye seçim kararı almış durumdadır ve seçimin Türkiye'ye zarar vermeyeceği de Derviş tarafından ortaya atılmıştır. Şu anki tablo Derviş'in ekonomik kararlardan daha çok siyasi kararlar oluşturmak üzere bir takım turlar hatta nafile turlar attığı yönündedir. Bunu bir an önce sonuçlandırması Türkiye'nin hayrına olacaktır.'' Halıcı, Kemal Derviş'e tercih hakkını kullanması konusunda bir süre vermelerinin doğru ve şık olmayacağını, ancak Derviş'in, uyarılarından sonra bu konuda en makul süreyi kendisinin tespit edeceğini söyledi. 
     Kendisinin, Derviş'in Hükümet'teki görevini sürdürmesinden yana olduğunu ancak demokratik bir hak olarak herkesin siyaset yapabileceğini ifade eden Halıcı, ''Türkiye kişilerle kaim değildir. Sayın Derviş bu görevi bırakacak olursa aynı başarıyla bu görevi devam ettirecek insanlarımız vardır. Kendisinin de açıklaması Türkiye'de artık ekonominin artık siyasetten etkilenmeyecek konuma geldiğidir'' dedi. 
     Halıcı, bir başka soru üzerine de, Derviş'in YTP'ye katılarak Hüküme'tin dördüncü ortağı olarak devam edeceğine ilişkin varsayımın mantıklı olmadığını da kaydetti. 
     Emrehan Halıcı, ANAP'ın ittifak önerisinin henüz kendilerine ulaşmadığını, bu nedenle de bir değerlendirme yapamayacağını söyledi. 
     
</TEXT>
</DOC>
