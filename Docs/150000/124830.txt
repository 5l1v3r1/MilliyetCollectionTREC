<DOC>
<DOCNO> 124830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/15/son/sontur06.html </URL>
<DATE> 2002/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bolu'da otobüs kamyona çarptı 2 ölü, 35 yaralı... 
</HEADLINE>
<TEXT>

     Bolu'da meydana gelen trafik kazasında yolcu otobüsü seyir halindeki kamyona çarptı. Kazada, 2 kişi öldü, 35 kişi de yaralandı. 
     E-80 otoyolunun Abant Kavşağı yakınlarında meydana gelen trafik kazasında, İstanbul yönüne giden Şemsettin Gün yönetimindeki 34 ZP 9904 plakalı yolcu otobüsü, aynı istikamete giden Feyzullah Eren yönetimindeki 34 CRP 46 plakalı kamyona arkadan çarptı. 
     Kazada yolcu otobüsünde bulunan Hatun Özsoy 43 ile Satılmış Ceylan 18 yaşamını yitirdi. Ağır yaralanan Yusuf Karadeniz, Selçuk Yılmaz, Emine Karataş, Fevzi Yılmaz, Hüseyin Yılmaz, Atiye Anik, Emin Gökaydın, Hasan Taşdelen ve Fariye Dönmez de ambulanslarla İzzet Baysal Devlet Hastanesi'ne kaldırıldı. 
     Kazadan sonra kaza mahalline gelen 5 ambulans yetersiz kalınca hafif yaralı 26 otobüs yolcusu, yoldan geçen araçlarla Gökdemirler Dinlenme Tesislerine taşındı. Burada bekleyen yaralılar, bir saat sonra gelen ambulanslarda ayakta tedavi edildi. 
     
     MAL DERDİNE DÜŞTÜLER 
     Kazada ağır yaralanan 2 yolcuya acil yardım ekipleri otobüsün ön kısmındaki koltukta ilk müdahaleyi yaparken, kazada yaralanan bazı yolcular, yaralı olmalarına rağmen otobüse girerek eşyalarını çıkarma telaşına düştü. Ancak polis ekipleri yolcuların otobüsün içine girmesine müsaade etmedi. 
     Kaza mahalline gelen Bolu Trafik Bölge Müdürü İbrahim Taşlı, ''Yolcuların ifadesine göre otobüs sürücüsü Seyfettin Gün'ün uykusuz olduğunun tespit edildiğini'' söyledi. Taşlı, ''Sürücü Tokat Zile'den Bolu'ya gelinceye kadar 4 defa kaza tehlikesi atlatmış. Otobüsün bagajında aşırı yük mevcut ayrıca otobüsün koridorlarına bile yolcu alınmış'' diye konuştu. 
     Kazada ağır yaralanan Yusuf Karadeniz ile Emin Gökaydın adlı yolcular da ''Sürücü tüm ikazlarımıza rağmen yol boyunca yolcu aldı, trafik ekiplerinin bulunduğu noktalarda ise yolcuları koridora oturtarak yolculuğa devam etti'' dediler. 
     





</TEXT>
</DOC>
