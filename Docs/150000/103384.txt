<DOC>
<DOCNO> 103384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/22/son/sonspo01.html </URL>
<DATE> 2002/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'da seyirciden Abdullah'a milli ayıp 
</HEADLINE>
<TEXT>

     A Milli Takım Teknik Direktörü Şenol Güneş, Gürcistan'ı 3-0 yendikleri karşılaşmada, Ay-Yıldızlı takımın olumlu izlenimler verdiğini söyledi. 
     Güneş, maç sonrasında yaptığı basın toplantısında, futbolcularının iyi bir takım oyunu ortaya koyduğunu belirterek, ''Nemli hava sürekliliğimizi etkiledi. Ancak, Dünya Kupası sonrasında yaptığımız ilk hazırlık maçında, takım olumlu izlenimler verdi'' dedi. 
     Karşılaşmada takım olarak doğrularının olduğunu ancak bazı eksikliklerini de gördüklerini kaydeden Güneş, ''Genel olarak güzel bir maç oldu. Herhangi bir sakatlık olmadı. Dileğimiz bu karşılaşmada güzelliklerin Slovakya maçına da yansımasıdır'' diye konuştu. 
     İlhan Mansız konusuyla ortalığın toz-duman edilmeye çalışıldığını da ifade eden Güneş, şöyle konuştu 
     ''İlhan değerli bir oyuncudur. Biz de barışcı ve sevgi içinde çalışıyoruz. Ancak takım içerisinde yanlışlıklar varsa, bunu takımın menfaatleri için düzeltmek zorundayız. Ben İlhan'a ceza verilmesini istemiyorum. 2 yıl önce İlhan'ı Samsunspor'da izledim ve Milli Takım kadrosuna aldım. 2 yıllık bir basit plan mı yaptım İlhan'ı kazanmalıyız. Ancak yanlışlıklar da düzeltilmeli.'' Daha önce Trabzonspor'da forma giyen Abdullah'a, bir grubun yaptığı olumsuz tezahuratlar karşısında üzüldüğünü de ifade eden Güneş, ''Kendisine tribünde oturmasını söyledim. Ancak, olumsuz tepkiler sonrasında bunu istemedi. Abdullah, Türk futboluna hizmet etmiş bir oyuncudur. Bu oyuncuya saygı duyulması gerekir'' diye konuştu. 
     





</TEXT>
</DOC>
