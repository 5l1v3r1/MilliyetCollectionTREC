<DOC>
<DOCNO> 107951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/16/son/sontur14.html </URL>
<DATE> 2002/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kırıkkale'de otele saldırı ... 5 otel görevlisi yaralandı... 
</HEADLINE>
<TEXT>

     Kırıkkale'de Yeşil Vadi Oteli 2 kişinin saldırısına uğradı. Saldırganlardan birisi ağır yaralandı, diğeri ise yakalandı. 
     Alınan bilgiye göre, Hasandede Beldesi yakınlarındaki Yeşil Vadi Oteli'ne, alt kattaki kazan dairesinden girdiği belirlenen Seyfettin Özcan ve Erdoğan Demir, otel güvenlik görevlisi Bektaş Demircan'ı bıçakla yaraladılar. 
     Bu arada otel görevlilerinin müdahalesi ile çıkan arbadede, aşçı Ertuğrul Ergenç, otel müdiresi Buket Bozkurt'un babası Mehmet Bozkurt, şoför Faruk Akbulut ve resepsiyon görevlisi Yasin Çamkara'da yaralandı. Arbede sırasında saldırganlardan Seyfettin Özcan'da ağır yaralandı. 
     Saldırganlardan Seyfettin Özcan'ın Hasandede Belediye Başkanı Turan Özcan'ın kayınbiraderi olduğu ve SSK Ankara hastanesi'ne kaldırıldığı bildirildi. 
     Yaralanan otel görevlilerinin Kırıkkale Devlet Hastanesi'nde tedavi altına alındığı, Mehmet Bozkurt'un ilk tedaviden sonra Ankara'ya sevk edildiği bildirildi. 
     Saldırganlardan Erdoğan Demir de jandarma tarafından yakalanarak gözaltına alındı. 
     Olayla ilgili soruşturmanın sürdüğünü belirten yetkililer, Hasandede Belediyesi ile Yeşil Vadi Oteli arasında alacak verecek nedeniyle husumet bulunduğunu, saldırının bu nedenle yapılmış olabileceği ihtimali üzerinde durduklardını bildirdiler. 
     





</TEXT>
</DOC>
