<DOC>
<DOCNO> 101835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/14/son/sondun16.html </URL>
<DATE> 2002/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş'ten İtalyan gazetesine demeç... 
</HEADLINE>
<TEXT>

     Devlet Bakanlığı görevinden istifa eden Kemal Derviş, ''laik ve modern Türkiye'yi Avrupa'ya taşımak istediğini'' söyledi. 
     Derviş, İtalya'nın sol görüşlü La Republica gazetesinde tam sayfa olarak yayımlanan demecinde, AB'ye uyum yasaları paketinin TBMM'de 3 Ağustos'ta kabul edilmesinden sonra, ''Brüksel'in de ileri adım atmasını temmenni ettiğini'' belirtti. 
     Türkiye'nin İslam dünyası ile Batı arasında bir köprü olduğunu kaydeden Derviş, ''Avrupa'nın Müslümanlara açılması gerektiğini düşünüyorum. AB içinde güçlü bir Türkiye, Ortadoğu'daki çatışmaların azalmasını da sağlayabilir. Türkiye, NATO'nun 50 yıldır üyesi olduğu gibi, ABD'nin önde gelen bir ortağı ve Avrupa Konseyi'nin de uzun zamandan beri üyesidir'' dedi. 
     ''Laik ve modern Türkiye'yi Avrupa'ya taşımak istiyorum'' diyen Derviş, TBMM'nin kabul ettiği AB'ye uyum yasalarıyla ilgili olarak, ''Avrupa'nın Türkiye'ye ihtiyacı var'' dedi. 
     Derviş, sözlerini şöyle sürdürdü 
     ''Eğer Avrupa, Kopenhag kriterleri değil de, dinsel kriterleri olduğunu düşünüyorsa, durum farklıdır. AB hedefleri, ortak olan ekonomik büyümeyi ve insan haklarına saygıyı hedef alır. Türkiye de bunları başaracaktır. Türkiye'nin Müslüman bir nüfusa sahip olmasında ben herhangi bir zorluk görmüyorum. Aksi halde AB'ye girmek için gerekli olan kriterlerin gözden geçirilmesine ihtiyaç olacaktır.'' 
     





</TEXT>
</DOC>
