<DOC>
<DOCNO> 115651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/28/son/sontur08.html </URL>
<DATE> 2002/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadının statüsü sekiz uzmana emanet 
</HEADLINE>
<TEXT>

     Başbakanlığa bağlı Kadının Statüsü ve Sorunları Genel Müdürlüğü, Teşkilat Yasası'nın yıllardır çıkmaması yüzünden atama yapamıyor ve geçici personel alamıyor. Kurum, bu yüzden 8'i uzman olmak üzere toplam 25 personel ile faaliyetlerini sürdürmeye çalışıyor. 
     1990'da 422 sayılı Kanun Hükmünde Kararname KHK ile Kadının Statüsü ve Sorunları Başkanlığı olarak kurulan, aynı yıl genel müdürlüğe dönüştürülen kurum, kuruluşundan bu yana çeşitli sıkıntılar yaşıyor. 
     Kadına karşı her türlü ayrımcılığın önlenmesi, kadın haklarının geliştirilmesi, kadının ekonomik, sosyal ve kültürel yaşamın tüm alanlarında etkin hale getirilmesi, kalkınmanın fırsat ve olanaklarından eşit biçimde yararlanmalarının sağlanması için temel politika ve programlara esas olacak inceleme-araştırma ve projeler yapmayı ve yaptırmayı amaçlayan kurumun, bütün bu önemli hedeflere ulaşmak için kadrolu 28 personeli var. Kadrolu personelin ise sadece 8'i uzman konumunda bulunurken, 17 kişi idari görevli olarak hizmet vermeye çalışıyorlar. Diğer 3 kişi, geçici görevle başka kurumlarda görev yapıyor. Kadın ve Sosyal Hizmetler Müsteşarlığı kurulmasına ilişkin iki KHK'nın, Kadının Statüsü ve Sorunları Genel Müdürlüğü ile ilgili maddeleri Anayasa Mahkemesi'nce iptal edildiği için emekli olan ve naklen ayrılanların yerine atama yapılamıyor. 
     Kurum, diğer kuruluşlardan geçici görevli de alamıyor. Personel ise maddi kayıpları dolayısıyla kurumdan ayrılarak, başka kurum ve kuruluşlara geçmek istiyor. 
     
     KURUMUN GEÇMİŞİ 
     Başkanlık olarak 1990 yılında kurulan, ancak aynı yıl Çalışma ve Sosyal Güvenlik Bakanlığı'na bağlı genel müdürlüğe dönüştürülen kurum, 1991 yılında 3046 sayılı Kanun'un değişik 10. maddesi uyarınca Başbakanlığa bağlandı. 
     Daha sonra "Kadın ve Sosyal Hizmetler Müsteşarlığı" kurulması için 1993 yılında 514 sayılı KHK hazırlandı. Ancak, bu kararnamenin bazı maddeleri Anayasa Mahkemesi'nce iptal edildi. Bunun üzerine 1994 yılında düzenlenen yeni KHK ile "Kadının Statüsü ve Sorunları" Müsteşarlık bünyesinde ana hizmet birimi olarak yer almasına rağmen, bu düzenleme de iptal edildi. 
     Yeni bir düzenleme yapılıncaya kadar Kadının Statüsü ve Sorunları Genel Müdürlüğü'nün, ilk kuruluş kanunu ile Başbakanlığa bağlı olarak görevini sürdürmesi kararlaştırıldı. 
     
     YASA TASARISINDAKİ GÖREVLER 
     Kadın ve Sosyal Hizmetler Müsteşarlığı Yasa Tasarısı'nda, kuruma önemli görevler yükleniyor. 
     Buna göre, kadına karşı her türlü ayrımcılığı önlemek, kadın haklarını geliştirmek, bu konuda inceleme-araştırma yaptırmak, projeler hazırlamak kurumun en önemli görevlerinin başında geliyor. 
     Kadına yönelik her türlü şiddet, taciz ve istismarın engellenmesi için çalışmalarda bulunmak, kadınların aile içi ve sosyal yaşamdan kaynaklanan sorunlarının çözümüne yardımcı olmak, kadınlara yasalarla verilen hakların tam ve eşit bir biçimde kullanılabilmesi için kamuoyu oluşturmak, sağlık, çalışma, sosyal güvenlik, kültür ve eğitim alanlarında kadınların bilinç düzeyini yükseltici çalışmalarda bulunmak da kurumun görevleri arasında yer alıyor. 
     Ayrıca, kurumun, bu konularda bilgi sistemleri, kütüphane, arşiv ve dokümantasyon merkezleri kurması, istatistikler derlemesi, uluslararası kongre, seminerler düzenlemesi ve katılması, hükümet dışı kuruluşlarla işbirliği yapması ve koordinasyonu sağlaması da gerekiyor. 
     





</TEXT>
</DOC>
