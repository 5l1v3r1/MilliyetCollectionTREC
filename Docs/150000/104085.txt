<DOC>
<DOCNO> 104085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/26/son/sontur17.html </URL>
<DATE> 2002/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Erkan Mumcu ile Mesut Yılmaz buluştu... 
</HEADLINE>
<TEXT>

     ANAP Genel Başkanı, Devlet Bakanı ve Başbakan Yardımcısı Mesut Yılmaz, Isparta Milletvekili Erkan Mumcu ile yaklaşık 1 saat süren bir görüşme yaptı. 
     Erkan Mumcu, ANAP Genel Başkanı Yılmaz'ın, görüşlerinin büyük bir kısmına hak vermekle birlikte çözüm için biraz daha farklı bir süreç öngördüğünü ifade etti. Bu durumda kendisinin kısa bir değerlendirme yapıp, bir karar vermesi gerektiğini belirten Mumcu, ''Bugün ya da yarın bir karar açıklamış olacağım'' diye konuştu. 
     Yılmaz'ın Nenehatun Caddesi'ndeki konutunda gerçekleşen görüşmenin ardından gazetecilere açıklama yapan ANAP Isparta Milletvekili Mumcu, Yılmaz ile daha önce kararlaştırdıkları görüşmeyi gerçekleştirdiklerini söyledi. 
     Bu görüşmede, daha önce Yılmaz'a ve partinin çeşitli organlarına ifade ettiği görüşlerini yinelediğini bildiren Mumcu, şöyle devam etti 
     ''Çözüm önerileri olarak düşündüğüm hususların altını çizdim. Hem içinde bulunduğumuz konjonktürde, hem ANAP hem Türkiye için çözüm olabilecek çıkış noktalarının neler olduğunu, düşüncem ışığında ifade ettim. Sayın Yılmaz, görüşlerimin büyük bir kısmına hak vermekle birlikte çözüm için biraz daha farklı bir süreç öngördüklerini, düşündüklerini ifade ettiler. Bu durumda benim kısa bir değerlendirme yapıp, bir karar vermem gerekiyor. Karar aşamasına geldiğimi söyleyebilirim. Zannediyorum, kamuoyunu çok bekletmeden bugün ya da yarın bir karar açıklamış olacağım.'' Mumcu, ANAP MKYK toplantısına katılmadı. 
     
     MESUT YILMAZ NE DEDİ 

     Mesut Yılmaz da Erkan Mumcu ile görüşmesiyle ilgili soruları şöyle yanıtladı 
     "Siyaset bir inanç meselesi olduğu kadar bir ahlak meselesidir. Siyasi ahlaka uygun olarak yapılması gereken kişilerin bütün destekleri ile partilerinin iktidar olması için çalışmasıdır. Eğer bazı kişiler partilerin kendilerine karşı sağladığı imkanları kullanarak şahsi ikbal peşinde koşarlarsa bu siyasi ahlaka aykırı bir davranış olur. 
     Ben Erkan Mumcu arkadaşımızın bu özelliklere sahip olduğu için böyle bir yanlış yapmayacağı inancındayım. Siyasette bir insanın yok olmasının en kestirme yolu siyasi çizgisinde kırıklık yaratmaktır. Erkan Mumcu büyük umut bağladığım arkadaşımdır. Kendisine bir görev teklif ettim ve bu teklifim hala geçerli. Bugün kendi geleceklerini tehlikede görüp daha emin bir liman arayanlar göreceklerdir ki sığınacakları limanlar çok daha riskli olacaktır. 
     





</TEXT>
</DOC>
