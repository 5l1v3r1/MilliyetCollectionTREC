<DOC>
<DOCNO> 128044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/31/yazar/gureli.html </URL>
<DATE> 2003/12/31/ </DATE>
<TIME>  </TIME>
<AUTHOR> Nail GÜRELİ  </AUTHOR>
<HEADLINE>
Yerel yönetim ve Kelkit Projesi 
</HEADLINE>
<TEXT>

   
   AKP'nin önde gelenlerinin söylediklerinden ikisi şuydu 
   Bir yeni düzenlemeler yaparken, yeni yasaları hazırlarken muhalefetin de, yalnız Meclis'teki değil, Meclis dışındaki partilerin de ve toplumun çeşitli kesimlerinin sivil toplum örgütlerinin de görüşlerini alacağız, toplumsal uzlaşmaya önem vereceğiz. 
   İki Hükümet olduk, ama iktidar olamadık. 
   Eh, birinci maddenin gereğini içtenlikle yerine getirmezsen elbet iktidar olamazsın. Takiye ile iktidar olunmuyor. 
   Yerel yönetimlerle ilgili yasa tasarıları hazırlandı, değil mi Bırakın partileri, sivil toplum örgütlerini, şunları bunları. Ortada seçilmişleri ve atanmışlarıyla yerel yönetimlerin vücut verdiği somut bir proje var Kelkit Havzası Projesi. 
   Söz konusu tasarılar hazırlanırken bu projenin incelenmesi yasalara müthiş bir dinamizm kazandırır işlerliğine, sürdürülebilirliğine, başarısına somut değerler katardı. 
   Bu olanaktan hükümetin yararlanmadığını, Kelkit Platformu'nun geçen hafta İstanbul'da, korunan kültür varlığımızın güzel bir örneği olan Armada Oteli'nde yapılan 8. toplantısında öğrendik. Oysa bu, henüz kaçmamış bir fırsat. 
   Şöyle ki Kelkit Projesi sivil toplum ile devletin ortak akıl, ortak çalışma, ortak denetim ile ortak hedefe kenetlenmesinin ve başarı yolunu yakalamasının somut bir örneği. Yani iktidar olmaya giden yolun göstergesi. 
   Türkiye'nin önemli bir sivil toplum örgütü olan Çevre Kültür Varlıklarını Koruma Vakfı ÇEKÜL'ün önderliğinde ve de Başkan Prof. Dr. Metin Sözen ile ekibinin özgeci çabalarıyla ortaya konan bu proje yaban işi değil. Kelkit Irmağı'nın geçtiği havzadaki Gümüşhane, Giresun, Erzincan, Sivas, Tokat illerinin valileri ile 16 ilçenin belediye başkanı, üniversiteler başta olmak üzere, toplumun çeşitli kesimlerinin temsilcileri bu projenin içinde. 
   Halkla birlikte hayata geçirilecek gerçek bir reform yürüyüşünü başlatan projenin amacı, bütün Türkiye'nin amacı Çevreyi toprağı, suyu, kültürü koruyarak, bilinçli kalkınmayı sağlamak. Hedefe ulaşmanın yollarından biri, organik tarımın geliştirilmesiyle havzadaki 1.5 milyon insanın yazgısını değiştirmek, öteki bölgelere örnek olmak. 
   Amaç bütün Türkiye ise, elbet öyle olmalı yerel yönetimlerle ilgili yasaları yaparken bu modeli incelemelisiniz. Bu projeye ivme kazandıracak ve Türkiye'ye yayılacak yenilerinin önünü açacak düzenlemeleri getirmelisiniz. 
   
   Bir şiir    Yeni yılınız sevgi, şiir, mutluluk dolu olsun. Mehmet Sarı'nın dizeleriyle Berfin Bahar, Aralık sayısı noktalıyoruz 2003'ü 
   "Savur saçlarını gökyüzüne Sevda kasırgaları Silip süpürsün Dünyamızın Gönlünü karartan bulutları. Sevda ile doğsun güneş Sevda ile yağsın yağmur Donansın güzellikleri yaşam" 
   
      
   
   
</TEXT>
</DOC>
