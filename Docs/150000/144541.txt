<DOC>
<DOCNO> 144541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/22/son/sondun64.html </URL>
<DATE> 2003/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'a göre ordu 21 Cruise füzesi düşürdü 
</HEADLINE>
<TEXT>

     Irak ordusunun bir sözcüsü, ülkenin ABD ve İngiliz kuvvetlerinin saldırısına karşı savunması sırasında, 21 cruise füzesinin düşürüldüğünü bildirdi. 
     Askeri sözcü, yaptığı açıklamada, ''Düşman sivil ve askeri tesislerimize füze atmaya devam ederken, cesur savunmamız 21 cruise füzesi düşürmeyi başardı'' dedi. 
     Irak zırhlı güçlerinin ve Baas partisi milislerinin, Irak'ın güneyindeki Nasıriye kenti yakınında Amerikan ve İngiliz birliklerinin ilerleyişini durdurduğunu söyleyen sözcü, Amerikan güçlerinin Fav yarımadası yakınındaki mevzilerinden geri çekilmeye zorlandığını kaydetti. 
     ABD askeri yetkilileri ise dün, Fav yarımadası yakınındaki stratejik Umm Kasr liman kentinin kontrolünü sağladıklarını açıklarken, bugün, bölgedeki direnişi kırmaya devam ettiklerini belirtmişlerdi. 
     Katar'daki ABD Merkez Komutanlığı da bugün, Nasıriye'nin ele geçirildiğini ve Amerikan güçlerinin Bağdat'a doğru ilerlerken, Nasıriye'nin batısında Fırat Nehri üzerindeki bir köprünün kontrolünü sağladığını kaydetmişti. 
     ABD ve İngiliz güçleri Irak'a önceki gün yüzlerce füze atarken, dün sadece Amerikan savaş gemilerinden 320 Tomahawk füzesi fırlatıldığı açıklanmıştı. 
     





</TEXT>
</DOC>
