<DOC>
<DOCNO> 110172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/29/son/sonspo01.html </URL>
<DATE> 2002/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Brugge'un gözünü Galatasaray taraftarı korkutuyor... 
</HEADLINE>
<TEXT>

     Galatasaray'ın, 1 Ekim Salı günü İstanbul'da Avrupa Şampiyonlar Ligi'ndeki karşılaşacağı rakibi Belçika'nın Club Brugge'un futbolcularını en çok taraftar düşündürüyor. 
     Club Brugge takımının etkili forvet oyuncusu Andreas Mendoza ve eski Trabzonsporlu Rune Lange, favorinin Galatasaray olmasına karşın İstanbul'a puan için gittiklerini söylediler. 
     Andreas Mendoza, açıklamasında Galatasaray taraftarlarının ''süper'' olduğunu belirterek, ''Biz Türkiye'ye puan almak için, galibiyet için gidiyoruz. Galatasaray çok iyi takım ve çok iyi oyuncuları var. Kolay maç olmayacak. Barcelona da iyi takım. Ancak Barcelone'da 2 gol atmayı başardık. Türkiye'de de gole ulaşmaya çalışacağız. Galatasaray taraftarı çok fanatik ve süper bir taraftar. Ancak biz profesyonel futbolcuyuz. Bizi taraftar etkilemez. Bunu Barcelona'da da gösterdik. İstanbul'daki maç bizim için ne kadar zor olacaksa, Galatasaray ile Brugge'da yapacağımız karşılaşmada onlar için zor olacak'' diye konuştu. 
     Belinden sakat olan ve salı günü oynayıp oynamayacağı henüz kesinlik kazanmayan, Trabzonspor'da da bir dönem forma giyen Rune Lange ise yaptığı açıklamada, şunları söyledi 
     ''Brugge takımı son 2 hafta içinde 5 karşılaşma yaptı. Hepimiz oldukça yorgunuz. Bugün sabah idmanda yalnızca düz koşu yaptık. Kolay olmayacak. Lokomotiv Moskova'ya karşı kendi sahamızda çok iyi oynadık. Grupta Galatasaray ve Barcelona çok güçlü ve favori. Yapılan maçlardan sonra gruptaki sıralama belli oldu gibi. Çıkacak takımlar Barcelona ve Galatasaray olur diye düşünüyorum. Trabzonspor'da oynarken, İstanbul'da oynamamın ne kadar zor olduğunu biliyordum. Taraftarlar açısından da işimiz zor olacak.'' 
     
     ''GALATASARAY İLE GRUP İKİNCİLİĞİ İÇİN YARIŞACAĞIZ'' 
     Club Brugge'un Norveçli teknik direktörü Trond Sollied ise Galatasaray ile grup ikinciliği için mücadele edeceklerini söyledi. 
     Sollied, açıklamasında şu görüşleri ifade etti 
     ''Yarın TSİ 14.30'da İstanbul'a ineceğiz. Akşam bir antrenman yapacağız. Oyuncularımla orada bir de toplantı yapacağım . Daha önce değdiğim gibi grupta Barcelona ve Galatasaray şanslı. Ancak, gruptan çıkacak olan takımların hangisi olacağı konusunda konuşmak çok erken. Çünkü en zor maçımızı Barcelona ile oynadık ve kılpayı beraberliği kaçırdık. Lokomotiv Moskova'ya karşı çok gol pozisyonu yakaladık, değerlendiremedik. İstanbul'daki maçı grubumuzdaki en kritik maç olarak görmüyorum. Benim için grubun kaderini değiştirecek maçlar, Barcelona-Lokomotiv Moskova ve kendi sahamızda yapacağımız Barcelona ve Galatasaray maçları. Puanlarımızı bu maçlarda kazanacağız. Barcelona bana göre Galatasaray'dan daha avantajlı. Grupta ikincilik Galatasaray ile Club Brugge arasında geçecek. Taraftar için psikolojik hazırlık yaptık. Çoğu oyuncumuz ilk kez Türkiye'ye gidiyor. Milli futbolcularımız var ve Türk Milli Takımı ile karşılaştılar. Türk futbolunu tanıyorlar. Hiçbir şey kolay değil. Bu maç da kolay olmayacak. Savunma oyuncumuz Marek Spilar sakat. Bu oyuncunun yerine Phillipe Clement oynayacak ve o da en az diğeri kadar etkili.'' 
     





</TEXT>
</DOC>
