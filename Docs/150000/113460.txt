<DOC>
<DOCNO> 113460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/17/son/soneko09.html </URL>
<DATE> 2002/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Enflasyon muhasebesine yönelik düzenlemeler tamamlandı... 
</HEADLINE>
<TEXT>

     Türkiye'de yıllardır tartışma konusu olan enflasyon muhasebesine yönelik ön hazırlıklar tamamlandı. Gelir ve kurumlar vergisi mükellefleri, son 3 yılda toptan fiyat endeksindeki artışın yüzde 100'ü aşması halinde enflasyon düzeltmesi yapabilecek. 
     Gelirler Genel Müdürlüğü'nde oluşturulan özel komisyon, enflasyon muhasebesine ilişkin yasa taslağını hazırladı. Vergi Usul, Gelir ve Kurumlar Vergisi Kanunlarında değişiklik öngören 14 maddelik taslak, önümüzdeki günlerde özel sektör temsilcileriyle de son bir kez ele alınacak. 
     Seçimlerin ardından yeni hükümetin önüne konulacak kanun taslağı, en geç yeni yılın ilk aylarında yasalaşıp, uygulamaya girecek. Seçime katılan bütün siyasi partilerin programlarında yer verdikleri enflasyon muhasebesinin bu şartlarda hayata geçirilmesinin önünde bir engel görülmüyor. 
     
     DÜZENLEME NE GETİRİYOR 
     Taslakta enflasyon düzeltmesinin kapsamı, ''Kazançlarını bilanço esasına göre tespit eden gelir veya kurumlar vergisi mükellefleri son 36 ayda fiyat endeksinde meydana gelen artışın yüzde 100'ü aşması halinde, içinde bulunulan dönemin mali tablolarını enflasyon düzeltmesine tabi tutarlar'' olarak çizildi. 
     Buna göre, baz alınan toptan eşya fiyat endeksindeki TEFE artışın yüzde 100 oranını aşmaması durumunda enflasyon düzeltmesi yapılmayacak. Bakanlar Kurulu, bu oranı yüzde 35'e kadar indirmeye ya da tekrar kanuni seviyesine yükseltmeye yetkili bulunacak. 
     Taslağa konulan geçici bir maddeye göre de, yüzde 100 oranının hesaplanmasında, uygulamanın başladığı yıldan önceki 2 yılın fiyat endeksindeki artışlar da dikkate alınacak. 
     Enflasyon düzeltmesi, kayıtlara dayanak teşkil eden belgelerin düzenleme tarihleri esas alınarak yapılacak. Ancak düzeltme işlemine tabi tutulacak kalemlerin türüne göre,satın alma, ödeme, tahsil, belge, tescil ve mülkiyetin intikali gibi tarihleri belirlemeye Maliye Bakanlığı yetkili kılınacak. 
     Enflasyon düzeltmeleri, ilgili parasal olmayan kalemlere ait fark hesapları ile enflasyon düzeltme hesabına kaydedilecek. Bulunacak tutarlar, izleyen dönemle enflasyon düzeltmesi yapılıp yapılmadığına bakılmaksızın, izleyen dönemin başlangıç değeri olarak dikkate alınacak. 
     
     KURUMLAR VE GELİR VERGİSİ MÜKELLEFLERİ 
     Düzeltme farkları, kurumlar vergisi mükelleflerince sermayeye ilave dışında herhangi bir nedenle başka bir hesaba nakledildiğinde ya da çekildiğinde, bu dönemin kazancı ile ilişkilendirilmeksizin, vergi matrahının tespitinde dikkate alınacak. Bu farkların, sermayeye ilave edilmesi kar dağıtımı sayılmayacak. 
     Yeni düzenleme uyarınca enflasyon düzeltme farkları, gelir vergisi mükelleflerince başka bir hesaba aktarılamayacak. Bunun yapılması ya da sermayeye ilave edilmesi durumunda, işletmeden çekilen değer olarak kabul edilecek. 
     Enflasyon düzeltmesine tabi tutulan değerlerin elden çıkarılması halinde de, bunlara ilişkin düzeltme farkları maliyet sayılacak. 
     Maliye Bakanlığı, mükellef ve meslek grupları ya da aktif toplamlar ve cirolar itibarıyle toplulaştırılmış yöntemler uygulayabilecek. Bilanço dışındaki diğer mali tabloların enflasyon düzeltmesine tabi tutulup tutulmayacağına karar verebilecek. 
     
     MATRAH TESPİTİ 
     Enflasyon düzeltmesine göre matrah tespitinde, kanunen kabul edilmeyen giderler, istisnalar ve indirimler, tahakkuk ettikleri tarih, geçmiş yıl mali zararları, ilgili hesap dönemi sonu esas alınarak, enflasyon düzeltmesine tabi tutulmuş tutarları ile dikkate alınacak. 
     Satın alınan ya da imal edilen emtia, maliyet bedeliyle değerlenecek. Emtianın maliyet bedeline nazaran değerleme günündeki satış bedelleri, yüzde 10 ve daha fazla bir düşüş göstermediği durumlarda, emsal bedeli ölçüsü tatbik edilecek. 
     Aynı şekilde mükellefler, amortismana tabi kıymetlerini Maliye Bakanlığı'nın tespit ve ilan edeceği oranlar üzerinden itfa edecek. Bu oranların belirlenmesinde, iktisadi kıymetlerin faydalı ömürleri dikkate alınacak. 
     
     GEÇİCİ VERGİDE ESNEKLİK 
     Taslağa göre, Maliye Bakanlığı 1 Ocak 2003 tarihinden önceki takvim yıllarına ait olmak üzere, Türkiye geneli için hesaplanan TEFE endeksini gözönünde tutarak, parasal olmayan kalemler için düzeltme katsayıları hesaplayarak, ilan edecek. 
     Söz konusu tarihten önceki dönemler için parasal olmayan kalemlerin düzeltilmesinde düzeltme tarihine esas olan belge tarihlerinin tespit edilememesi halinde, mükellefler bu tarihler yerine, ilgili kalemlerin deftere kayıt tarihini esas alabilecek. 
     1 Ocak 2003 öncesi dönemler için maddi duran varlıklar, mali duran varlıklar ve özel tükenmeye tabi varlıklar ile stokların maliyet ya da alış bedelleri içindeki reel olmayan finansman giderleri, belgelendirmeleri halinde ilgili varlığın maliyet bedelinden düşülecek. 
     Belgelenememe durumunda ise önceki 5 yıl içinde aktife giren kalemlerin maliyet bedeline dahil olan finansal giderlerinin reel olmayan kısımları, oranlar dahilinde bedelden düşülecek. 
     Bu arada 2003 yılına ilişkin geçici vergi dönemlerinde enflasyon düzeltmesi yapılması isteğe bağlı bulunacak. Özel hesap dönemleri 2003 yılı içinde başlayıp, 2004 içinde sona eren mükelleflerin, bu hesap dönemlerine ilişkin geçici vergi dönemlerinde enflasyon düzeltmesi yapmaları da ihtiyari olacak. 
     Öte yandan Maliye Bakanlığı'na göre, enflasyon muhasebesi sisteminden özsermaye ile çalışan firmalar kazançlı çıkarken, yabancı kaynaklar ile çalışanlara ilave vergi yükü gelebilecek. 
     





</TEXT>
</DOC>
