<DOC>
<DOCNO> 117017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/04/son/sontur29.html </URL>
<DATE> 2002/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
AK Parti hakkındaki kapatma davasında süreç işliyor... 
</HEADLINE>
<TEXT>

     Yargıtay Cumhuriyet Başsavcılığı, Anayasa Mahkemesi'nin AK Parti Genel Başkanı Recep Tayyip Erdoğan'ın genel başkanlık görev ve yetkilerinin tedbiren önlenmesine ilişkin istemde verdiği ara karar ile kapatma davasının iddianamesini partiye tebliğ etti. 
     Anayasa Mahkemesi, 1 Kasım Cuma günü yaptığı toplantıda, Erdoğan'ın genel başkanlık görev ve yetkilerinin tedbiren önlenmesi isteminin, davalı partiden savunma alındıktan sonra karara bağlanmasına ve bunun için partiye 15 gün süre verilmesine karar vermişti. Kapatma davasında ön incelemeyi de yapan Yüksek Mahkeme, dava sürecini gösteren tensip tutanağını hazırlamıştı. 
     Anayasa Mahkemesi'nin tedbire ilişkin ara kararı, kapatma davasındaki tensip tutanağı ile iddianame ilgili partiye tebliğ edilmek üzere Yargıtay Cumhuriyet Başsavcılığı'na gönderildi. Başsavcılık da bugün partiyi bu belge ve kararları tebliğ etti. 
     Buna göre, AK Parti tedbir isteminde bugünden itibaren 15 gün içinde yazılı savunmasını verecek. Savunmanın verilmesinin ardından Anayasa Mahkemesi belirlenecek bir günde tedbir istemini karara bağlayacak. 
     
     KAPATMA DAVASINDA SÜREÇ 

     Kapatma davasında ise yasa gereği AK Parti bir ay içinde ön yazılı savunmasını verecek. Parti ek süre isteminde bulunursa bunu da Anayasa Mahkemesi değerlendirecek. 
     AK Parti'nin ön savunmasının ardından Yargıtay Cumhuriyet Başsavcısı Sabih Kanadoğlu, esas hakkındaki görüşünü bildirecek. 
     Bu sürecin ardından AK Parti yine buna cevap niteliğinde son yazılı savunmasını yapacak. Bu süreç için gerekli süreler de ilk savunmadaki süre kadar olacak. Bu aşamada da AK Parti'nin ek süre talebi Anayasa Mahkemesi'nce değerlendirilecek. 
     Bu süreçten sonra Yargıtay Cumhuriyet Başsavcısı Anayasa Mahkemesi'nde sözlü açıklamada, parti yöneticileri de sözlü savunmada bulunacaklar. 
     Bu işlemlerden sonra, dava dosyası, raportöre verilecek. Raportörün raporunu tamamlamasının ardından Anayasa Mahkemesi Heyeti, davayı karara bağlayacak. 
     





</TEXT>
</DOC>
