<DOC>
<DOCNO> 142311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/12/son/sontur27.html </URL>
<DATE> 2003/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Derya Tuna'yı vuran sanığa duruşma girişinde yumruklu saldırı 
</HEADLINE>
<TEXT>

     Derya Tuna'nın silahla yaralanmasına ilişkin, sanatçı İbrahim Tatlıses'in de aralarında bulunduğu 7 sanığın yargılanmasına devam edildi. Duruşmaya getirilen tutuklu Hüseyin Bozan'a, bir kişi yumruklu saldırıda bulundu. 
     Davanın tek tutuklu sanığı Bozan'ın Şişli Adliyesi'ne getirilmesi sırasında, duruşmayı bekleyen kalabalığın içindeki bir kişi Bozan'ın ensesine yumruk attı. Aynı kişi basın mensuplarına yönelik olarak da hakarette bulundu. 
     Bunun üzerine Bozan'ı korumaya çalışan jandarmalar ile adliye binasının kapısındaki kalabalık arasında arbede yaşandı. 
     Bozan daha sonra davanın görüldüğü Şişli 1. Asliye Ceza Mahkemesi'nin duruşma salonuna alındı. Duruşmaya, davanın tutuksuz sanıkları İbrahim Tatlıses, Hüseyin Macit, Ramazan Günay, Fırat Delibaş, Abdülmehtap Gürbüz ve Ömer Faruk Yalçın katılmadı. 
     Sanık Hüseyin Bozan, duruşma salonuna girdikten sonra söz almadan, ''Asıl kan, ben cezaevinden çıktıktan sonra dökülecek. Bana saldırdılar'' diye konuştu. 
     Bozan'ın konuşmasını devam ettirmesine izin vermeyen hakim İrfan Hacıevliyagil, Tatlıses, Macit, Günay, Delibaş, Gürbüz ve Yalçın'ın, geçen celse birleştirilen dava dosyasının sanıkları arasında yer aldığını, ancak dava dosyasının mahkemeye yeni gelmesi nedeniyle kendilerine davetiye gönderilemediğini tutanağa yazdırdı. 
     Daha sonra söz alan tutuklu sanık Bozan, beyninde kist olduğunu ve bunun balon haline geldiğini kaydederek, Marmara Üniversitesi Radyoloji Anabilim Dalı'na ait MR incelemesini içeren sağlık raporunu mahkemeye sundu. 
     Tedavisinin yapılabilmesi için tahliyesine karar verilmesini isteyen Bozan, Fırat Delibaş ile İbrahim Tatlıses'in dava konusu olayla bir ilişkileri olmadığını da sözlerine ekledi. 
     Birleşen davanın sanıkları olan İbrahim Tatlıses, Hüseyin Macit, Ramazan Günay, Fırat Delibaş, Abdülmehtap Gürbüz ve Ömer Faruk Yalçın'ın adreslerinden ihzaren celp edilmesine karar veren hakim, sanıkların gelecek celseye katılmamaları durumunda ise haklarında gıyabi tutuklama kararı çıkarılmasının düşünülmesini kararlaştırdı. 
     Bozan'ın tutukluluğunun devamına, müştekiler Derya Tuna ile Bora Engin'in yeniden ihzaren celp edilmesine karar veren hakim, duruşmayı erteledi. 
     
     CEZA İSTEMLERİ 
     Şişli Cumhuriyet Başsavcılığı'nca Hüseyin Bozan hakkında hazırlanan iddianamede, sanığın ateş açması sonucunda 14 Ekim 2002 tarihinde Günay Restoran'dan çıkan Derya Tuna'nın yaralandığı, gazeteci Bora Engin'in de seken bir kurşunla yara aldığı belirtiliyor. 
     Sanık Bozan'ın olay yerine kimliği tespit edilemeyen bir kişiyle geldiği, bu kişinin olay sırası ve sonrasında Bozan'ı yönlendirdiği anlatılan iddianamede, sanığın ''6136 sayılı Ateşli Silahlar Kanunu'na muhalefet etmek'', ''2 kişiyi silahla yaralamak'' ve ''meskun mahalde ateş etmek'' suçlarından toplam 6 yıl 3 ay ile 11 yıl 3 ay arasında hapis cezasına çarptırılması isteniyor. 
     Birleştirilen davanın iddianamesinde de, sanatçı İbrahim Tatlıses ile Hüseyin Macit, Ramazan Günay, Fırat Delibaş, Abdülmehtap Gürbüz ve Ömer Faruk Yalçın'ın, ''adam yaralamak suçuna iştirak ettikleri'' öne sürülüyor. İddianamede, 6 sanığın, bu suçtan dolayı 5 ile 10'ar yıl arasında hapis cezasına çarptırılması talep ediliyor. 
     





</TEXT>
</DOC>
