<DOC>
<DOCNO> 144857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/23/son/sontur22.html </URL>
<DATE> 2003/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Deniz Baykal Bu bütçe IMF'ye verilmiş bir niyet mektubudur 
</HEADLINE>
<TEXT>

     CHP Genel Başkanı Deniz Baykal, Hükümet'in IMF ile ilişkilerindeki kararsızlık nedeniyle bütçenin TBMM'ye çok geç geldiğini ve iktidarın 5 aylık süre içinde IMF ile yapacağı anlaşmayı hala sonuçlandıramadığını belirterek, ''Bu bütçe IMF'ye verilmiş bir niyet mektubudur'' dedi. 
     Deniz Baykal, TBMM Genel Kurulu'nda 2003 yılı bütçesi üzerinde partisinin görüşlerini anlatırken, Türkiye'de artık yeni bir dönemin başladığını ve iktidarın artık iktidar olduğunu içine sindirerek geçmişe yönelik suçlamalardan vazgeçmesi gerektiğini söyledi. ''Artık karşımızda Türkiye'ye hesabını verecek bir iktidar var. Artık ağlama, şikayet ve yakınma dönemi bitti, uygulama yapıp hesabını vereceksiniz'' diyen Baykal, iktidarın Meclis'teki büyük çoğunluğuna karşı halkın sadece yüzde 35'inin oyuyla iktidar olduğunu unutmaması gerektiğini ifade etti. 
     Baykal, şöyle konuştu 
     '' Parlamento'da ezici çoğunluğumuz var, millet bize Türkiye'ye istediğimiz şekli verme yetkisi verdi derseniz yanılırsınız. Bu sonuç, Seçim Kanunu düzeninin getirdiği bir sonuçtur, milletin iradesinin değil. Sakın ha bu milletin üçte ikisini ihmal etmeyin. 
     İktidarlar gelip geçicidir. İyi hizmetler yapıp başarılı olmanızı dilerim. Siz de yarın muhalefet olacağınızı unutmayın. Kendinizi ebedi bir iktidar konumunda düşünmeyin.'' 
     
     ''3 ÖĞÜN AYNI YEMEĞİ YESELER BİLE...'' 
     AK Parti'nin, sıkıntılı bir dönemin atlatıldığı ve geçmiş iktidarın bedelini ödediği bir iktidar devraldığını ifade eden Baykal, aradan geçen 5 ayda özellikle enflasyonda olumsuz sinyallerin alınmaya başladığını söyledi. Cari açıkların kaygı verici biçimde arttığını ve reel faizlerin yükseldiğini kaydeden Deniz Baykal, bu olumsuz gelişmelerin siyasi zaafiyetten kaynaklandığı belirtti. 
     Bu sonuçların son 5 aylık tabloda ortaya çıktığını ve başkasına ihale edilemeyeceğini söyleyen Baykal, ''Sayın Erdoğan seçim kampanyası boyunca her gittiği yerde çay-simit örneğini anlattı. Buna göre asgari ücretli 5 kişilik bir aile 3 öğün bir simit ve bir çay içse maaşı yetmiyordu. Şimdi iktidar oldular, Sayın Tayyip Erdoğan'ın Başbakanlığında da 3 öğün aynı şeyi yeseler asgari ücret hala yetmiyor. Siyasi üslup açısından bunları söylemenin bir vebali vardır. Söylediğiniz sözlerin gereğini yerine getiremezseniz iktidar güvenilirliğini yitirir'' diye konuştu. 
     
     ''PAKET REKORU KIRDINIZ'' 
     Baykal, sözlerini şöyle sürdürdü 
     ''Hükümet ekonomide sürpriz kaynaklar ve mucize çözümler arıyor. Ekonomide sürpriz ve mucize olmaz, sürpriz at yarışında, kumarda olur, ekonomide en iyi kaynak iyi yönetimdir. 
     Ekonomide dağınıklık ve tutarsızlık hakimdir. Bedelli askerlik, nemalar, hayat standardı, İhale Kanunu, Irak ve Kıbrıs'a hiç girmiyorum... Bu konudaki tutarsızlıklar ekonomide itibar ve güven erozyonuna yol açmıştır. Ekonomide manzara pek parlak görünmüyor. Bugüne kadar getirilen 3 ayrı paket ve 2 bütçe bu iktidarın ne yapacağını bilmediğinin ifadesidir. Paket sayısı arttıkça hükümetin itibarı azalır. Siz bu konuda Cumhuriyet tarihinin rekorunu kırdınız. 
     Bu bütçe TBMM'ye IMF ile ilişkilerdeki kararsızlık nedeniyle fevkalade geç gelmiştir. 5 ay oldu hala IMF ile anlaşma sonuçlandırılamadı. Aynı şeyi ABD ile de yaptınız. Bu tür devletlerle ilişkilerde onları aldatmaya, yanıltmaya teşebbüs edemezsiniz. Açık ve net olacaksınız. Yaptığınız bu zikzaklar dış politikada da ekonomide de Türkiye'yi büyük sıkıntı içine sokmuştur. 
     Sonuçta IMF'nin istediği bütçeyi yaptınız. Bu bütçe IMF'ye verilmiş bir niyet mektubudur.'' CHP Genel Başkanı Baykal, bütçe görüşmeleri sırasında ''CHP'nin sesini kısmak için'' AK Partili milletvekillerinin bütçe aleyhine söz aldıklarını ve ahlaki açıdan bu yaklaşımın doğru olmadığını belirterek, ''Konuşma hakkımıza bile tahammül edemiyorsunuz. Ayıp olmuyor mu, yakışıyor mu bu size'' dedi. 
     
     ''EKONOMİYİ ACİL SERVİSTE BULURSUNUZ'' 
     2003 bütçesinin yatırımlar açısından Cumhuriyet tarihinin en düşük bütçesi olduğunu, Plan ve Bütçe Komisyonu'na önce bütçenin sonra programın geldiğini ifade eden Baykal, ''Önce tetiği çekip sonra nişan alıyorsunuz. Böyle hedefi vuramazsınız'' diye konuştu. 
     Irak savaşı ile ilgili gelişmelerin bu bütçede öngörülmediğini söyleyen Baykal, Acil Eylem Planı'nın da daha birinci ayında fiyaskoya dönüştüğünü ileri sürdü. ''Acil eylem deyip hiçbir şey yapmazsanız ekonomiyi hastanenin acil servisinde bulursunuz'' diyen Baykal, şöyle devam etti 
     ''Savaşın bir bedeli olduğu bilinirdi. Siz bir başka kavram getirerek barışın da bir bedeli olduğunu söylediniz ve bunun ekonomik bedelinin 19 katrilyon olduğunu söylediniz. Şimdi tezkere geçti, savaşa taraf olduk. Iraklı çocuklar bu hükümetin verdiği yetki ile bombalanıyor. Siz bu 19 katrilyonu geri verecek misiniz 
     İzlenen kararsız ve tutarsız politika Türkiye'ye çok ağır bir bedel ödetmiştir. Maalesef savaşa karıştık ve Kuzey'de bir cephe açıldı. Irak'la ilgili artık hiçbir etkinliğimiz ve yönlendiriciliğimiz kalmadı. Çekilen bunca sıkıntı ve savaş nedeniyle yaşanan olumsuz ekonomik gelişmelerden dolayı hiçbir şey almamız da mümkün değil. 
     Türkiye Kuzey Irak'a girme konusunda kimseden izin alma durumunda değildir. Bağdat rejimi dahi bu konuda ağzını açmazken bir AKP sözcüsü askerimiz girerse sıkıntı olur diyebiliyor. Maalesef oraya kendimizi savunmak ve bir göç dalgasını önlemek için girdiğimizi doğru dürüst anlatamadık. İran giriyor kimsenin sesi çıkmıyor, biz girince yaygara kopuyor. Türkiye, ABD gözünde Irak'taki yerel güçlerin gerisine düşmüş olmanın acısını ve ıstırabını yaşıyor.'' Deniz Baykal, 2003 bütçesinin Türkiye ve Türk halkına yakışan bir bütçe olmadığını belirterek, CHP olarak bütçeye ret oyu vereceklerini sözlerine ekledi. 
     





</TEXT>
</DOC>
