<DOC>
<DOCNO> 102084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/15/son/sonspo09.html </URL>
<DATE> 2002/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kocaelispor "Biz mucize denilen takımları yenmesini biliriz" 
</HEADLINE>
<TEXT>

     Kocaelispor Teknik Direktörü Hikmet Karaman, takımının güçlü ekiplere karşı daha iyi oynadığını söyledi. 
     Körfez ekibi, hafta sonu İstanbul'da oynayacağı Beşiktaş maçının hazırlıklarını Sefa Sirmen Tesisleri'nde sürdürüyor. Yeni transfer Brezilyalı Capone ile bel fıtığı teşhisi konulan Bulgar oyuncu Lazarov'un düz koşu yaptığı antrenmanda, futbolcular kondisyon ve taktik çalışması gerçekleştirdi. 
     Teknik Direktör Karaman, antrenman sonrası yaptığı açıklamada, ligdeki bütün takımların zorlu bir ekip haline geldiğini belirterek, şöyle konuştu 
     ''Hiçbir takım mucize değildir. Olsa bile, biz mucize takımları yenmesini bilen bir ekibiz. Beşiktaş maçının önemi, Gençlerbirliği mağlubiyeti dolayısıyla daha da arttı. Geçen haftanın yarasını sarmak istiyoruz. Gönlümüzden sportmence bir mücadele olması ve üç puanı almak geçiyor. Futbolcularımdan Altan ve Lazarov'un oynayabilmeleri imkanı yok gibi, bu bizim için büyük şanssızlık. Her ikisi de gol yollarında önemli ayaklar olan bu oyuncuların oynamayacak olmaları, takım için kayıptır.'' Hikmet Karaman, Capone'nin hafta sonu oynayıp oynamayacağı konusundaki soruyu da ''Oynaması için alındı, durumuna bakacağız'' diye yanıtladı. 
     





</TEXT>
</DOC>
