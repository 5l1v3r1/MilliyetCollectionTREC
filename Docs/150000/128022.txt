<DOC>
<DOCNO> 128022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/31/spor/spo03.html </URL>
<DATE> 2003/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
'En iyisini onlar düşünür' 
</HEADLINE>
<TEXT>

   Fatih Terim, yönetimin Olimpiyat Stadı'nda devam etme kararını saygıyla karşıladı 
      
   Terim'den yorum yok 
   GALATASARAY Teknik Direktörü Fatih Terim, Sarı-Kırmızılı yönetimin ve Başkan Özhan Canaydın'ın, ikinci yarıda Ali Sami Yen'e dönmeme kararını saygıyla karşıladığını açıkladı. Terim, "Başkanımız ve yönetimimiz bizim için en iyisini düşünmüşlerdir. Ben bu konudaki fikrimi ifade ederken, zaten son kararı onlar verecek demiştim" dedi. 
   
   Statta top yönetimde 
   YÖNETİMİN bu kararına üzülmesine rağmen, anlayışla karşılayan Terim, gelecek yıl Ali Sami Yen'e dönüş umudunun bulunmasına ise sevindi. Fatih hoca, stadın maç oynanırken bölüm bölüm yıkılma fikrine sıcak bakarak, "Bu yönetimin bileceği bir iş" yorumunu yaptı. Sarı - Kırmızılı ekibin teknik patronu, yeni yıl için camiaya mutluluk diledi. 
   
   Şaş'tan erken mesai    BOZHAN MEMİŞ 

   
   Üç günlük izin 
   GENÇ futbolcularıyla işbaşı yapan Galatasaray Teknik Direktörü Fatih Terim, diğerlerine 3 Ocak'a kadar izin vermesine rağmen, Hasan Şaş mesaiye erken başladı. Adana'dan dönen Sarı - Kırmızılı futbolcu, dün Florya'da yapılan antrenmana katılarak, ikinci yarı için kolları sıvadı. Cim - Bom'da futbolculara üç günlük yılbaşı izni verildi. 
   
   En güzel goller 
   GALATASARAY'IN internet sitesinde düzenlediği "Ayın en güzel golü" yarışmasının aralık ayı adayları belirlendi. Buna göre Sarı - Kırmızılılar'ın, Hakan Şükür ile Juventus'a attığı ilk gol, ligde Prates'in Trabzonspor'a, Batista'nın da Elazığspor'a attığı firikikler aday olarak gösterildi. Bu arada Emrah dün sağlık kontrolünden geçti. 
   
   Eyüp yuvada kaldı    Galatasaray, sözleşmeyi tek taraflı fesh etmek isteyen genç futbolcuyla apar topar yeni anlaşma imzaladı 
   ERHAN TELLİ 

   SARI - Kırmızılı kulüpten alacaklarını tahsil edemediği için Futbol Federasyonu'na başvurarak sözleşmesini tek taraflı fesh etmek isteyen genç ümit milli Eyüp Kaymakçı, yuvasında kaldı. MİLLİYET'te dün yer alan haber sonrası Fatih Terim, genç oyuncuyla bir araya geldi ve kendisinden yararlanmak istediğini bildirdi. Terim, yöneticilerden Eyüp'ün kadroda tutulmasını istedi. 
   KONYASPOR ile anlaşmak üzere olan Eyüp'le, bu gelişmeler sonrası apar - topar 2 yıllık yeni sözleşme imzalandı ve tüm alacakları ödendi. Genç oyuncu, federasyona, "Kulübümle ilgili tüm sorunlarım çözüldü ve alacaklarım ödendi" yazısını yolladı ve şikayetinden vazgeçti. Eyüp'ün 3 Ocak'tan itibaren idmana çıkacağı ve 11 Ocak'taki Antalya kampına götürüleceği bildirildi. 
   
   
</TEXT>
</DOC>
