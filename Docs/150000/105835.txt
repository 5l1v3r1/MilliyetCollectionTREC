<DOC>
<DOCNO> 105835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/05/spor/spo02.html </URL>
<DATE> 2002/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İHANET ETMEM 
</HEADLINE>
<TEXT>

Fenerbahçeli Serhat, Oktay’ın sert açıklamalarına yanıt verdi, "Fener benim ekmek kapım" dedi. Pas kavgası yönetime kadar gitti, genç golcünün sorgulanması gündeme geldi 
     YALÇIN TÜRK 

     Serhat’tan cevap 
     DENİZLİSPOR maçından sonra, Fenerbahçe soyunma odasında Oktay ile pas yüzünden tartışan Serhat, sessizliğini bozdu. Oktay’ın, "Bilerek pas atılmıyor" açıklamalarına tepki gösteren Serhat, "Kasıtlı pas vermemek takıma ihanet olur. Ben böyle bir düşünce içinde asla olmadım, olamam da. Bu olayın fazla polemik konusu yapılmasını istemiyorum. Çünkü bu hem bize hem de takıma zarar verir. Ben sahada sadece Fenerbahçe’nin nasıl kazanacağını düşünürüm" dedi. 
     
     Yönetim takipte 
     FENERBAHÇE Yönetimi ve Lorant’ın, pas yüzünden çıkan tartışmayı büyük bir sessizlik içinde takip ettiği bildirildi. Sarı - Lacivertliler’in, Milli Takım’da olan Serhat’ı dönüşte sorguya çekeceği iddia edildi. Lorant’ın bu tür çekişmelerden hoşlanmadığı, iki futbolcuya sert bir uyarı yapacağı da vurgulandı. Takım içinde bu tür huzursuzlukların yaşanması, Sarı - Lacivertli yöneticilerin de keyfini son derece kaçırdı. 
     
Yıldızlar fuarda      TÜYAP Beylikdüzü Fuar ve Kongre Merkezi’nde gerçekleştirilen Bilişim Fuarı’nı dün ziyaret edenler arasında, sahalarımızın yıldız isimleri de vardı. Milli futbolculardan Okan, Fatih, Tugay, Emre Belözoğlu, Emre Aşık, Bülent Korkmaz, Hakan Ünsal ve Ümit Davala ile Galatasaraylı Balic, Berkant ve Felipe fuarı gezdi. Fenerbahçe’nin yıldız futbolcusu Ortega da fuara gelip, Superonline standında Fenerbahçe erişim paketlerini imzaladı. Aria standında ise Ümit Karan ile Serhat imza dağıttı. Fotoğraflar Hüseyin Yavuz 
     
Hepsi dindar      ÖZEL yaşantıları ve gece gezmeleri nedeniyle çok eleştirilen Fenerbahçe’nin yabancı futbolcuları, dini görevlerini harfiyen yerine getiriyor. Önceki gün Vatikan’da Papa’yı ziyaret eden Washington, maçlarda topa dokunmadan önce haç çıkarıyor. Revivo sık sık Sinagog’a gidiyor. Yahudi usulüne göre kesilmiş et yiyebiliyor. Dini bayramlarına büyük önem veriyor ve mutlaka oruç tutuyor. 
     JOHNSON da maç başlamadan önce kenarda dua etmeden sahaya adım atmıyor. Başlama düdüğünden önce haç çıkaran Ganalı futbolcu, takım içinde dinine bağlılığıyla tanınıyor. Türk futbolculardan Serhat, Abdullah, Ceyhun, Oğuz, Ali Güneş ve Oktay ise Cuma Namazı’nı kaçırmıyor. Kaleci Rüştü de sahaya çıkmadan önce dua ediyor. Tecrübeli kaleci boynunda muska taşıyor. 
     
Derbi için yoklama      FENERBAHÇE Yönetimi, 6. hafta oynanacak Galatasaray karşılaşmasını, AIK ile yapacakları UEFA Kupası maçının iki gün sonrasına gelmesi nedeniyle ertelenmesi konusunda çalışmalar başlattı. Bunun için Futbol Federasyonu’ndan görüş istendiği öğrenildi. Federasyonun bu konuda sergileyeceği tavra göre Sarı-Lacivertliler’in erteleme talebini netleştireceği iddia edildi. 
     
Hazırlıklar başlıyor      FENERBAHÇE, Gaziantepspor ve Malatyaspor maçları öncesinde ilk çalışmasını bugün yapacak. Milli Takım’daki on futbolcusundan yoksun çalışacak olan Sarı - Lacivertliler, Gaziantep deplasmanına kadar hazırlıklarını aralıksız sürdürecek. Pazar günü tam kadro toplanacak olan Fenerbahçe, salı günü Gaziantepspor karşılaşması için Antep’e gidecek. 
     
Vakıf’a kilit      BİRLEŞİK Fenerbahçeliler Vakfı, kapılarını geçici bir süre kapattı. Kadıköy Emniyet Müdürlüğü, içki ruhsatı olmadığı halde içki servisi yapıldığının tespit edilmesi üzerine harekete geçti. Feyenoord karşılaşması öncesinde Başkan Aziz Yıldırım tarafından açılan Birleşik Fenerbahçeliler Vakfı, emniyet tarafından geçici bir süre kapatıldı. 
     
Revivo müjdesi      ADALESİNDE yırtık şüphesi olan İsrailli yıldız Haim Revivo’nun durumunun iyi olduğu açıklandı. Tedavi için ülkesine giden başarılı oyuncu dün İstanbul’a döndü. Revivo’nun kendi doktoruna iğne olduğu ve bugünden itibaren takımla birlikte çalışmalara katılabileceği bildirildi. Ağrıların hafif gerilmeden meydana geldiğini söyleyen Revivo, "Sakatlığım tamamen geçmek üzere" diye konuştu. 
     



 SPOR 


























</TEXT>
</DOC>
