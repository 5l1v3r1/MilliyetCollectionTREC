<DOC>
<DOCNO> 137566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/18/son/sontur14.html </URL>
<DATE> 2003/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan ''Bu bayram savaş olmadıysa bunda katkımız var'' 
</HEADLINE>
<TEXT>

     AK Parti Genel Başkanı Recep Tayyip Erdoğan, İslam ülkeleri ve Türkiye'nin Kurban Bayramı'nı savaş ortamında geçirmemesinde, 58. Cumhuriyet Hükümeti'nin önemli bir katkısı olduğunu söyledi. 
     Erdoğan, Washington'a da önemli mesajlar göndererek,"ABD ile birlikte hareket edeceksek, hassasiyetlerimizi gözönünde bulundurmalı ve taleplerimiz iyi niyetle karşılanmalıdır. Üslerle ilgili tezkere kararı Türkiye'nin geri dönülmez yola girdiği şeklinde yorumlanmamılıdır" Erdoğan, partisinin TBMM Grup toplantısında yaptığı konuşmaya partililerin ve milletin geçmiş bayramını kutlayarak başladı. 
     Bugün 18 Şubat 2003 olduğunu hatırlatan Erdoğan, bugünün, dünyanın ezberlediği ve bütün Türkiye'nin hafızasına kazınan bir tarih olduğunu bildirdi. ''Bu tarih, savaş değil barış isteyen tüm dünya halklarının vicdanlarının odaklandığı bir tarihtir'' diyen Erdoğan, sözlerini şöyle sürdürdü 
     ''Bugün sadece iç gelişmelerle ve ekonomik çalışmalarla ilgili sınırlı bir konuşma yapabilir ve 18 Şubat 2003'e endekslenen gelişmeleri kendi tabii akışına bırakarak, gelişmeler somut bir neticeye varıncaya kadar bu konuda hiç konuşmayabilirdim. Ama bu ne tabiatıma ne de AK Parti parti olarak hayata geçirmeye çalıştığımız siyaset anlayışına uygun olurdu. Ortada herkesi ilgilendiren bir mesele varsa ve bunun birinci muhatabı iktidar, hükümet ve dolayısıyla AK Parti ise bu konudaki gelişmeleri tam açıklığı ile halkımızla paylaşmak gerektiğine inanırım. 
     Hemen şunu belirtmek istiyorum Eğer bugün bütün İslam dünyasıyla beraber ülkemiz, bu bayramı savaş ortamında geçirmediyse bunda 58. Cumhuriyet Hükümeti'nin, AK parti iktidarının önemli bir katkısı olmuştur. Savaşsız çözüm için emeği gecen herkese milletim adına şükranlarımı arz ediyorum.'' ''Ait oldukları düşünce ve inanç ikliminde hayatın korunmasını esas kabul edeceklerini'' ifade eden Erdoğan, 18 Şubat tarihinin, Irak'a ABD'nin müdahalesi ve Türkiye'nin tutumu ile ilgili üzerinde çok durulan bir tarih olduğunu belirtti. 
     Kamuoyunda, medyada ve ABD'de, bu tarihin Türkiye açısından karar için son tarih olduğunun söylendiğini hatırlatan Erdoğan, şöyle konuştu 
     ''Ama bugün gördüğünüz gibi 18 Şubat olmasına rağmen, Türk askerlerinin yurtdışına gönderilmesi ve Türkiye'ye yabancı asker getirilmesine dair tezkere TBMM'ye getirilmiş değildir. Demek ki, hiçbir şey önceden kurulmuş saat gibi mekanik olarak işlememektedir. Bilindiği üzere diplomasi dili zaten bu yüzden incedir. Bu arada hemen belirtmeliyim ki, bizim için asıl önemli olan belirli tarihler veya noktasal zamanlar değil gelişmelerin şekli vardığı yerdir.'' AK Parti Genel Başkanı Recep Tayyip Erdoğan, yaşanılan sürecin sıradışı olduğunu belirterek, milletvekillerine, ''Bu noktada sizlerin önünde iki seçenek vardır. Ya sürecin dışında kalacaksınız, bütün kalabalıklar gibi bu tarihin seyircileri olacaksınız ve sonuçlarına kadar bekleyip o sonuca uyacaksınız ya da tarihin bizzat şekillenmesinde, metnin yazılmasında aktif rol oynayacaksınız. Burada ve her şartta önceliğimiz Türkiye'dir'' diye seslendi. 
     Erdoğan, partisinin TBMM Grup toplantısında yaptığı konuşmada, Irak konusundaki gelişmelere değindi. Türk devlet geleneğinde neyi ne zaman, nasıl ve neden yapılacağının enine boyuna düşünmeden hareket etmenin olmadığına işaret eden Erdoğan, ''Bizler de herşeyi her ihtimali enine boyuna düşünüyoruz, düşünmeye de devam ediyoruz. Tüm adımlarımızı Türkiye'nin dünü, bugününü ve yarınını hesaba katarak atıyoruz'' dedi. 
     
     ''BUNDAN SONRAKİ GELİŞMELER KARARLILIĞIMIZA BAĞLI'' 

     Erdoğan, gelinen noktada unutulmaması gereken bir hususun varlığına dikkat çektiği konuşmasını şöyle sürdürdü 
     ''Önümüzdeki günlerde, Türkiye, bölgemiz ve dünya için tarihin akışını belirleyecek gelişmeler olabilir. Ancak bu noktada sizlerin önünde iki seçenek vardır. Ya sürecin dışında kalacaksınız, bütün kalabalıklar gibi bu tarihin seyircileri olacaksınız ve sonuçlarına kadar bekleyip o sonuca uyacaksınız ya da tarihin bizzat şekillenmesinde, metnin yazılmasında aktif rol oynayacaksınız. 
     Burada ve her şartta önceliğimizin Türkiye olduğunu tekrar vurgularız. Bundan sonraki gelişmeler büyük bir oranda bizlere, bizlerin ferasetine, davranışına, uzak görüşlülüğüne ve kararlığlığına bağlıdır. Bu noktada popülizm şüphesiz en tehlikeli unsurdur. Duygularımız ise bize aittir ve düşüncelerimizden bağımsız değildir. Gerçekleri katı olan bu dünya ile bu şartları konuşmak istemediğimizi hepiniz biliyorsunuz. Kuşkusuz hiçbirimiz popülizme teslim olmayacağız. Bu noktada bugünden çok geleceği, önümüzdeki birkaç gün, birkaç haftadan çok gelecek on yılları ve yüzyılları düşünmek mecburiyetindeyiz. Devlet sorumluluğunun ağırlığı da bu noktada kendini ortaya koyacaktır. Kuşkusuz hissiyatımız insanlığın vicdanından bağımsız değildir. Vekil ya da bakan olmanın sorumluluğu da en çok bu aşamada önemlidir. Aklı selim ile tribünlere mesaj verme siyasetinin farkı da bu noktada önem kazanmaktadır.'' AK Parti Genel Başkanı Recep Tayyip Erdoğan, Türkiye ile ABD'nin stratejik ortaklığının bulunduğunu dile getirerek, ''bizim varlığımızın ve desteğimizin Amerika için bir anlam ve zarureti varsa, ABD'de de bizim hassasiyetlerimizi göz önünde bulundurmalı ve taleplerimizi iyi niyetle karşılamalıdır'' dedi. 
     Erdoğan, hiçbir şekilde, 18 Şubat tarihine dair bütün şartlardan bağımsız olarak tek taraflı bir söz ve taahhütlerinin bulunmadığını dile getirdi. Kimi çevrelerin ima ettiği gibi ne kendisinin ne de Başbakan'ın ne de başka bir yetkilinin hiç kimseye tek taraflı bir söz vermesinin mümkün olamayacağını vurgulayan Erdoğan, ''her şeyin kendi gerçeğimize uygun olarak yürümesi için müzakerelerde azami gayret gösterilmiştir, gösterilecektir'' dedi. 
     Erdoğan, şöyle konuştu 
     ''Kendimizin mutmain olmadığı, zaruretine inanmadığı hiçbir şeye, halkımıza anlatamayacağız hiçbir gelişmeye bizlerin evet demesi mümkün değildir. 
     Bazı yazılı ve görsel medyada zaman zaman bizim bazı sözler verdiğimiz hep vurgulanıyor, söyleniyor, anlatılıyor. Bakın bunların hepsi birer mesuliyet ister. Bunların hepsi, eğer bugüne kadar alışılmışın dışında gerçekten dürüst bir siyaset yapma anlayışının ifadeleri ise bunu ispatlamaya hepsi mecburdur. 
     Milletime sesleniyorum. Bunu ispatlayamayanlar tarihe de bunun hesabını verirler, millete de bunun hesabını verirler. 
     Bu kadar basit sokak oyunlarıyla tribünlere şov yapmak suretiyle hiçbir zaman AK Parti iktidarını köşeye sıkıştırma gayreti içerisine girmesin. Açık ve net buradan ilan ediyorum. Varsa böyle verilmiş bir söz bunu ispat edin. Asla böyle bir şey söz konusu değildir. Az önce de ifade ettiğim gibi eğer verilmiş böyle bir söz olsaydı bu bayram böyle geçmezdi. Bu böyle bilinmelidir. Evet, Amerika Birleşik Devletleri Türkiye'nin stratejik ortağıdır. Ama, eğer birlikte hareket edeceksek, bizim varlığımızın ve desteğimizin Amerika için bir anlam ve zarureti varsa, öyleyse ABD'de de bizim hassasiyetlerimizi göz önünde bulundurmalı ve taleplerimizi iyi niyetle karşılamalıdır. Aksi takdirde ortaklık ve dostluk sürekli bir tarafın özveride bulunması şekline dönüşür ki bu kabul edilebilir bir şey değildir.'' 
     
     ''DÖNÜLMEZ YOL OLARAK ALGILANMAMALI'' 

     Erdoğan, liman ve havaalanlarının bakım ve geliştirilmesi ile ilgili tezkerenin Meclis'ten geçmesini ''Türkiye'nin geri dönülmez bir yola girdiği şeklinde yorumlamaması'' gerektiğini ifade ederek, ''bunu bu şekilde açıklamaya mecbur kaldı ki, TBMM'nin iradesinin Türkiye'yi temsil ettiğini bütün dünya çok iyi bilir'' dedi. 
     Hükümet'in, konuyu her cephesiyle düşündüğünü kaydeden Erdoğan, ülkenin, bölgenin ve dünyanın geleceği için en hayırlı kararı alma konusundaki kararlılığın sürdüğünü belirtti. 
     Türkiye'nin bir kabile değil, büyük bir devlet olduğunu vurgulayan AK Parti Lideri, sözlerini şöyle sürdürdü 
     ''Türkiye'nin yüzyıllara dayalı bir devlet tecrübesi vardır. Ayrıca Türkiye bütün bölge ülkeleri için olduğu kadar komşumuz Irak ile de ortak bir tarihe ve kadere sahiptir. Bu nedenle Türkiye atacağı her adımı, bütün bu gerçekler ışığında, tarihin imbiğinden geçirerek, gelecek dünya tasavvuruna uygun bir biçimde adım atmak mecburiyetindedir. Geleceğin dünyasının adalet ve barış üzerine kurulması için çabalarımız devam edecektir. 
     Bu itibarla ben, bu süreçte AK Parti iktidarının bir şans olduğuna inanmaktayım. Çünkü bu davada Türkiye belki her zamankinden daha fazla bölge siyasetinde aktif rol almıştır, bundan sonra da bu tavrını sürdürecektir. Her aşamada ve her saatte ülkenin birlik ve bütünlüğünü, egemenliğini, gelişmesini ve özgürleşmesini düşünerek hareket edecektir. 
     
     ''İPOTEK ALTINA SOKMAYIZ'' 

     Hiç kimse bizden Türkiye'nin geçici sıkıntı ve darboğazlarına endekslenmiş bir karar ve tutum beklemesin. Hiç kimse Türkiye'nin arızi ve konjonktürel şartlarından sonuç çıkarma peşine düşerek Türkiye'nin dününü, bugününü ve yarını bu arızi sıkıntılar nedeniyle ipotek altına sokacağımızı da bizden beklemesin. 
     Vereceğimiz her kararın içeriği de zamanlaması da millete ayarlıdır. Burada memleketin saat ayarı işler. Sözlerime son vermeden son bir gelişmeyi de sizlerle paylaşmak istiyorum. Dün yapılan Avrupa Birliği Zirve toplantısının kapanış bildirgesinde Türkiye'nin Irak'ın komşuları ve Mısır ile birlikte yürüttüğü inisiyatifi destekliyoruz ifadesine yer verilmiştir. Türkiye'nin barış girişimlerini görmezlikten gelenlere her halde AB Zirvesinin bildirgesinde yer alan bu cümle bir şeyler anlatacaktır'' Türkiye'nin barış ile ilgili mücadelesinin son ana kadar devam edeceğini yineleyen Erdoğan, milletin ve ülkenin geleceğini tehlikeye düşürecek herhangi bir adımın içinde olmayacaklarını dile getirdi. Erdoğan, ''Fakat biz ülkemizin her ferdinin aklıselim ile düşünmesinin gereğini, duygusallığı dışında düşünmesinin gereğini de yine hatırlatmanın bizin için bir görev olduğuna inanıyoruz'' dedi. 
     AK Parti Genel Başkanı Recep Tayyip Erdoğan, ''Türkiye olarak arabayı atların önüne koşturmaya hiç niyetli değiliz. Daha atlar yola çıkmadan kimse bizden arabayı yola koymamızı beklememelidir'' dedi. 
     Erdoğan, Partisinin grup toplantısında, Irak'la ilgili gelişmeleri değerlendirirken, aklı başında hiçkimsenin savaş istemeyeceğini hele kendilerinin asla savaştan yana olamayacağını belirtti. 
     Bu savaşın başlatıcısı ve tetikleyicisi olamayacaklarını kaydeden Erdoğan, şöyle konuştu 
     ''Bize düşen savaşı engellemek, barışı sürekli ve daim kılmaktır. Hükümetimizin ve diğer kurumların bugüne kadar yaptığı da budur. Tüm çabalarımıza ve iyi niyetimize rağmen yanıbaşımızda bir hareket sözkonusuysa, benim her zaman söylediğim gibi komşuda yangın çıkmışsa, kimse bana ne, herkes kendi yangınıyla meşgul olsun, bizi ilgilendirmez diyemez, bu duruma bigane kalamaz. Öncelikle yangının evimize sıçramasını, sora da komşudaki yangının bir an önce söndürülmesini veya maazallah yangın komşu evi yıkacak ve yakacaksa bu yangında kaç can kurtarabileceğimizi doğru hesaplamaya mecburuz.'' 
     
     ''KİMSE TRAJEDİDEN ÇIKAR UMMASIN'' 

     Kimsenin savaş üzerinde hesaplar yaparak yaşanacak bir büyük trajediden ve dramdan çıkar elde etmeyi ummamasını isteyen Erdoğan, ''Bizler, büyük devlet geleneğimizle bu anlayışın hiçbir zaman olmadık ve olmayacağız'' dedi. 
     Ülkeler ve insanların, Türkiye'nin geleceğinin Irak'ta meydana gelecek olası bir savaşta zarar görmemesi için barışın yeniden kurulmasına çabaladıklarını anlatan Erdoğan, ''En azından bizim niyetimiz şudur Kesinlikle bir sıcak çatışmanın içine girmek istemiyoruz. Ne bizim askerimiz tek bir kurşun sıksın ne de bizim askerimize karşı bir tek müdahale, saldırı olsun'' dedi. 
     
     ''MUTMAİN OLMADIĞIMIZ...'' 

     Erdoğan, hiçbir şekilde 18 Şubat tarihi dahil, diğer bütün şartlardan bağımsız olarak tek taraflı bir söz ve taahhütleri olmadığını kaydetti. Erdoğan, ''Kimi çevrelerce ve özellikle muhalefet partilerince ima edildiği gibi ne benim, ne Sayın Başbakan'ın ne de diğer yetkililerin tek taraflı bir sözü ve taahhüdü olmamıştır olamaz'' dedi. 
     Her şeyin kendi gerçeğine uyun olarak yürümesi için müzakerelerde azami gayret gösterildiğini ve gösterileceğini ifade eden Erdoğan, şunları kaydetti 
     ''Hemen söylemeliyim ki, Türkiye olarak arabayı atların önüne koşturmaya hiç niyetli değiliz. Daha atlar yola çıkmadan kimse bizden arabayı yola koymamızı beklememelidir. Kaldı ki, bizim sürekli olarak milletimize ve tarihe hesap verme zorunluluğumuz vardır. Kendimizin mutmain olmadığı, zaruretine inanmadığı hiçbir şeye, halkımıza anlatmayacağımız hiçbir gelişmeye bizlerin evet demesi mümkün değildir.'' 
     
     MERSİNLİ PARTİLİ'NİN ÖFKESİ 

     Bu arada, Erdoğan, konuşmasını yapmak üzere kürsüye çıktığında salonda bulunan bir vatandaş, ''Mersin'den geliyorum, Gülyurt Belediye Başkanı'nı Allah rızası için görevden alın. Katil olmak istemiyoruz'' diye bağırdı. 
     





</TEXT>
</DOC>
