<DOC>
<DOCNO> 111798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/08/son/sondun19.html </URL>
<DATE> 2002/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Musa "Irak'a askeri operasyon için aceleye gerek yok" 
</HEADLINE>
<TEXT>

     Arap Birliği Genel Sekreteri Amr Musa ile İngiltere Dışişleri Bakanı Jack Straw, Kahire'de bir araya geldi. 
     Amr Musa, görüşmeden sonra yaptığı açıklamada, ''Irak'a karşı olası bir askeri operasyon için acele edilmemesi gerektiğini'' söyledi. 
     Musa, ''Bu konuda uzlaşmaz tutum takınılmamalıdır, bu kararda BM Güvenlik Konseyi'nin onayı alınmalıdır. Güvenlik Konseyi'nin öncelikle, Irak'a gidecek silah denetçilerinin vereceği rapor ışığında Irak'la ilgili somut bilgiler edinmesi gerekmektedir'' dedi. 
     Basına açıklama yapmayan Straw, daha sonra Mısır Dışişleri Bakanı Ahmed Mahir'le kısa bir görüşme yaptı. 
     ABD ve İngiltere'nin Irak politikasına destek bulmak amacıyla Mısır, Ürdün, Kuveyt ve İran'ı kapsayan gezisine bugün çıkan Straw'un, Kahire'de Mısır Cumhurbaşkanı Hüsnü Mübarek'le görüşmesi bekleniyor. 
     ABD Başkanı George Bush, ulusa sesleniş konuşmasında, Irak Devlet Başkanı Saddam Hüseyin'i sert dille uyarmış ve ''kendi isteğiyle silahsızlanması, aksi takdirde bu işi ABD liderliğindeki bir koalisyonun yapacağı'' uyarısında bulunmuştu. 
     Arap Birliği, bölgesel istikrarı tehlikeye düşürebileceği kaygısıyla ABD'nin olası Irak operasyonuna karşı çıkıyor. 
     





</TEXT>
</DOC>
