<DOC>
<DOCNO> 107342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/13/spor/spo04.html </URL>
<DATE> 2002/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Aybaba’dan vur emri 
</HEADLINE>
<TEXT>

Trabzonspor’un hocası, Gençlerbirliği maçında sistem değişikliğine giderek, forvette Bushi, Mehmet Yılmaz ve Fatih’e birlikte şans vermeyi düşünüyor 
     KARADENİZ ekibinde Fatih Tekke’nin transferiyle forvetteki alternatifleri artan Teknik Direktör Samet Aybaba, lider Gençlerbirliği karşısına üç golcüyü birden sahaya sürmeyi planlıyor. Aybaba’nın Bushi, Mehmet Yılmaz ve Fatih’in performansına bakarak, üç golcünün de formda ve uyumlu olması halinde 4 - 3 - 3 düzenine geçeceği bildirildi. Aybaba verim alamazsa, Fatih’in yanına Mehmet Yılmaz veya Bushi’den birine yer verecek. 
     GENÇLERBİRLİĞİ’NİN güçlü bir ekip olduğunu belirten Bordo - Mavili futbolcular galibiyet yemini ettiler. Muzaffer, "Sahamızda galibiyetimiz yok. Kazanamazsak mazeretimiz olamaz" diye konuştu. Fatih Tekke, "Bizde yükseliş ve heyecan var. Favoriyiz" derken, Kaptan Gökdeniz de, "Yeter ki Trabzonspor gibi oynayalım" yorumunu yaptı. Bu arada Samet Aybaba’nın, taktik çift kale maçlarda farklı isimler üzerinde durduğu gözlendi. 
     
     Tek eksik 
     TRABZONSPOR, Avni Aker Stadı’nda Gençlerbirliği ile yarın oynayacağı maçın hazırlıklarını dün yaptığı tek çalışmayla sürdürdü. Basına kapalı yapılan idmanın ardından Bordo - Mavililer tesislerde kampa girdiler. Takımda Selahattin dışında eksik bulunmazken, bu futbolcunun da Beşiktaş maçına kadar hazır duruma geleceği bildirildi. 
     
     Sümer’e uyarı 
     TARAFTARLAR Derneği Başkanı Selim Doğan, Trabzonspor Başkanı Özkan Sümer’e mesaj gönderdi. Doğan, "Sayın Sümer’in bize karşı aldığı tavır yanlış, biz kimsenin adamı değiliz. Bizimle uğraşacağına takımla uğraşıp, başarıya taşısınlar. Özgürlüğümüz kısıtlanırsa, Gençlerbirliği maçında da gereken protestoyu göstereceğiz" dedi. 
     



 SPOR 



























</TEXT>
</DOC>
