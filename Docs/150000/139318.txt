<DOC>
<DOCNO> 139318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/27/siyaset/siy01.html </URL>
<DATE> 2003/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Tezkerenin maddeleri ayrı ayrı oylanabilir .. 
</HEADLINE>
<TEXT>

Hukukçular TBMM Başkanı Arınç’a, "Ayrı ayrı oylatabilirsiniz, ancak önerge verilmesi lazım" derken Yakış, ayrı oylama yapılabileceğini belirtti ve sonucu kestiremediğini söyledi 
     ANKARA Milliyet 

     62 bin ABD askerinin Türkiye’de konuşlandırılması ve Türk askerinin Kuzey Irak’a geçişine ilişkin hükümet tezkeresi, bugün TBMM Genel Kurulu’nda gizli oturumda oylanacak. Ancak asker gönderme ve bulundurma maddelerinin ayrı ayrı mı birlikte mi oylanacağı konusu, Köşk, Meclis ve hükümeti karşı karşıya getirdi. 
     Ankara, dün yoğun bir trafiğe sahne oldu. TBMM Başkanı Bülent Arınç, tezkere konusunda aynı safta yer aldığı CHP lideri Deniz Baykal ile görüştü, ardından da Cumhurbaşkanı Ahmet Necdet Sezer’in çağrısı üzerine Köşk’e çıktı. Başbakan Abdullah Gül de, Arınç’a ikna ziyareti yaptı. Gül, görüşmenin ardından tezkerenin bugün görüşüleceğini belirtirken, "Maddeler ayrı ayrı mı oylanacak " sorusuna ise "Başkan bilir" yanıtı verdi. 
     
     ŞU ANA KADAR ÖRNEĞİ YOK 
     Tezkerenin 2 madde halinde gelmesi nedeniyle maddeleri ayrı ayrı oylatıp oylayamayacağını araştıran Arınç’a hukukçular da, "Geçmişte böyle bir örnek yok. Ancak ayrı ayrı oylatabilirsiniz. Önerge verilmesi lazım. Önergeyi işleme koyup koymamak sizin elinizde" önerisini yaptı. 
     Savaşa ilişkin tezkerelerin bu zamana kadar bir bütün olarak görüşülmesinin yanı sıra, "maddelerin ayrılması halinde asker göndermeye evet’, bulundurmaya hayır’ kararı çıkmasının hükümeti zor durumda bırakacağı" gerekçesi de Arınç’ı zorladı. CHP lideri Deniz Baykal ise Arınç’la görüşmesinde tek tezkereye, ABD’nin işgalinin uzantısı gibi görüneceği için karşı olduklarını tekrarladı. AKP lideri Erdoğan da, Meclis kulisinde karşılaştığı eski AP Milletvekili Hüsamettin Başer’in tezkereye "hayır" demelerini istemesi üzerine "Her zaman hayır’da hayır yoktur" dedi. Yakış ise tezkerenin oylama sonucuna ilişkin "Ortalığı çok berrak göremiyorum. Tezkere maddeleri ayrı ayrı oylatılabilir. Birinin reddedilmesi halinde biri reddedilmiş olur" diye konuştu. 
     



 SİYASET 


















</TEXT>
</DOC>
