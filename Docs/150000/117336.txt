<DOC>
<DOCNO> 117336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/06/son/sondun01.html </URL>
<DATE> 2002/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, 4 Kübalı diplomatı sınırdışı ediyor... 
</HEADLINE>
<TEXT>

     ABD Dışişleri Bakanlığı, Kübalı bir casusa destek verdikleri ve ABD'ye yönelik zararlı faaliyetlerde bulundukları gerekçesiyle 4 Kübalı diplomata ülkeyi terketmeleri emrini verdi. 
     Dışişleri Bakanlığı sözcüsü Frederick Jones, Küba'nın Washington Büyükelçiliği'nde görev yapan Oscar Redondo Toledo ve Gustavo Machin Gomez'in dün istenmeyen kişi ilan edildiklerini ve 10 gün içinde ülkeden ayrılmalarının istendiğini söyledi. 
     Jones, Redondo ve Machin'in, Savunma İstihbarat Ajansı'nda çalışan ve Küba için casusluk yaptığı tespit edilen Ana Belen Montes ile bağlantıları olduğunu ifade etti. 
     Jones, gelecekte de bu tür casusluk girişimleri olmamasının sağlanması için Küba hükümetine çağrı yaptıklarını belirtti. 
     Küba'nın BM'de görev yapan diplomatlarından ikisinin ise ABD'ye karşı zararlı faaliyetlerde bulundukları gerekçesiyle ülkeden ayrılmalarının istendiğini belirten Jones, bu diplomatların görev alanlarının dışına taşan faaliyetlerde bulunduklarını söyledi. 
     Sözcü, Küba'daki rejimin ABD'ye yönelik casusluk faaliyetlerinin uzun süredir devam ettiğini de sözlerine ekledi. 
     Küba için casusluk yapan Montes, kısa süre önce 25 yıl hapis cezasına çarptırılmıştı. 
     





</TEXT>
</DOC>
