<DOC>
<DOCNO> 145202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/25/yazar/yilmaz.html </URL>
<DATE> 2003/03/25/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Patronlar sessiz mi kalacak 
</HEADLINE>
<TEXT>

     Erdem, DEİK’in fonksiyonlarını, yeni kurulan TÜSİAD International’ın üstleneceği yolundaki izlenimlerini aktarıyor. 
     Erdem’i böyle düşünmeye iten neden TÜSİAD’ın Washington ve Brüksel yanında, bir de Almanya’da temsilcilik açma girişimi olmuştu. İş dünyasında yemek masalarının sohbeti haline gelen DEİK - TÜSİAD karşılaştırmasına temelde bir itirazım var. 
     DEİK ikili iş konseyleri yapısı ile ekonomik ilişkilerin geliştirilmesi yönünde görevlendirilmiş bir kurum. Buradaki ekonomik ilişkilerden kasıt, iş bağlantıları, yatırımlar, birebir ortaklıklar - işbirlikleri. TÜSİAD’ın yaptığı ise tümüyle ülke lobisi. O nedenle iki kurumun işlevlerinin farklı olduğunu düşünüyorum. 
     Başarılı oluyorlar mı, hangisi daha etkili derseniz, tartışılır... 
     TÜSİAD’ın AB’nin başkenti Brüksel ve Washington’ta açtığı temsilciliklere Almanya’yı da eklemesi, temsilcilik sayısının giderek artacağı izlenimi veriyorsa da, bu yönde alınmış bir karar bulunmuyor. TÜSİAD’ın Almanya temsilciliği, AB içinde ayrı bir güç merkezi haline gelen Fransa - Almanya ittifakı ile daha da anlamlı bir hal alıyor. 
     Ülke örgütlenmeleri olarak baktığımızda DEİK’in yaygınlığının yanında, TÜSİAD’ın yalnızca üç ülkede olması da "bölgesel lobi" çalışmasının bir sonucu. 
     
     Kriz platformu 
     Asıl merak edilen konu, hükümetin gerilen ABD - Türkiye ilişkilerine dönük B - C planları var mı, Irak savaşı nedeniyle gündemden düşmüş gibi gözüken AB ile tam üyelik sürecine yeni bir ayar yapılacak mı 
     Türkiye’nin içinde bulunduğu durum, 9 Aralık’ta yapılan Kopenhang Zirvesi’nden daha az kritik değil. ABD, Irak savaşı merkezli dış politikayı kilitleme eğiliminde, AB, Türkiye’nin savaş nedeniyle aldığı ekonomik darbeyi görmezden geliyor, NATO Türkiye’nin askeri desteğe en çok ihtiyacı olduğu bu dönemde etkin bir tavır almıyor. Irak’a atılan bombalardan GAP’ı koruyacak ne tür önlemler alınıyor bilmiyoruz. 
     Acilen Kopenhang Zirvesi öncesi oluşturulan "Türkiye Platformu" gibi "Patronlar Kulübü" TÜSİAD, odalar ve borsalar TOBB , İktisadi Kalkınma Vakfı İKV gibi kuruluşlar "kriz yönetimi" masasında buluşmalı. 
     
     TÜSİAD, ABD’ye gidecek 
     TÜSİAD’ın yarın düzenleyeceği "Bağımsız kurullar" toplantısında, ABD ile ilişkiler, AB rotası, Başbakan Tayyip Erdoğan’ın "Yeni kapılar açılır" yaklaşımına ilişkin görüşlerini açıklaması bekleniyor. 
     Belki bu açıklamalar iş dünyasının atacağı adımlar konusunda bir bilgi verebilir ancak yeterli olmaz. Çünkü sivil toplum kuruluşlarının adımlarından önce, hükümetin ne yapacağının bilinmesi gerekiyor. 
     Ya da ne yapamayacağının... 
     TÜSİAD’ın yurtdışı lobi gezilerine ABD’nin Irak çıkartması sonrasında eklenen bir yer gözükmüyor. Eski programa göre TÜSİAD önümüzdeki günlerde bir Avusturya’ya, 26 Mayıs tarihinde de ABD’ye gidecek... 
     Beklemenin kimseye faydası yok. AKP’ye kredi verenler başta olmak üzere, sessiz kalamazlar 
     
     







</TEXT>
</DOC>
