<DOC>
<DOCNO> 138102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/21/siyaset/siy05.html </URL>
<DATE> 2003/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye’yi kaybetmemiz siyasi felaket 
</HEADLINE>
<TEXT>

     SEMA EMİROĞLU New York 

     ABD’nin önde gelen gazetelerinden New York Times, Türkiye ile ABD arasında ekonomik yardım paketi konusunda patlak veren krizi, manşetten verdiği üç ayrı haberle duyurdu. Gazetedeki haberlerde, Washington’daki üst düzey yetkililerin Türkiye’ye yönelik ağır eleştirileri de yer aldı. Bush yönetiminin, resmi açıklamalarının aksine, perde arkasında Ankara’ya "ateş püskürdüğünü" kaydeden gazete, üst düzey bir yetkilinin, "Türklerin bu davranışı ittifak adına gasptır" sözlerini aktardı. 
     
     PETROL DAHA ÖNEMLİ 
     Gazete ayrıca, ekonomik konulardan sorumlu bir başka yetkilinin, "32 milyar dolar isteyen Türkler, benzer mali sıkıntı içinde olan başka ülkelerin ancak rüyasında görebileceği bir anlaşma istiyor" sözlerine yer verdi. 
     Haberde, bir başka yetkilinin, "Görüşmelerde, Kuzey Irak’taki Türk askeri varlığının geleceği ve Türklerin Kerkük petrolünden bazı tavizler elde etmek isteğinden kaynaklanan anlaşmazlığın bulunduğunu" söylediği de belirtildi. Yetkiliye göre, Türkiye için petrol konusu Amerikan yardımından daha önemli. 
     
     PLANLAR BOZULUR 
     Gazete, "Ankara’nın siyaset ve para dansı" başlıklı yorumunda da, Bush yönetimi açıkça belirtmese de, Türkiye’nin Irak’a karşı bir askeri harek tta kaybedilmesinin, Amerikan hükümetinde potansiyel açıdan ciddi bir siyasi felaket olarak görüldüğünü kaydetti. Türkiye’nin kararının, askeri operasyon planlarını daha da karmaşık hale getireceği ve operasyon tarihinin mart ayının ortasına itilmesine yol açabileceğini belirten gazete, Ankara’nın ABD’yi reddetmesi halinde, savaş sırasında Kuzey Irak’ı kimin güvence altına alacağının belli olmadığına da dikkat çekti. 
     



 SİYASET 
















</TEXT>
</DOC>
