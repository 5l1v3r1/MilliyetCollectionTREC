<DOC>
<DOCNO> 124024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/11/son/sontur15.html </URL>
<DATE> 2002/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal ''Şimdi AK Parti'den alacaklıyız...'' 
</HEADLINE>
<TEXT>

     CHP Genel Başkanı Deniz Baykal, AK Parti'nin önem verdikleri bir konuda Anayasa değişikliklerini gerçekleştirmeye katkıda bulunduklarını bildirerek, ''Şimdi alacaklı hale geldik. Biz görevimizi yaptık, onlardan görevlerini yapmalarını, verdikleri söze sahip çıkmalarını bekliyoruz. Şimdi sıra onlarda, onlar borçlarını ödeyecekler, halka olan borçlarını ödeyecekler. Ve dokunulmazlığı kaldıracağız, kaldırmalıyız'' dedi. 
     Baykal partisinin grup toplantısının açılışında yaptığı konuşmada, TBMM gündemindeki Anayasa değişikliklerinden sonra sıranın ''Dokunulmazlıkların kaldırılmasına'' geldiğini söyledi. ''Ödevimiz bitmedi'' diyen Baykal, gerçekleştirilecek tek Anayasa değişikliklerinin dünküler olmadığını kaydetti. Halkın da dokunulmazlığın kaldırılmasını istediğini belirten Baykal, ''Halkın gerçek özlemi, somut talebi budur ve halkımız bu talebi ortaya atmakta, bu özlemi dile getirmekte tamamen haklıdır'' dedi. 
     Dokunulmazlığı ''Çarpık düzenleme'' olarak niteleyen Baykal, bu düzenleme nedeniyle hukukun işlemesini engellendiğini, bunun siyasi kirlenmenin, yolsuzlukların giderek yaygınlaşmasının ana nedenlerinden birini oluşturduğunu ifade etti. 
     Baykal, seçimlerden önce siyasi partilerin genel başkanlarının bu maddenin değiştirileceğini taahhüt ettiğini anımsatarak, sözlerini şöyle sürdürdü 
     'Anayasa değişikliği konusuna girince bunu unutmak imkanı yoktur. Öncelikle bu değişikliğin ele alınması ve gerçekleştirilmesi mutlak bir ihtiyaçtır. Öyle anlıyorum ki AKP yönetimi 76 ve 78. maddelerin ele alınmasını düşünmektedirler. Biz bunun bir paket olarak ele alınmasını isteriz, onunla birlikte diğerleri de ele alınsın. Bu isteğimiz, 76 ve 78. maddenin ele alınmasını engellemek için ortaya atılmış bir bahane olarak görülemez. 76 ve 78'i geciktirmek, engellemek, ertelemek için dokunulmazlığı öne sürüyor değiliz. Onu da yapalım, bunu da yapalım diyoruz. 76 ve 78'i değiştirme irademizi ortaya koyduk, o doğrultuda harekete geçtik. Şimdi dokunulmazlığı ele almayacak mıyız Bunların paket olarak düşünülmesi doğru, haklı, doğal değil mi Niye düşünemiyoruz Biz sadece o iki maddeyi değiştirmek istiyoruz, öbür değişiklikle ilgili değiliz mi demek istiyorsunuz, Adalet ve Kalkınma Partisi... 
     Biz iyiniyetimizi gösterdik, arkadaşlarımızın arzuları doğrultusunda, onların önem verdikleri konuyu gerçekleştirdik ve şimdi alacaklı hale geldik. Şu anda biz alacaklıyız. Şu anda biz görevimizi yaptık, onlardan görevlerini yapmalarını, verdikleri söze sahip çıkmalarını bekliyoruz. Şimdi sıra onlarda, onlar borçlarını ödeyecekler, halka olan borçlarını ödeyecekler. Ve dokunulmazlığı kaldıracağız, kaldırmalıyız.'' 
     
     ''CEZAEVİNE BAŞKA TRANSFERLER DE YAPILIR MI '' 

     Baykal, dokunulmazlığın anlamının, milletvekilliği düşen Fadıl Akgündüz'ün TBMM'den Kartal Cezaevine ''Transferi'' ile iyice ortaya çıktığını söyledi. Dokunulmazlığın Anayasa'da bugünkü şekli ile yer almaması durumunda ''TBMM'nin boynunu eğdiren'' böyle bir tablonun ortaya çıkmayacağını ifade eden Baykal, ''Diğer bazı milletvekillikleri de iptal edilse acaba başka bazı transferler de yapılır mı, dersiniz '' diye sordu. 
     Baykal, bazı milletvekillerinin YSK, Siirt benzeri bir karar almadığı için cezaevine girmemeleri gibi bir durumun TBMM'ye yakıştırılamayacağını söyledi. 
     Hiçbir kişiyi cezaevinden alıkoymanın öneminin, TBMM'nin onurunu zedelemenin ağırlığı ile kıyaslanmayacağını kaydeden Baykal, şunları söyledi 
     ''Kim yakın arkadaşınız olursa olsun, sizin sevdiğiniz, değer verdiğiniz biri olursa olsun, ister genel başkanınız, ister bakanınız olsun, eğer milletvekili olduğu için yargıdan kendisini kurtarabiliyorsa bu yükü Meclis'e yüklemeye hakkınız yok demektir.'' 
     
     ''SAYIMIZ YOK AMA SÖYLEYECEK SÖZÜMÜZ VAR'' 

     Baykal, bu konunun takipçisi olacaklarını bildirdiği konuşmasında, ''Bizim sayımız yok ama bizim söyleyecek sözümüz var. Bu söz sadece bizim sözümüz değil milletin sözüdür'' diye konuştu. 
     CHP Genel Başkanı Baykal, dün görüşülmesine başlanan Anayasa değişiklikleri ile TBMM'nin tarihi bir adım attığını söyledi. Bu düzenlemelerle bir kişinin işlediği siyasal suçtan dolayı ömür boyu hak mahrumiyeti içine girmesinin önlendiğini ifade eden Baykal, siyasal suçların zaman içinde değişen nitelikte suçlar olduğuna dikkat çekti. Bir dönemde suç olan söz ve davranışın bir başka dönem farklı değerlendirilebildiğini belirten Baykal, Deniz Gezmiş, eski başbakanlardan Adnan Menderes, eski bakanlardan Fatin Rüştü Zorlu yaşıyor olsalardı bugün farklı değerlendirilebileceklerini söyledi. Baykal, TKP'nin son seçimlere katılmasına karşın, geçmişteki TKP ile ilgili faaliyetlerinden dolayı yargılananların milletvekili adayı olamadıklarını da anımsattı. 
     
     ''RAKİBİN YARARLANACAĞI DÜZENLEME...'' 

     ''Bu kişi sorunu değil ilke sorunudur' diyen Baykal, konuşmasını şöyle sürdürdü 
     ''Bunun değiştirilmesi lazımdır. CHP, değiştirilmesi konusunda eşsiz, parlak bir sınav verdi. Nedir bu sınav Bu bizim doğrudan yararlanmayı düşünmediğimiz bir düzenlemedir. bizi ilgilendiren bir konu değildir, böyle bir düzenlemeden aramızda yararlanacak bir tek kişi yoktur. Ama bu ilke olarak gerçekleştirilmesi gereken bir konudur. Biz buna inanıyoruz. CHP, rakibinin yararlanacağı bir düzenlemeyi gerçekleştirme konusunda, hiçbir tereddüt göstermeden inançla harekete geçti, gereğini yerine getirdi. Dünkü oylama, eğer CHP Grubu'nun bu kararlı tutumu dayanışması, net siyasi tercihi ortaya olmasaydı TBMM'nin bu düzenlemeyi gerçekleştirmekte güçlükle karşı karşıyla kalacağını gösterdi.'' 
     





</TEXT>
</DOC>
