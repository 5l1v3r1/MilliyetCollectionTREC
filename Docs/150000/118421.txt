<DOC>
<DOCNO> 118421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/12/son/sondun15.html </URL>
<DATE> 2002/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa Dışişleri Bakanı'ndan Türkiye'nin AB üyeliği için yorum... 
</HEADLINE>
<TEXT>

     Fransa Dışişleri Bakanı Dominique de Villepin, Türkiye'nin muhtemel Avrupa Birliği AB üyeliğinin, Avrupa'nın kimliği ve sınırlarının sorgulanmasını beraberinde getirdiğini söyledi. 
     France inter radyosunun sorularını yanıtlayan de Villepin, ''Türkiye'nin tam üyelik talebi, dikkatle çözmemiz gereken, hassas bir sorunu da beraberinde getiriyor. Bu sadece Türkiye'yi değil diğer ülkeleri de kapsıyor Avrupa'nın kimliği ve Avrupa'nın sınırları konusunu'' şeklinde konuştu. 
     Fransız Bakan, aynı sorunun Balkan ülkeleri, Moldova, Ukrayna ve Belarus için de geçerli olduğunu belirtti ve ''Burada en temel sorun, Avrupa'nın sınırlarının nerede bittiğini bilmektir'' dedi. 
     De Villepin, Türkiye konusunda AB'nin Kopenhag'da bir karar vereceğini belirterek, insan hakları ve hukuk devletinin tesisi konusunda önemli reformlar yapan Türkiye'nin dışlanmasının söz konusu olmadığını ifade etti. 
     





</TEXT>
</DOC>
