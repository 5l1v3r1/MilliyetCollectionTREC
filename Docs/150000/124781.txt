<DOC>
<DOCNO> 124781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/15/son/sondun21.html </URL>
<DATE> 2002/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Rum basınında Kopenhag haberleri... 
</HEADLINE>
<TEXT>

     Kıbrıs Rum basını, AB Kopenhag zirvesinde, Kıbrıs konusunda perde gerisinde yaşanan gelişmeleri sayfalarına taşıdı. 
     Mahi gazetesi, İngiltere'nin Kıbrıs Özel Temsilcisi Sir David Hannay'ın, Rum Yönetimi lideri Glafkos Klerides'e, ''Annan planını imzalamaması durumunda AB'ye üyeliklerinin onaylanmayacağını'' söyleyerek ''şantaj'' yapmaya çalıştığını, bunun üzerine Klerides'in ''40 yıl Avrupa olmadan yaşadım, bir o kadar daha yaşayabilirim'' dediğini yazdı. 
     Politis gazetesi de, ''Hannay'ın Kopenhag'da entrikalar çevirdiğini'' belirterek, ''Hannay, taraflarda, diğer tarafın Kıbrıs sorununun çözümünü imzalamaya hazır olduğu izlenimini yarattı ve 13 Aralık Cuma günü Klerides'e, 'Yarın bir şeyler olacak' diyerek bu taktiğini yineledi. Hannay, Klerides ile konuşmasını kısa tutarak, izlenimler yarattı. Bu, Kopenhag'da saat 16.30'a kadar Kıbrıs sorununda devam eden perde gerisine ilişkin zeminin büyük bölümünü oluşturdu'' diye yazdı. 
     ''Hannay'ın çevirdiği entrikaların Kıbrıs Türk ve Rum tarafları ile sınırlı kalmadığını'' belirten gazete, İngiliz diplomatın, Yunanlı yetkililere de sokularak, kendilerinden, Perşembe gecesi üye ülke liderlerinin yemeğinde alınan, ancak kesinleştirilmeyen Türkiye'ye üyelik müzakerelerine başlama tarihiyle ilgili kararı tersine çevirmesini istediğini belirtti. Haberde, Hannay'ın Yunanistan'dan, AB'nin Türkiye'den talep çıtasını alçaltmasını istediğini, bunun yapılması durumunda Türkiye'nin, Cumhurbaşkanı Rauf Denktaş'ı teğet geçerek, Kıbrıs sorununun çözümüne rıza göstereceğini söylediği savunuldu. 
     Klerides ile birlikte Kopenhag'a giden Rum Ulusal Konseyi'nin toplantılarında, çoğu zaman, Kıbrıs sorununun çözümüne yönelik gelen haberlere göre soğukkanlılığın kaybedildiğine işaret eden gazete, ''bu durumun, Ulusal Konsey üyelerinden bazılarının yeterliliği konusunda soru işaretleri yarattığını, çünkü önlerine baskı unsuru ciddi konular geldiği zaman, bu konuları ani ve seri şekilde göğüslemede zorlandıkları'' yorumunda bulundu. 
     BM'nin geçen Cuma günü Danimarka Dışişleri Bakanlığı binasında dolaylı müzakereler yapılmasına yönelik çağrısının, Rum Meclis Başkanı AKEL Genel Sekreteri Dimitris Hristofyas ve Rum başkanlık adaylarından Demokratik DİKO Başkanı Tasos Papadopulos tarafından sert tepkiyle karşılandığını kaydeden gazete, bu tepkinin, Rum tarafının, Başsavcı Alekos Markides tarafından temsil edilmesine yönelik olduğuna değindi. 
     Rum Ulusal Konseyi toplantısında bu gelişmeler olurken Avrupa Konseyi'nin Rumların üyeliğine ilişkin kararını henüz netleştirmediğini yazan gazete, Yunanistan Başbakanı Kostas Simitis'in, bir ara Ulusal Konsey toplantısına katılarak, ''BM tarafından müzakerelere davet edildiği anda Rum tarafının, iyi niyet göstermek üzere müzakerelerde hazır bulunması gerektiğini'' söylediğini kaydetti. 
     





</TEXT>
</DOC>
