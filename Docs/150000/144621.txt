<DOC>
<DOCNO> 144621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/23/ekonomi/eko06.html </URL>
<DATE> 2003/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaş bir ayı geçerse yeni önlemler gelecek 
</HEADLINE>
<TEXT>

Yeni ekonomik tedbirler savaş uzun sürerse yürürlüğe konulacak. Yeni vergiler ise "bu ortamda piyasayı boğacağı" için düşünülmüyor 
     SEÇKİN ÜREY 
ANKARA 

     Ekonomi bürokratları Irak savaşının etkilerinin gün aşırı yapılan toplantılarda değerlendirildiğini ve operasyon süresinin ekonominin gidişatı açısından hayati önem taşıdığını belirttiler. Üst düzey bürokratlar, "Yeni ekonomik tedbirleri savaşın bir aydan uzun süreceğinin anlaşılması halinde yürürlüğe koymayı düşünüyoruz" dediler. 
     Yaşanabilecek her türlü duruma karşı senaryoların ve bunların gerçekleşmesi halinde alınacak önlemlerin hazır olduğu kaydedildi. Ek vergi uygulamasının bazı senaryoların gerçekleşmesi karşısında alınacak önlemlerin arasında olduğu belirtildi. Ancak savaşın uzamaması halinde bu önleme de başvurulmayabilir. Ekonomik verilerin olumlu olduğunu ve şu anda yeni önlemlerin uygulamaya konulmasına gerek duyulmadığını belirten bir bürokrat, "Herkes yeni vergilerden bahsediyor ama şu ortamda piyasayı boğarlar" yorumunu yaptı. 
     
     Merkez’den yeni tedbir 
     Merkez Bankası MB da gerek görürse yeni önlemler alacak. MB’nin yürürlüğe koyduğu tedbirlerin piyasaları kontrol altına aldığını bildiren bürokratlar, uluslararası piyasalarda da gelişmelerin olumlu olduğuna işaret ettiler. 
     Bir bürokrat, "Bütün bunlara rağmen MB’nin açıkladığı tedbirler, alacağı tedbirlerin sadece ilk kısmıydı. İkinci bir tedbirler paketini gerek görürlerse yürürlüğe koyacaklar" dedi. Bankacılık sektörüne yönelik önlemlerin de gerektiğinde yürürlüğe konulacağı ifade edildi. 
     
Memur - işçi farkı azaltılacak’ taahhüdü      IMF’ye gönderilecek niyet mektubunda kamu çalışanlarının maaşlarıyla ilgili bir taahhütte de yer verildi. Memurlar ve kamu işçileri arasındaki maaş farkının azaltılacağı yönünde bir paragraf niyet mektubundaki yerini aldı. 
     Bu arada zorunlu tasarruf hesabının tasfiyesini düzenleyen kanun Meclis’e geliyor. Ödemelerle ilgili olarak üst düzey bir bürokrat "Kanunun görüşüldüğü sırada Hazine nakit dengesi gözden geçirilecek. Gerektiğinde bir önergeyle koşullara uygun değişiklik yapılır" dedi. 
     



 EKONOMİ 















</TEXT>
</DOC>
