<DOC>
<DOCNO> 106516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/09/son/sondun23.html </URL>
<DATE> 2002/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda Başbakanı "Irak denetime izin vermezse, savaş kaçınılmaz" 
</HEADLINE>
<TEXT>

     Hollanda Başbakanı Jan Peter Balkenende, Irak yönetimi silah denetçilerinin kontrol için ülkeye girişine izin vermediği takdirde, bu ülkeye silahlı müdahalenin kaçınılmaz olduğunu söyledi. 
     Balkenende, Hollanda Haber Ajansı ANP'ye verdiği demeçte, Irak'ın nükleer silahlara sahip olmasının, bu ülkeye askeri müdahaleyi zorunlu kıldığını belirtti. Balkenende, Irak lideri Saddam Hüseyin'e, yol yakınken uluslararası silah denetçilerine izin vermesi, kendisini ve ülkesini felakete sürüklememesi çağrısında bulundu. 
     Dışişleri Bakanı Jaap de Hoop Scheffer da geçen hafta mecliste yaptığı açıklamada, Irak'a karşı savaşın, silah denetimine izin verilmemesi halinde muhtemel olduğunu söylemiş, ABD'nin başlatacağı böyle bir operasyon için, hükümetinin Birleşmiş Milletler kararını zorunlu görmediğini bildirmişti. 
     Hollanda'da koalisyonu oluşturan partiler, ABD'nin olası müdahalesine destek verirken, muhalefetteki sol partiler, müdahale için BM kararının zorunlu olduğunu savunuyor. 
     





</TEXT>
</DOC>
