<DOC>
<DOCNO> 108349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/18/son/sontur32.html </URL>
<DATE> 2002/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bodrum'da kaçaklar isyan çıkarttı... 
</HEADLINE>
<TEXT>

     Muğla'nın Bodrum İlçesi'nde, gözaltında tutulan bazı kaçaklar, nezarette yangın çıkararak, demir parmaklıkları koparıp, duvarları tahrip ettiler. 
     Alınan bilgiye göre, İlçe Jandarma Komutanlığı ekipleri tarafından, yasadışı yollardan yurtdışına çıkış yapmak isterken farklı yerlerde yakalanarak gözaltına alınan yabancı uyruklu 45 kaçak, tutuldukları nezarethaneden çıkarılmalarını isteyerek, ellerine geçirdikleri eşyaları yaktılar. Nezarethanenin parmaklıklarına birlikte yüklenerek kopmasını sağlayan mülteciler, elektrik kablolarına, kamera sistemine ve demir kapıya da zarar verdiler. 
     Olay yerine takviye polis ekipleri gelirken, mültecilerin bir bölümü ise yangın nedeniyle meydana gelen dumandan zehirlendiler. 
     Polis ekiplerinin, kapının zarar görmesi nedeniyle duvarı delerek mültecileri dışarı çıkardığı öğrenildi. 
     Olayların kontrol altına alındığını belirten Bodrum Kaymakamı Cumhur Güven Taşbaşı, ''Dumandan zehirlenen bazı kaçaklar hastanelere götürülerek ayakta tedavi edildi. Sağlık durumlarında bir olumsuzluk yok. Nezarethanede tahribat meydana geldiği için, şu an kendilerini dışarıda tutuyoruz. Olayla ilgili soruşturma başlatıldı'' dedi. 
     Olay sırasında nezarethanede, 19 Somali, 18 Irak, 5 İran, 3 Nijerya uyruklu kaçak ve ruhsatsız silah bulundurmaktan 1 Türk'ün bulunduğu bildirildi. 
     





</TEXT>
</DOC>
