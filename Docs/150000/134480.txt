<DOC>
<DOCNO> 134480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/01/son/soneko07.html </URL>
<DATE> 2003/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet Bakanı Tüzmen Suriye'de... 
</HEADLINE>
<TEXT>

     Devlet Bakanı Kürşad Tüzmen, yeni dönemde amaçlarının tamamıyla ticaretin önündeki engelleri kaldırmak olduğunu vurgulayarak, ticareti serbestleştireceklerini söyledi. 
     Tüzmen, Suriye ile bir serbest ticaret anlaşması yapmak istediklerini kaydetti. 
     Bunun öncesinde bir tercihli ticaret anlaşmasının gündeme getirilmesine çalışılacağına kaydeden Tüzmen, Suriye Ekonomi ve Dış Ticaret Bakanı Ghassan Rifai'ye tercihli ticaret anlaşmasına ilişkin bir de taslak sundu. 
     Suriye'ye gerçekleştirdiği ziyarette Devlet Bakanı Tüzmen, Suriyeli Bakan Rifai ile, Suriye'de bulunan Türk işadamları heyeti ve Suriyeli işadamlarına hitab ettiler. 
     Tüzmen, üç sene önce Suriye'ye geldiklerinde ''biz akrabalarla ticarete geldik'' dediklerini hatırlatarak, o zor zamanlarda atılan adımların bugünkü tabloyu ortaya çıkardığını, bunun da yapılanların doğru olduğunu ortaya koyduğunu belirtti. 
     İki ülkenin coğrafyayı, tarihi ve akrabalığı paylaştığına işaret eden Tüzmen, ''eskiden müsteşar olarak birşeyler yapmaya çalışıyordum. Artık bakan olduk, hiçbir mazeretimiz kalmadı. Sayın Bakana da söyledim. Bizim artık bu iki ülkenin ticaretini hakettiği yere getirmemiz lazım'' dedi. Tüzmen'in bu sözleri büyük alkış aldı. 
     İki ülke arasındaki 700-750 milyon dolarılık ticaret hacminin yakışmadığını da vurgulayan Tüzmen, şunları söyledi 
     ''Klasik metodlarla buralara kadar geldik. Şimdi farklı bir yaklaşıma ihtiyaç var. Bizim amacımız yeni dönemde tamamıyla ticaretin önündeki engelleri kaldırmak. Ticareti serbestleştireceğiz. Amacımız, Suriye ile bir serbest ticaret anlaşması yapmak. Bu, beraber hareket edeceğimiz çok önemli bir yolculuk. Bunun öncesinde bir tercihli ticaret anlaşması yapmak istiyoruz. Bu işlemleri rahatlatacak bir formül. Özellikle ürün bazında tek tek çıkaracağımız maddelerde gümrük indirilerek bunlar karşılıklı satılabilir. Bu konudaki teknik çalışmaları başlattığımızı söyleyebilirim. İki ülkenin uzmanları çalışıyorlar. İnşallah önemli bir yol katedeceğiz. 
     
     SINIR TİCARETİ MERKEZLERİ PROJESİ... 
     Bu arada daha pratik bir çözüm de bulmak istiyoruz. Adını Sınır Ticareti Merkezleri olarak koyduğumuz projede sınır şehirlerinin ticaretinin geliştirilmesini istiyoruz. Bunları küçük projeler, model olarak başlatacağız. Daha sonra Allah izin verirse varmak istediğimiz yer Meksika ile Amerika arasındaki uygulama. Bu daha sonra elde edeceğimiz bir hedef ama ben yüksek hedefleri severim. Bizi tanıyanlar bilirler. O hedeflere ne yapar eder ulaşırız.'' Tüzmen, ayrıca iki ülke arasındaki görüşmelerde çifte vergilendirmenin önlenmesi, yatırımların karşılıklı teşviki ve korunması, gümrükler alanında karşılıklı yardımlaşma ve işbirliği anlaşmalarının müzakerelerinin hızlandırılması çalışmalarını da yaptıklarını belirterek, ''Sayın Bakanın da desteğini aldık'' diye konuştu. 
     Kürşad Tüzmen, işadamlarına seslenirken ''Bunlar devlet adamları olarak bizim yaptıklarımız. Sizin ne yaptığınızı ise karşılıklı görüşmelerinizden sonra göreceğiz'' dedi. 
     
     SURİYELİ BAKAN 
     Suriye Ekonomi ve Dış Ticaret Bakanı Ghassan Rifai de, iki ülke arasında birçok ortak bağlar bulunduğunu ve bunların da uygun ortamı oluşturduğunu söyledi. 
     Her iki ülke yetkililerinin ilişkilerin güçlenmesi için çalıştıklarını belirten Rifai, yatırım ve ticaret alanında son dönemde önemli gelişme kaydedildiğini vurguladı. 
     Rifai, ''2001'de ticaret hacmi 630 milyon dolara ulaşmıştır. Bu rakamın önemine inanıyorum. Ancak dost Türkiye ile istenilen rakama ulaşılamamıştır'' dedi. 
     Suriye'deki ekonomik reform çalışmalarını da anlatan Rifai, ''Suriye'de yatırım olanakları çoktur ve bakirdir. Türkiye'deki yatırımcıları Suriye'de yatırım yapmaya ve çalışmaya davet ediyorum'' dedi. 
     Bu arada, Kürşad Tüzmen, Rifai'yi makamında ziyaret etti. Görüşme sırasında tercihli ticaret anlaşmasına ilişkin bir taslağı da kendisine vererek Türk tarafı olarak bunu imzalamaya hazır olduklarını söyledi. 
     Ulaştırma konusundaki yüksek tarifelerden şikayet eden ve bunun düşürülmesini isteyen Tüzmen, iki ülke arasında ticareti artırma çağrısında bulundu. 
     Türkiye ile Suriye arasında yapılacak Ro-Ro seferlerinin turizmi de artıracağını anlatan Kürşad Tüzmen, ayrıca Suriyeli bakana ''Türk firmalarına desteğinizi bekliyoruz'' dedi. 
     Bu arada, Suriyeli Bakan Rifai de, serbest ticaret anlaşması, tercihli ticaret anlaşması ve sınır ticaret merkezleri konularını uzmanların karşılıklı olarak ele almaları gerektiğini söyledi. 
     





</TEXT>
</DOC>
