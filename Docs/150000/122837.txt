<DOC>
<DOCNO> 122837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/05/son/sondun05.html </URL>
<DATE> 2002/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
PEW'in araştırması "Türkiye'de TSK en gözde kurum" 
</HEADLINE>
<TEXT>

     ABD'nin önemli araştırma kuruluşlarından PEW Araştırma Merkezi'nin düzenlediği kamuoyu araştırması sonucunda, Türk halkının ezici çoğunluğunun Irak'ta savaşa karşı çıktığı ve Türk Silahlı Kuvvetleri'nin TSK en gözde kurum olduğu ortaya çıktı. 
     Kuruluşun 1005 kişiyi kapsayan ve 21 Temmuz - 9 Ağustos tarihleri arasında yapılan ankette, Türk halkının yüzde 83'ünün Irak'ta savaşa ve ABD'ye Irak için üs sağlanmasına karşı olduğu belirtildi. 
     Sadece yüzde 13'lük bir grup ABD'ye, Irak'a karşı destek verilmesinden yana görüş bildirdiler. Ankete katılanların yüzde 55'i genel olarak ABD hakkında olumsuz görüş dile getirirken, yüzde 30'luk bir grubun bu ülkeye olumlu yaklaştığı kaydedildi. 
     Kamuoyu araştırmasına göre, Türklerin yüzde 63'ü Irak'ta savaş çıkmasının Türkiye'yi olumsuz etkilemesinden ''çok kaygı duyarken'' ''biraz kaygılananların'' oranı yüzde 23, ''hiç endişelenmeyenlerin'' oranı da yüzde 12 oldu. Ankete katılanların yüzde 74'ü ABD'nin Irak'a karşı girişime hazırlanırken Türkiye ve benzeri ülkelerin çıkarlarını gözönünde bulundurmadığını savunurken ters yönde görüş belirtenlerin oranı 16 oldu. 
     Ankette, ülke içi konulardaysa TSK'nın en gözde kurum olduğu vurgulandı. Ankete katılanların yüzde 79'u TSK'yı tavip ederken, yüzde 16'lık bir grup karşı yönde görüş bildirdi. 
     Ekonomik konulardaysa ankete katılanların sadece yüzde 17's yaşam düzeylerinden memnun olduğunu dile getirdi. Geleceğe yönelik öngörülerdeyse daha olumlu bir tablo ortaya çıktı. Buna göre ankete katılanların yüzde 44'ü 5 yıl sonra ülkenin daha iyi durumda olacağına inandığını belirtirken, yüzde 19'luk bir azınlık işlerin daha kötüye gideceğini savundu. 
     





</TEXT>
</DOC>
