<DOC>
<DOCNO> 102857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/20/spor/yurundul.html </URL>
<DATE> 2002/08/20/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Yavuz aynı yolda 
</HEADLINE>
<TEXT>

     Bülent Yavuz, faal hakemlik hayatından sonra MHK’de göreve başladı. Ardından da bu kurulun başkanlığına geldi. Bu güne kadar eğitimci olarak yaptığı katkılar tartışılmaz. Ama senelerin kronikleşmiş hastalığı ev sahiplerine, bilhassa da medya - yönetim baskısıyla büyük takımları kollayan yönetimleri tedavi edemedi, aksine bu virüsü tırmandırdı. 
     Geçen sezon Türk hakemliği açısından çok kötü geçti. Herkesin bildiği, korkak, eyyamcı isimlere kritik karşılaşmalarda görev verildi. Örneğin Mutlu Çelik’ten sonraki yeni gözde Bülent Uzun, her maçın neticesini kendi yöntemiyle değiştiren yanlışlar yaptığı halde, son haftaların vazgeçilmez ismiydi. Stat terörü iyice tırmandı, MHK tamamen güven yitirdi. Federasyon Başkanı Haluk Ulusoy, kamuoyu ve kuruldaki arkadaşlarının baskısıyla istemeden çok sevdiği Bülent Yavuz’la yol ayrımına geldi. Ancak Dünya üçüncülüğünün ortalığı toz pembe yapması, Ulusoy’un Yavuz’la birlikteliğinin devamına zemin hazırladı. 
     Bu sezon öncesi hakemler ciddi bir hazırlık dönemi geçirdi. Bülent Yavuz, cesur ve standart yönetimler istedi, "Eyyam yapanların gözünün yaşına bakmam" dedi. "Takımların istemediği hakemleri de onların maçına vereceğiz" açıklamasını yaptı. Biz yine iyimserlik içine girdik. Ne de olsa geçmişten ders almışlardır dedik. Dünya üçüncüsü olmamızın moralinin hakemleri olumlu yönde etkileyeceğini düşündük. 
     Ama ne yazık ki daha ligin ikinci haftasında iyimserliğimiz karamsarlığa dönüştü. Beşiktaş yönetiminin hakem hatalarıyla Bursa’da iki puan kaybedilmesine gösterdiği aşırı tepki karşısında MHK günah çıkardı. Kocaeli maçına futbolu takip eden herkesin ne tip bir hakem olduğunu bildiği Ünsal Çimen’i tayin etti. Çimen de elinden geleni ardına koymadı. Şimdi büyük takımların seyircileri her sıkıştıkları maçta aynı eyyamları bekleyecekler. Az sayıdaki cesur hakemler de kaderleriyle baş başa kalacaklar. İşte son canlı örnek Pazar gecesi Ali Aydın, Kadıköy’de Fenerbahçe aleyhine çaldığı düdüklerde ve gösterdiği kartlarda haklı olduğu halde protestolara hedef oldu. Hem de Fenerbahçe sürekli pozisyonlar bulup, galip oynadığı halde. Beşiktaş gibi Fenerbahçe de son yirmi dakikaya yenik girse, Ali Aydın’ın nelerle karşı karşıya kalacağını kestirmek hiç de zor değil. 
     Bülent Yavuz aynı yolda devam ederse yine ligde adalet sağlanamaz, tribün terörü gerilemez. Ayrıca Türk hakemliği de Avrupa’da bir adım mesafe katedemez. Mantığımızın bir türlü almadığı konu ise, Türk futboluna önemli hizmetler veren federasyonun MHK yüzünden kendisinin bu kadar yıpratılmasına göz yumması. 
     



 SPOR 
























</TEXT>
</DOC>
