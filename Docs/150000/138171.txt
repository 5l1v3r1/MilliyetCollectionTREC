<DOC>
<DOCNO> 138171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/21/son/sondun16.html </URL>
<DATE> 2003/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
New York Times ''Türkiye ve ABD birbirine güvenmiyor'' 
</HEADLINE>
<TEXT>

     Türkiye ile ABD arasında sürdürülen görüşmelerin taraflar arasındaki güven eksikliğinden olumsuz etkilendiği öne sürüldü. New York Times gazetesi, görüşmelerin en zorlu konulardan birinin Kuzey Irak'taki Kürtler sorunu olduğunu belirterek Türkiye'nin savaş durumunda öncellikli hedefinin ABD'ye Saddam'ı devirmeye yardımcı olmaktan çok bir Kürt devleti kurulmasını önlemek olacağını da savundu. 
     The New York Times, Türkiye ile ABD arasında sürdürülen görüşmelerde en zorlu konulardan birinin Kürt sorunu olduğunu belirterek Türkler ile Kürtler arasındaki eskiye dayanan çatışmaların Türkiye'nin Bush Yönetiminin asker konuşlandırma talebine ilişkin hesaplarında ağırlıklı bir yer işgal ettiğini öne sürdü. 
     AKP Genel Başkanı Tayyip Erdoğan'ın Irak'ın Kürt bölgesinin geleceğinin müzakerelerde büyük bir yer işgal ettiği yolundaki açıklamalarına dikkat çeken New York Times, Erdoğan'ın savaş olması halinde Türkiye'nin öncellikli hedefinin ABD'ye Saddam'ı devirmeye yardımcı olmaktan çok Kürtlerin kendi devletini kurmasını önlemek olacağını ima ettiğini kaydetti. 
     Türkiye'nin bağımsız bir Kürt devleti kurulmasını önlemek için Kuzey Irak'a asker göndermek istediğine dikkat çeken gazete, "En az resmi açıklamalarda Amerikalılar ve Kürtler sanki kabul ediyorlar gibi ancak özel konuşmalardan anlaşılıyor ki Türkiye'nin planları, bu saldırgan amaçlarının bölgede derin kökleri olan etnik çatışmaları yeniden alevlendirmeyi tehdit etmesinden, Amerika'nın kendi savaş planlarını karmalaştırmasından ve Türkiye'nin Saddam sonrası Irak'ta Kürt bölgesini hüküm etmesinden korkan hem Amerikalılar, hem de Kürtler arasında derin bir rahatsızlık yaratmış gibi" yorumunu yaptı. 
     New York Times, bazı analistlerin Türkiye'nin bir Kürt devletinden çok korktuğu ve Kürtlerin eline geçmesini önlemek için Kerkük ve Musul petrol alanlarına el koymaya çalışabileceğinden de endişe duyduklarını ileri sürdü. 
     Türkiye'nin Kuzey Irak'taki bir Kürt devletinin ortaya çıkmaması için ellerinden geleni yapacakları görüşüne de yer verdi. 
     Amerikaların Kürt devleti kurma girişimini bloke etme güvencesi vermemesi halinde, Türkiye'nin soruna kendisinin el koymaya hazır göründüğünü de öne süren gazete, Türkiye ile ABD arasındaki müzakerelerin güven eksikliği nedeniyle zarar gördüğü değerlendirmelerine de dikkat çekti. Türk hükümetinin savaş durumunda ABD'nin Kürtlerin kendi devletini kurma çabalarını bloke etmek yerine onlara yardımcı olacağından korktuğu savını aktaran gazete, Prof. 
     Doğu Ergil'in "Türkler, Amerikalıların durüst bir aracı olacağına güvenmiyor ve Türkiye'nin Saddam'dan sonra Kuzey Irak'ı kontrol edeceğine de inanmıyor" görüşüne dikkat çekti. 
     
</TEXT>
</DOC>
