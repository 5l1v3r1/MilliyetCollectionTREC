<DOC>
<DOCNO> 127824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/30/son/sontur04.html </URL>
<DATE> 2002/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'de 82 bin Türk patron var.. 
</HEADLINE>
<TEXT>

     Türkiye, AB'ye üye olmak için çetin bir mücadele verirken, AB ülkelerinde kendi işyerini açarak işçilikten patronluğa geçen Türk girişimcilerin sayısı ve bulundukları ülkelerin ekonomisindeki ağırlıkları giderek artıyor. 
     15 AB ülkesindeki Türk girişimcilerin sayısı 2002 yılında 82 bin 300'e ulaştı. Bu yılki toplam ciroları 35 milyar Euro'ya ulaşan Türk girişimciler, bulundukları ülkelerde 9.2 milyar Euro tutarında yatırım gerçekleştirdi. 
     Türklere ait işletmeler toplam 411 bin kişiye istihdam sağlıyor. Türkiye Araştırmalar Merkezi Vakfı'ndan edinilen bilgiye göre, AB'deki Türk girişimcilerin sayısı özellikle son 6 yılda hızlı bir artış gösterdi. 
     1996 yılında 56 bin 500 olan Türk girişimci sayısı, 2002'de 82 bin 300'e ulaştı. 2002 itibariyle en fazla sayıda Türk girişimci 56 bin 800'le, Türk'lerin en yoğun olarak yaşadığı AB ülkesi olan Almanya'da bulunuyor. Almanya'yı, 8 bin 200 Türk girişimci ile Fransa, 6 bin girişimci ile Hollanda izliyor. Daha sonra 5 bin'le Avusturya, 2 bin 300'le Belçika, 1600'le İngiltere, 1000 girişimci ile Danimarka ve 500 girişimci ile İsveç geliyor. 
     
     YILDA 9.2 MİLYAR EURO'LUK YATIRIM 

     AB'deki Türk girişimcilerin 2002 yılında işletme başına ortalama 112 bin Euro olmak üzere, toplam yatırımlarının 9,2 milyar Euro olduğu belirlendi. Türklerin, 1996 yılında 5.6 milyar Euro olan AB ülkelerindeki yıllık yatırım tutarı, 1998'de 7 milyar, 2000'de 8.9 milyar, 2002'de de 9.2 milyar dolara yükseldi. 
     Türk girişimcilerin 1996'da 21.8 milyar Euro olan toplam cirolarının, 1998'de 28.7 milyar, 2000'de 34.8 milyar,2002'de de 35 milyar Euro'ya ulaştığı belirlendi. 
     Buna göre Türkler bu yıl işletme başına ortalama 425 bin Euro cira gerçekleştirdi. 
     Anılan dönemde Türkler'e ait işyerlerinde çalışan sayısı da yaklaşık olarak ikiye katlandı. 2002 yılında işletme başına ortalama çalışan sayısı 5 olan Türk işverenler toplam 411 bin kişiye istihdam sağlıyor. 
     
     AB'DE 3.8 MİLYON TÜRK YAŞIYOR 

     Bu arada 15 AB ülkesinde yaşayan Türkler'in toplam sayısının ise 3 milyon 767 bin olduğu belirlendi. AB'deki Türkler'in 2 milyon 637 bin kişiyle büyük bölümü Almanya'da yaşıyor. Almanya'yı 367 bin kişiyle Fransa, 270 bin kişiyle Hollanda, 203 bin kişiyle Avusturya izliyor. Belçika'da 110 bin, İngiltere'de 70 bin, Danimarka'da , İsveçte'te de 37 bin Türk bulunuyor. 
     





</TEXT>
</DOC>
