<DOC>
<DOCNO> 130236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/11/son/sontur13.html </URL>
<DATE> 2003/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP Kongresi'nde Mesut Yılmaz'ın posteri niye yok 
</HEADLINE>
<TEXT>

     ANAP Genel Başkanvekili Ekrem Pakdemirli, ''ANAP bir devdi ama dev şimdi yaralı. Bunun için seçilecek genel başkan tacrübeli olmalıdır'' dedi. 
     Pakdemirli, ANAP 3. Olağanüstü Büyük Kongresi'nde Genel Başkanvekili olarak yaptığı açılış konuşmasında, iki yanlışa işaret etmek istediğini söyledi. 
     Bir önceki Genel Başkan Mesut Yılmaz'ın salonda posterinin olmamasını ''kınadığını'' söyleyen Pakdemirli, kendi imzasının kullanılarak delegelere dağıtıldığını belirttiği ''Ekstralarınız ödenmeyecek'' yazısını da reddettiğini ifade etti. 
     Ülkenin tarihin en kritik döneminden geçtiğini belirten Pakdemirli, 3 Kasım seçimlerinin, tepki oylarıyla iktidara hazır olmayan bir partiyi tek başına iktidara getirdiğini ileri sürdü. İktidara verilen avansın dolmak üzere olduğunu savunan Pakdemirli, ''3 Kasım seçimleri, bizim için yıkım oldu. Haketmemiştik, moralimiz bozuldu. Onun için burada toplandık'' diye konuştu. 
     Genel Başkanvekili seçildikten sonra teşkiatlarla ve yöneticilerle toplantı yaptığını ve bu toplantılar sonucunda alınan seçim yenilgisinin ana sebebinin ''ekonomik kriz'' olarak ortaya çıktığını belirten Pakdemirli, ''Krizin faturası çıktı ve koalisyon ortaklarıyla beraber nasibimizi aldık'' dedi. 
     Yolsuzluk söylentilerinin, partinin misyonunu ve vizyonunu kaybetmesinin, iktidar dönemlerinin yıpratmasının, ortadireğin unutulmasının, teşkilat ile ilgilenilmemesinin, parti yönetimine duyulan güvenin azalmasının ve ''hükümet içinde tavır konulamamasının'' seçim yenilgisinin tali sebepleri olduğunu belirten Pakdemirli, ''ANAP, tek başına iktidar dönemleri ile değerlendirilmelidir. ANAP bir devdi ama dev şimdi yaralı. Bunun için seçilecek genel başkan tacrübeli olmalıdır'' görüşünü dile getirdi. 
     ANAP'ın maddi sorunlar yaşadığı haberlerinin doğru olmadığını anlatan Pakmedirli, kasada 1.5 trilyon lira para olduğunu, yapılacak ödemelerin ardından geriye 720 trilyon kalacağını söyledi. Pakdemirli, konuşmasının ardından kongre salonunda bulunanları ANAP selamı yapmaya davet etti. 
     
     ''YILMAZ'IN RESMİ'' 

     ANAP Genel Başkan Yardımcısı ve Merkez Karar ve Yönetim Kurulu MKYK tarafından kongre sorumlusu olarak seçilen Feyzi İşbaşaran, Mesut Yılmaz'ın posterinin salonda yer almamasını Yılmaz'ın kendisinin istediğini bildirdi. 
     Dün Yılmaz ile telefonda görüştüğünü belirten İşbaşaran, Yılmaz'ın kendisine, ''Kongereye gölge düşmemesi için resmimi asmayın. Sadece mesajımı okusanız yeterli'' dediğini aktardı. İşbaşaran, bunun üzerine salonda Mesut Yılmaz'ın resminin asılmadığını kaydetti. 
     
</TEXT>
</DOC>
