<DOC>
<DOCNO> 114449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/22/son/soneko20.html </URL>
<DATE> 2002/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Pancar fiyatı belirlendi... 
</HEADLINE>
<TEXT>

     Sanayi ve Ticaret Bakanı Ahmet Kenan Tanrıkulu, 2002 yılı için yüzde 16 polar şeker içeren ve firesi düşürülmüş 1 kilogram A kotası pancar fiyatının, 74 bin lira olarak belirlendiğini açıkladı. 
     Tanrıkulu, yaptığı yazılı açıklamada, böylelikle 2001 yılında kiloda 50 bin TL olarak açıklanan pancar fiyatına göre yüzde 48'lik artış sağlandığını belirtti. 
     Tanrıkulu, bu fiyata ilave olarak ödenecek polar farkı, diğer prim ve tazminatlar ile A kotası ortalama pancar fiyatının, kiloda 80 bin TL'ye ulaşacağının tahmin edildiğini kaydetti. 
     Şeker Kanunu ve Hammadde ve Şeker Fiyatları Yönetmeliği gereğince, 2002 yılından itibaren pancar fiyatlarının, üretici temsilcileri ile şirketler arasında mutabakata varılmak suretiyle belirlendiğini hatırlatan Tanrıkulu, Pankobirlik ile Türkşeker yetkilileri arasında, 24.9.2002 tarihinde başlatılan müzakerelerin mutabakatla sonuçlandırıldığını kaydetti. 
     Tanrıkulu, fiyat belirlenmesine ilişkin yapılan teknik çalışmaların, ''üretici maliyetleri, toptan eşya fiyat endeksindeki TEFE değişmeler, alternatif ürün fiyat pariteleri, dünya pancar fiyatları'' esas alınarak yürütüldüğünü söyledi. 
     Pancar üreticilerinin, yüzde 41 oranında kar edecek şekilde ürünlerini değerlendirmiş olacaklarını kaydeden Tanrıkulu, ''2002 yılı için hedeflenen TEFE oranı yüzde 31 iken, üreticilere hepsi dahil yüzde 60 oranında fiyat artışı sağlanmış bulunmaktadır. Ayrıca üreticilerimizin ürününe, alternatif ürünlerin fiyat düzeyinde ve dünya fiyatlarının yüzde üzerinde fiyat verilmiştir'' dedi. 
     
     ''2 MİLYON KOTA TAHSİS ETTİK'' 
     Bakan Tanrıkulu, 2002 yılında üreticilere bir önceki yıla göre yüzde 17 oranında artışla, 2 milyon ton daha fazla kota tahsis ettiklerini de vurguladı. 
     Hammadde ve Şeker Fiyatları Yönetmeliği'nde, üreticilere pancar fiyatına ilave olarak, polarizasyon farkı ile diğer ayni ve nakdi desteklerin süreklilik içinde ödenmesini garanti altına aldıklarını kaydeden Tanrıkulu, şöyle devam etti 
     ''Üreticilerimizle dayanışma içinde yürüttüğümüz çalışmalarımız sayesinde, sektörün en büyük işleyicisi durumundaki Türkşeker ve Pankobirlik fabrikaları 2001 yılında bilançolarını kar ile kapatmış bulunmaktadır. 2002 yılı ürün fiyat müzakerelerinde, bir kez daha kanıtlanan, karşılıklı güvene dayalı ve sağlam temellere oturtulmuş Pankobirlik-Türkşeker işbirliğini bir kez daha kutluyor, fiyatın üreticilerimize, sanayicilerimize ve ülkemize hayırlı olmasını diliyorum.'' 
     





</TEXT>
</DOC>
