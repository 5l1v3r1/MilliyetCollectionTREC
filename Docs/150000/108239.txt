<DOC>
<DOCNO> 108239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/18/son/sondun01.html </URL>
<DATE> 2002/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD İstihbaratı, 11 Eylül öncesinde uçaklardan haberdarmış 
</HEADLINE>
<TEXT>

     ABD'ye yapılan 11 Eylül saldırılarından önce istihbarat birimlerinin, teröristlerin uçakları bir silah olarak kullanabileceklerine dair bilgileri olduğu, ancak daha çok denizaşırı saldırı ihtimali üzerinde durulduğu bildirildi. 
     11 Eylül öncesindeki istihbarat eksikliği konusunda yürütülen Kongre soruşturmasına yakın, adının açıklanmasını istemeyen bir kongre yetkilisi, muhtemel saldırılar konusunda özellikle 2001 Haziran'ında birçok istihbarat ele geçirildiğini, ancak teröristlerin o gün New York ve Washington'ı vuracakları konusunda kesin bilgi olmadığını söyledi. 
     Yetkili, ''Bir şeyler yapmayı planladıklarına dair stratejik uyarılar almıştık, ancak eksik olan gün, zaman ve yöntem gibi taktik bilgilerdi'' dedi. 
     Yetkili, ABD toprakları içinde saldırı olacağı konusunda pek çok istihbarat edinildiğini, ancak birçok kişinin daha çok denizaşırı terörist saldırı ihtimali üzerinde durduğunu belirtti. 
     Kongre soruşturmasında yer alan yetkililer, 400 binden fazla belgeyi incelediler ve 500 kadar kişiyle görüştürler. 
     
     ABD İSTİHBARATI MERCEK ALTINDA 
     El Kaide'nin terörist silah olarak uçaklarla saldırmayı planladığını Amerikan istihbarat ajanslarının daha önceden bildiği konusu, ABD Temsilciler Meclisi ve Senato istihbarat komitelerinden oluşturulan ortak araştırma komitesinin oturumunda gündeme getirilecek. 
     Bu tür belgeler, ortak istihbarat komitesinin oturumunda ilk kez kamuya açıklanacak. Komitenin cevap aradığı temel soru, ''11 Eylül saldırıları önlenebilir miydi '' olacak. 
     Oturumda, komitenin baş araştırmacısı Eleanor Hill, 30 sayfalık bir rapor sunarak, Amerikan istihbarat komitesinin tehdit düzeyine ilişkin bilgilerini ifşa edecek. Hill, daha önce Pentagon'da müfettiş olarak görev yapıyordu. İstihbarat kuruluşlarıyla yakın çalışan Hill, Mayıs ayında Temsilciler Meclisi ve Senato'nun ortak araştırmasını yönetmesi için seçilmişti. 
     Şu ana kadar, terörist faaliyete ilişkin kamuya açıklanan tek doğrudan ipucu, Ulusal Güvenlik Ajansı'nın kaydettiği, ancak İngilizce'ye çevirmediği Arapça bir konuşmada, New York ve Washington'daki saldırılardan bahsedilmesi. 11 Eylül'den bir gün önce kaydedilen mesajda, Afganistan'daki bir kişi, Suudi Arabistan'daki bir başka kişiye, ''maç yarın başlıyor. Yarın saatler sıfır olacak'' demişti. 
     Temsilciler Meclisi ve Senato İstihbarat komiteleri, aynı zamanda istihbarat kuruluşlarının neden ellerindeki bilgileri koordinasyon içinde değerlendiremediklerine de yanıt arayacak. 
     Şu ana kadar araştırmacıların, Amerikan istihbaratının saldırıları engelleyebileceğine ilişkin kesin verilere ulaşamadığı, ancak hükümetin, El Kaide tehdidine yönelik elindeki birçok bilgiyi değerlendiremediği sonucuna vardığı belirtiliyor. 
     





</TEXT>
</DOC>
