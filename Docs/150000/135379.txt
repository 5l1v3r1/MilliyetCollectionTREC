<DOC>
<DOCNO> 135379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/06/siyaset/siy02.html </URL>
<DATE> 2003/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
YÖK’ten hükümete "reform" uyarısı... 
</HEADLINE>
<TEXT>

Üniversitelerde reformun mutabakatla oluşması gerektiğini belirten Gürüz "Sayısal çoğunluğu olan iktidar, kendi yöntemiyle yapacağını yaparsa, sonucuna katlanır." 
     BURCUM DEVREZ İstanbul 

     YÖK Başkanı Prof. Dr. Kemal Gürüz, hükümetin üniversitelere yönelik yapacağı reformlarla ilgili olarak, "Siyasi iktidarın Meclis’te fazlasıyla sayısal çoğunluğu var. Kendi yöntemiyle yapacağını yapar, sonuçlarına herkes katlanır. Biz bu şekildeki düzenlemelerin yararlı olmayacağını ifade ediyoruz" dedi. 
     Üniversite rektörlerinin İstanbul’da yaptığı toplantı sonrası açıklama yapan Gürüz, yükseköğretimdeki yasal düzenlemeler için geniş bir mutabakat yanında uzmanlarca hazırlanan ayrıntılı raporlar üzerinde yürütülen uzun süreli çalışma ve tartışmalarla siyasal güven ortamı gerektiğini vurguladı. 
     "Büyük Atatürk’ün dahi üniversite reformunu bu yolla ve iki sene gibi o günün siyasi koşullarına göre çok uzun sayılacak bir sürede gerçekleştirdiği asla unutulmamalıdır" diyen Gürüz, şunları söyledi "Cumhuriyet’in temel ilkelerine sadakati tartışılmaz olan Türk üniversiteleri, yükseköğretimde yukarıda değinilen hususlar dışında yapılacak yasal düzenlemelerin uzun vadede sakıncalara yol açabileceğini kamuoyuna önemle duyurur." Gürüz, vatanın bölünmez bütünlüğünden ödün vermeyecekleri gibi, bu ilkelerden de ödün veremeyeceklerini belirtti. 
     



 SİYASET 















</TEXT>
</DOC>
