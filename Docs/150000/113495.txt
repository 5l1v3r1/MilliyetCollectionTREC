<DOC>
<DOCNO> 113495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/17/son/sonspo21.html </URL>
<DATE> 2002/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Süeyya Ayhan'a bir yılın sporcusu ödülü daha... 
</HEADLINE>
<TEXT>

     Özel Uğur Koleji öğrencilerinin oylarıyla yılın en iyi sporcusu seçilen 1500 metre Avrupa Şampiyonu atlet Süreyya Ayhan, bu okulu ziyaret etti. 
     Antrenörü Yücel Kop ve Atletizm Federasyonu Genel Sekreteri Ayhan İnanlı ile birlikte okula gelen Süreyya Ayhan'a öğrenciler büyük ilgi gösterirken, imza alabilmek için adeta birbirleriyle yarıştılar. 
     Yılın en iyi sporcusu kupasını Özel Uğur Koleji Kurucusu Kemal Koçak'ın elinden alan yıldız sporcu, kendisine hediye edilen reşat altınını ise okul aile birliğine bağışladı. 
     ''Rüzgarın kızı'' tezahüratlarıyla karşılanan Süreyya Ayhan, öğrencilerin sorularını yanıtlarken, ''Sadece spor yapmak çok şey ifade etmiyor. Spor ile eğitimi bir arada yürütmelisiniz'' dedi. 
     İnsanların yetersizlikleri mazeret göstermesini kabul etmediğini kaydeden Süreyya Ayhan, şöyle konuştu 
     ''Eldeki imkanları en verimli şekilde kullanarak istenilen yerlere gelinebileceğine inanıyorum. Türkiye'de atletizmin anlamını dahi bilmeyen insanlar vardı. Atletizmi tanıtmak ve atletizmci sayısını artırmak için de başarı gerekiyordu. İlerde buradaki öğrenciler arasından da iyi sporcular çıkabilir.'' Süreyya Ayhan, 10 yıl daha faal olarak yarıştıktan sonra, farklı yerlerde yine atletizme hizmet etmeyi sürdürmeyi planladığını sözlerine ekledi. 
     İstanbul Muharip Gaziler Derneği'nce verilen yılın sporcusu ödülüyle güne başlayan Süreyya Ayhan, ikinci yılın sporcusu ödülünü de Özel Uğur Koleji öğrencilerinden alırken, akşam Türkiye Skal Kulüpleri tarafından Türkiye'nin tanıtımına yaptığı katkılardan dolayı alacağı ödülle günü tamamlayacak. 
     





</TEXT>
</DOC>
