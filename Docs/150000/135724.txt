<DOC>
<DOCNO> 135724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/07/son/soneko30.html </URL>
<DATE> 2003/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayram için şeker alan yok 
</HEADLINE>
<TEXT>

     Kurban Bayramı'nın yaklaşmasına rağmen şeker satışlarının istenen düzeyde olmadığı, bazı işletmelerin de üretime ara verdiği bildirildi. 
     Şeker toptancılarından Ahmet Söke, çikolata, lokum ve diğer şeker türlerinin satışının geçen yıllara oranla büyük ölçüde düştüğünü söyledi. 
     Misafir şekerlerinin fiyatlarının 3 aydan beri değişmediği kaydeden Söke, bazı fabrikaların piyasadan yeteri kadar talep gelmediği için üretime ara verdiğini belirterek, şu bilgileri verdi 
     ''Ramazan bayramından sonra toz şekere zam geldi ama üreticiler bunu ürünlerine yansıtmadılar. Fiyatların artmamasına, Ramazan bayramındaki düzeyde kalmasına rağmen, beklediğimiz satışı yapamıyoruz. Vatandaş, Ramazan Bayramı'nda aldığı misafir şekerinin tamamını kullanmadığı için şeker talebi eskisi gibi değil. Müşterilerinden yeterli siparişi alamayan ve bayilerinde fazla miktarda stok şekeri bulunan bazı işletmeler üretime ara verdi. Piyasa durgun olduğu için üretim de fazla yapılmıyor.'' Marketlerde, kuruyemişçilerde ve pastanelerde çikolatalar türlerine göre kilosu 8 ila 15 milyon, yaprak çikolatalar 5 ila 16 milyon, pralin çikolatalar 4 ila 6 milyon, meyveli şekerler 5 ila 7 milyon, lokumlar 2.5 ila 3.5 milyon, badem şekerleri 6 ila 12 milyon, drajeler ise 12 ila 14 milyon liraya satılıyor. 
     





</TEXT>
</DOC>
