<DOC>
<DOCNO> 110943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/03/son/sondun02.html </URL>
<DATE> 2002/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak tasarısı BM GÜvenlik Konseyi'ne sunuldu 
</HEADLINE>
<TEXT>

     Irak'a karşı askeri operasyona hazırlanan ABD ile İngiltere tarafından hazırlanan karar tasarısı Güvenlik Konseyi üyelerine dağıtıldı. 
     Silah denetimleri başlamadan önce Irak'ın, kimyasal-biyolojik-nükleer silahlar ve balistik füze yapımıyla ilgili programlarını açıklamasını ve bunların muhafaza edildikleri yerlerin adreslerini vermesini öngören tasarı, denetçilere, başkanlık sarayları dahil her yerde arama yapma yetkisi veriyor. 
     Tasarıya göre, Irak bu kararlara harfiyen uymadığı takdirde BM üyesi ülkeler Irak'a karşı ''her yola'' başvurabilecekler. 
     Tasarı kabul edildiği takdirde Irak, karar BM Genel Sekreteri tarafından tebliğ edildikten 7 gün içinde buna uyup uymayacağını açıklayacak. 
     Silah denetçilerini korumak için güvenlik güçleri gönderilmesini öngören ABD-İngiliz ortak tasarısına göre, denetçiler gerekli gördükleri takdirde, silah ve malzemenin kaçırılmasını önlemek amacıyla, Irak'taki karayolları ile hava sahalarını kapatma yetkisine de sahip olacak. 
     Tasarıda BM silah denetçilerine, Iraklı bilim adamlarını ülke içinde veya dışında sorguya çekme hakkı da tanınıyor. 
     Tasarının ne zaman oylanacağı bilinmiyor. Konseyin veto yetkisine sahip üyelerinden Rusya ve Fransa, Irak'a karşı ilk aşamada kuvvet kullanılmasına karşı çıkıyor. 
     





</TEXT>
</DOC>
