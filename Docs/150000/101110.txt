<DOC>
<DOCNO> 101110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/10/spor/ykocaomer.html </URL>
<DATE> 2002/08/10/ </DATE>
<TIME>  </TIME>
<AUTHOR> YAVUZ KOCAÖMER  </AUTHOR>
<HEADLINE>
Beşiktaş ve engelliler 
</HEADLINE>
<TEXT>

     Beşiktaş’ın engelliler sporuna bakış açısı, Galatasaray ve Fenerbahçe’den biraz farklı. 1998 yılında efsane Başkan Süleyman Seba’nın desteğiyle kurulan Beşiktaş Engelliler Spor Kulübü bugün basketbol, tenis, yüzme, atletizm, futbol ve masa tenisi gibi branşlarda faaliyet gösteriyor. 
     Beşiktaş Belediye Başkanı Yusuf Namoğlu’nun destekleriyle, güzel bir kulüp ve sosyal tesis binasına sahipler. Süleyman Seba’dan sonra Serdar Bilgili bayrağı devralıyor ve Beşiktaş Engelliler Spor Kulübü’nü desteklemeye devam ediyor. Bir de bu işe gönül vermiş Beşiktaşlılar var. Bunlarında en başında TESYEV’in de mütevelli üyesi olan Hasan Gocay geliyor. Gerçi son zamanlarda başlangıçta ilgisini eksik etmeyen Hasan Arat, biraz olaydan uzaklaşmış gibi gözüküyor, ama genelde baktığımızda, Beşiktaş kendi adını taşıyan engelliler kulübüne sahip çıkmış. Bu bakımdan da Galatasaray ve Fenerbahçe’den ayrılıyor. 
     Tüm ekonomik zorluklara rağmen herkes engelli sporcular için bu camiada bir şeyler yapabilme çabasında. Beşiktaş camiası biraz daha destek verip, bu kulübe sahip çıkarsa, bir süre sonra futbolda elde edemedikleri başarıyı, özellikle tekerlekli sandalye basketbolunda elde edebilirler. Yani, Beşiktaş Engelliler Tekerlekli Sandalye Basketbol Takımı birkaç sene içinde, bu camiaya bir Avrupa Şampiyonluğu getirebilir ve Türkiye’nin de yüzünü ağartır. 
     Bu bakımdan böyle güzel bir girişimin tüm Beşiktaşlılar tarafından desteklenmesi beklenmektedir. Beşiktaş’ın ve yöneticilerin bu asil davranışı, aslında küçük, büyük tüm kulüplerimize örnek olmalıdır. 
     
     



 SPOR 


























</TEXT>
</DOC>
