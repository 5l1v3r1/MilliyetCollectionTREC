<DOC>
<DOCNO> 140356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/03/son/sonspo12.html </URL>
<DATE> 2003/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor, İzmir'de aldığı 1 puana seviniyor 
</HEADLINE>
<TEXT>

     Birinci Süper Futbol Ligi'nde, UEFA Kupası'na kalabilmek için mücadele eden Gaziantepspor, İzmir'de Altay deplasmanından aldığı bir puana sevindi. 
     Profesyonel Futbol Şube sorumlusu Asım Atmaz, ligde kötü günler geçiren ve hafta içinde teknik direktör değişimine giden Altay karşısında, iyi oynamamalarına karşın alınan bir puanın iyi olduğunu söyledi. 
     Altay'ın kümede kalabilmesi için en azından kendi sahasında kazanmak zorunda olduğunu, Gaziantepspor'un ise üst sıralardan kopmamak için sahaya puan hedefiyle çıktığını kaydeden Atmaz, şöyle dedi 
     ''Kötü oyunumuza bir mazeret bulmak istemiyorum. Ancak, 10 günden bu yana kent merkezine yağan kar nedeniyle tesislerimiz ve diğer statların kötü durumu antrenman yapmamızı engelledi. Önce Elazığspor maçımız ertelendi. Daha sonra Altay maçına hazırlanmak için yeniden antrenman sahası aramaya başladık. Futbolcular doğru, dürüst çalışma yapamamaktan dolayı strese girdi, konsantrasyon düştü. Altay maçındaki kötü oyunu buna bağlıyoruz. Sürekli saldıran, golü düşünen rakibimiz karşısında alınan 1 puanı kazanç olarak görüyoruz. 3-4 haftadan sonra ilk kez bir deplasman maçından puan çıkartabildik. '' Atmaz, Gaziantepspor'un ilerleyen haftalarda daha iyi futbol ortaya koyacağını, cuma akşamı yapacakları Adanaspor maçı ile ligde çıkışa geçeceklerine inandığını ifade ederek, ''Takım gerçek gücünü Adanaspor maçında ortaya koyacaktır. Kısıtlı bir kadroya rağmen Gaziantepspor ligdeki varlığını en iyi şekilde sürdürmeye kararlıdır'' diye konuştu. 
     Bu arada, kırmızı-siyahlılar teknik sorumlu Nurullah Sağlam yönetiminde, bugün yaptığı ilk antrenmanla Adanaspor maçı hazırlıklarına başladı. Haftalar sonra Celal Doğan tesislerinde ilk antrenmanı yapma fırsatı bulan futbolcular ve teknik kadronun keyifli olduğu gözlendi. 
     Teknik sorumlu Nurullah Sağlam, Altay maçının geride kaldığını şimdi Adanaspor maçını düşünmek zorunda olduklarını kaydederek, şöyle dedi 
     ''Bu hafta kendi sahasında kaybeden Adanaspor ile oynayacağız. Ligde tüm maçlar zorlu ve çekişmeli. Kıran kırana bir mücadele yaşanıyor. Bu hafta hem taktik, hem de sistem anlamında çok daha iyi olacağımız inancındayım. Başarılı olmak için elimizden geleni yapıyoruz.'' Gaziantepspor, akşam saatlerinde tesislerde ikinci bir antrenman daha yapacak. 
     





</TEXT>
</DOC>
