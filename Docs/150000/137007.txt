<DOC>
<DOCNO> 137007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/16/guncel/gun03.html </URL>
<DATE> 2003/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Annesinin kaleminden Fazıl Say 
</HEADLINE>
<TEXT>

Sağlık sorunlarıyla dünyaya gelen piyanist Say’ın hayatını annesi kitaplaştırdı... 
     SEMRA KARDEŞOĞLU İstanbul 

     Piyanist Fazıl Say’ın annesi Gürgün Say, dudağı yarık ve damağı yırtık doğan oğlunun hayatını kitaplaştırdı. Daha önce "Müziğin Doruğuna Fazıl Say Yolculuğu" adıyla yayımladığı kitabı 5 haftada, çok acele yazdığını kaydeden Say, "Titiz bir çalışma yapmak istedim. Üçlü bir seri olarak çıkacak kitabın ilkinde Fazıl’ın kimsenin bilmediği 0 - 7 yaş dönemini anlattım" dedi. Bodrum’da yaşayan eczacı Say’ın, kitabından bazı bölümler şöyle 
     "Fazıl önemli bir sorunla dünyaya gelmişti Dudağı yarık ve damağı yırtıktı. Sigara içtiğim için mi böyle oldu diye içim içimi yerdi. Fazıl’ınki en ağır vakalardan biriydi. İlk ameliyatı üç aylıkken yapıldı." 
     
     Korkunç fotoğraflar 
     "Ağız bölgesindeki yarığın fotoğraflarını çektirdim. O korkunç fotoğrafları ABD, İngiltere ve Fransa’daki hastanelere postaladım. Cevaplar geldikten sonra ilk iş o fotoğrafları yok ettim. Günün birinde Fazıl’ın eline geçmesinden korktum." 
     "Fazıl iki yaşındaydı. Kitap okurken müzik dinleme alışkanlığım vardı. Bir plak koyar, çalışmaya başlardım. Müzik başladığında Fazıl yaramazlığı bırakırdı. Aynı plağın 5 defa çalınmasını isterdi. Ona plak çalmayı öğrettim. Fazıl, 100 kadar plak arasından bulup çalıyordu." 
     
     Babasına sarılamadı 
     "O günlerde solcular bir bir cezaevine gönderiliyordu. Arananlar arasında bulunan Fazıl’ın babasının Ahmet Say işkence görmeden cezaevine girmesini sağladık. Babasının görmek istemesi üzerine Fazıl’ı cezaevine götürdüm. Bana, Ziyaret hakkını kullandın, çocuk yalnız girecek’ dediler. Sonuçta iş, yeni yürümeye başlayan Fazıl’a kaldı. Çocuk arada bir yerde dikildi kaldı. O sırada ortalık karıştı, Fazıl ezildi ezilecek. Önümdeki askerleri iterek yolu açtım. Çocuğu kaptım, aldım." 
     



 GÜNCEL 














</TEXT>
</DOC>
