<DOC>
<DOCNO> 125175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/17/son/soneko09.html </URL>
<DATE> 2002/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Memurun gözü zamda 
</HEADLINE>
<TEXT>

     Memur, geçici bütçe ile birlikte çıkacak zam kararını bekliyor. 
     Ekonomi yönetiminin üç aylık geçici bütçe çalışmaları devam ederken, memura yapılacak yılbaşı zammı için hükümete sunulmak üzere 3-4 alternatif üzerinde duruluyor. 
     Geçici bütçe konusunda son günlere gelinirken Pazar günü Devlet Bakanı ve Başbakan Yardımcısı Abdüllatif Şener, Devlet Bakanı Ali Babacan ve Maliye Bakanı Kemal Unakıtan ile Devlet Planlama Teşkilatı DPT , Maliye Bakanlığı ve Hazine Müsteşarlığı'ndan bürokratların katıldığı bir toplantı gerçekleştirildi. 
     Dün akşam saatlerinde ise DPT, Hazine ve Maliye bürokratları bir araya gelerek geçici bütçe üzerinde çalıştı. 
     
     MEMURA ZAM ALTERNATİFLERİ 

     Bütçedeki rakamlar konusunda bir oynama beklenmezken, bürokratların daha çok memur zammı üzerinde çalıştıkları öğrenildi. 
     Memurlar, sözleşmeliler ve memur emeklileri etkileyecek yılbaşı zammı henüz kesinleşmezken, bunun için hükümete sunulmak üzere 3-4 alternatif hazırlandığı ifade ediliyor. 
     Bu alternatifler içinde yüzde 10'luk zam, ilk üç ay yüzde 5, Nisan ayında yüzde 5 zammı kapsayan 5 5 formülü ve küçük memura daha fazla zam gibi alternatifler bulunuyor. 
     Edinilen bilgiye göre, memura yüzde 10 zam verilmesi yönündeki ağırlıklı görüş sürüyor. 
     Bunun yanında, küçük memura daha fazla zam formülüne ise bazı memurların maaşlarının yöneticilerinin üzerine çıkması nedeniyle ekonomi bürokratlarınca sıcak bakılmıyor. 
     Ekonomi bürokratları bu alternatiflerin hazırlanmasının ardından son kararı siyasi iradenin vereceğine dikkat çekiyor. 
     
     GEÇİCİ BÜTÇE RAKAMLARI 

     Öte yandan geçici bütçenin basına da yansıyan rakamlarında bir değişiklik olmasının beklenmediğini vurgulayan bürokratlar, çalışmaların yarın yapılacak Bakanlar Kurulu toplantısına yetiştirilmesine çalışıldığını belirttiler. 
     Ekonomi bürokratları, geçici bütçeye son şeklinin Bakanlar Kurulu'nda verilmesinin ardından, Perşembe veya Cuma günü Meclis Plan ve Bütçe Komisyonu'na indirilebileceğine dikkati çektiler. 
     
</TEXT>
</DOC>
