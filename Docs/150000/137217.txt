<DOC>
<DOCNO> 137217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/17/spor/spo01.html </URL>
<DATE> 2003/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
SİYAH BAYAZ KORKU FİLMİ 2-1 
</HEADLINE>
<TEXT>

Beşiktaş ilk 11 dakikada fırtına gibi esti, İlhan ve Ahmet Dursun ile öne geçti. Ancak ikinci yarıda soğuk terler döktü, üç puanı güçlükle söktü 
90 dakika      MEHMET DEMİRKOL 

     Beşiktaş’ın ilk 11 dakikadaki oyunu görülmeye değerdi. Ancak ikinci devrede düştüğü durum da, üzerinde çok durulması ve analiz edilmesi gereken bir noktayı işaret ediyor. 
     Maç başlar başlamaz, Tayfur, Pancu ve Yasin’in yarattığı akınlarda, hep daha çevik ve kalabalıklardı. İlhan tam bir yıldız gibi parıldıyordu. 3. dakikada Maldaraşanu’nun pasında, Tayfur’un kaleciden dönen topunda bulduğu gol tribünlere umut verdi. Fark gelecek gibiydi. Bu kalabalık ve başarılı orta saha üstünlüğü, ileri hattın ceza sahası içinde, ağır Saffet ve Uche ile başbaşa kalması anlamına geliyordu. Ve tabii çok pozisyon bulmaları anlamına da... İlhan’ın 6’da Zdravkov’da kalan füzesi, 8’de üst direkte patlayan şutu muhteşemdi... 11’de bu kez Yasin derin ve şık bir pasla İlhan’ı gördü, o da Ahmet Dursun’u ve fark umudu gelen ikinci gol... Ama İstanbul bundan sonra uyandı. Selçuk, Saido ve Alex müthiş alan daraltarak herşeyi tersine çevirdiler. Beşiktaş orta sahası tıkandı. Kanatları da kullanamadılar ve İlhan ile Ahmet Dursun beslenemez oldu. Tayfur ve Yasin kademe içinde eridiler. Uzun top denemeleri de İstanbul savunmasına takıldı. Penaltı itirazlarıyla sonuçlanan iki pozisyon dışında, ilk yarı bu şekilde bitti. 
     Bu sıkışıklığı çözecek adam kağıt üzerinde belliydi... İkinci yarıda Sergen bu planla oyuna girdi. Ama Lucescu, ikinci yarıyı Prag maçının provasına çevirip, İlhan’ı oyundan çıkarınca, kontrol İstanbul’a geçti. Pancu, Sergen ve Ahmet Dursun dışındaki oyuncular, sahalarında oyunu kabul ediyorlardı. Sergen’in pasları bilinen etkinlikte olmayınca, Ahmet Dursun Saffet ve Uche arasında eridi. Lucescu sıkıntıya girince, 67’de Nouma’yı oyuna alıp, forveti ikiledi, ama ne gariptir, saniyeler sonra ilk pozisyonunu bulan İstanbulspor, Selçuk ile farkı bire indirdi. Maç da beklenmedik şekilde dengeye geldi. Aykut Kocaman, iki kanadını birden değiştirip, Faruk ve Mehmet Yozgatlı’yı oyuna alarak, maçın en doğru hareketini yaptı ve pozisyonlar bulmaya başladı. 
     74’te Faruk, çaprazdan sert bir serbest vuruş kullandı. Göksel muhteşem kurtardı. İstanbul’un etkili gelişleri bundan sonra da sürdü. Ama son 10 dakikada, iki takımda da sinir katsayısı artıp, kartlar çıkmaya başlayınca hızları kesildi. Bundan sonrasına sağlıklı bir maç demek mümkün değil. Zira oyun kontrolden çıktı. 
     Son olarak Lucescu’nun oyuna müdahalelerinin Beşiktaş’ı derinden etkilediğini, bunun puan kaybına yansımamasının büyük bir şans olduğunu söylemek gerekir. 
     
Luce’den hakeme sitemBeşiktaş Teknik Direktörü, penaltılarının verilmediğini, Sergen gibi bir futbolcusunun kırmızı kart gördüğünü söyleyip, "Önemli olan üç puandı, aldık" diye konuştu 
     "Ne yapmalı ki" 
     İSTANBULSPOR karşısına farklı bir 11 çıkaran Beşiktaş Teknik Direktörü Mircea Lucescu, hakeme sitem etti. Saido’nun eline çarpan topun penaltı olduğunu ifade eden Rumen teknik adam, "Fenerbahçe maçında 2 penaltımız verilmedi. Kocaeli’nde aleyhimize verilen penaltı da ortada. Penaltı verilmesi için daha ne yapılmalı bilmiyorum" dedi. 
     
Nouma’ya laf attı      RAKİBİNİN de oyundan kopmadan agresif mücadelesine devam ettiğini belirten Lucescu, üç puanı zor aldıklarını ancak kazandıkları için sevindiklerini ifade etti. Beşiktaş Teknik Direktörü, "Sergen’in ayağındaki izleri görseniz şaşırırdınız" diyerek futbolcusunu savundu. Rumen hoca, "Nouma artık hazır olmak zorunda olduğunu öğrenmeli" yorumunu yaptı. 
     
Bu maçı unutacağız’      İSTANBULSPOR Teknik Sorumlusu Aykut Kocaman gerginliği kendi futbolcularının yaratmadığını savundu. Maçı değerlendiren Kocaman, "Başlarken hiç ummadığımız bir biçimde 2-0 geriye düştük. Beşiktaş sağ tarafından etkili geldi. İlk 3 ataktan 2’si gol oldu, 1’i de direkten döndü. İkinci yarıda ise tam tersi oldu. Baskılı oynamamıza karşın yalnızca 1 gol bulabildik. Bu maçı unutup, gelecek maçlara konsantre olacağız" dedi. 
     
İNÖNÜ SAVAŞIBeşiktaş’ın yenilmezlik, İstanbulspor’un ise kümede kalma mücadelesi sinirleri gerdi. 88. dakikada iki takım futbolcuları da birbirine girdi. Kavgada kurban, Sergen oldu 
     Tatlı uzaktan izledi 
     LİDERLİK ve küme düşmeme mücadelesi veren iki takımın kapışmasının son dakikalarında sinirler gerildi. Skoru korumanın gayretine düşen Beşiktaş ile beraberliği sağlamanın düşüncesindeki İstanbulsporlu futbolcular 88. dakikada birbirine girdi. Kavgayı uzaktan izleyen hakem Serdar Tatlı, Sergen’e kırmızı kart gösterirken, diğerlerini sarı kartla geçiştirdi. 
     "Sabrımızı taşırmasınlar" 
     İSTANBULSPORLU Saffet ise Nouma’nın gırtlağına sarıldığını iddia etti, "Nouma, Beşiktaş’a yakışmayacak şekilde hareketler yapıyor. Türkçesi o kadar iyi değil ama küfürleri iyi öğrenmiş" dedi. Kartal’ın Menajeri Sinan Engin, "Canımızı sıkmasınlar. Sabrımızı taşırmasınlar. Hem rakiple, hem de hakemlerle uğraşıyoruz. Sergen’e gösterilen kırmızı kartı anlamış değiliz" dedi. 
     
60 milyar kaybedecek      KULÜBÜYLE maç başına 30 milyar liraya anlaşan Sergen Yalçın, doğrudan kırmızı kart görmesi nedeniyle iki hafta oynayamayacağı ve 60 milyar lira kaybedeceği belirtildi. Diyarbakır ve Göztepe maçlarında yer alamayacağı tahmin edilen futbolcu, hakem Serdar Tatlı’nın haksız yere oyundan attığını belirterek, "Neden kırmızı kart gördüğümü bilmiyorum" diye konuştu. 
     
Pancu’da bir numara yok      İSTANBULSPOR karşısında etkili görünen Pancu’nun formasındaki numara düştü. Maçın ilk yarısında sırtından düşen 9 numara nedeniyle Rumen oyuncu bu şekilde bir süre oynadı. Ancak hakem Serdar Tatlı durumu fark edince, Pancu’dan formasını değiştirmesini istedi. Önce şaşıran Siyah - Beyazlı futbolcu, çıkardıktan sonra olayı kavradı. 
     
Beşiktaş bilmece gibi      Çekler takipte 
     BEŞİKTAŞ’IN UEFA Kupası’ndaki rakibi Slavia Prag, Siyah - Beyazlılar’ın İstanbulspor karşılaşmasını izledi. Kartal’ın son durumunu görüp, perşembe günkü karşılaşma için teknik direktörünü bilgilendirecek olan Çek takımının antrenörü Miroslav Jirkal, dün İnönü Stadı’nın protokol tribününde yer aldı. Kartal’ın özellikle maçın hemen başındaki futbolu Jirkal’i çok etkiledi. 
     
     "Kar yağmayacak" 
     ÇEK ekibinin antrenörü, "Beşiktaş takım oyununu sahaya iyi yansıttı. Ancak gerçek yüzünü göremedim" diyerek şaşkınlığını dile getirdi. Tayfur ve İlhan Mansız’ı çok etkili ve takımı adına oyunu yönlediren kişiler olarak gördüğünü ifade eden Jirkal, maç günü Prag’da kar olmayacağını belirtti. Çek hoca, "Zor olacak ama turu geçmek istiyoruz. İlk maçta gereken skoru bulmak istiyoruz" dedi. 
     
     Göze batanlar 
     GÖKSEL İkinci kez şans buldu. Golde yapacağı bir şey yoktu. İkinci yarıda çok önemli iki topu kurtardı. 
     MALDARAŞANU Yerinde oynadı. Ancak sağ kulvara verimlilik kazandıramadı. Doğru dürüst orta yapamadı. 
     İLHAN MANSIZ Perdeyi açtı. Bir şutu da direkten döndü. Ancak Prag provası için 2. yarıda çıkarıldı. 
     AHMET DURSUN İlk yarıda bir gol buldu. Partneri İlhan oyundan çıkınca maçı yalnızları oynayarak tamamladı. 
     ZDRAVKOV İlhan’ın golünde savunmasının hatası vardı. Dalga dalga gelen Beşiktaş önünde zor bir maç yaşadı. 
     YORDANOV İstanbul’u ateşleyen, oyunu rakip alana yıkan isimdi. Ancak bu çalışkanlığı puan getirmedi. 
     
     Maçın adamı 
     Daniel Pancu 
     OYUNDA kaldığı süre içerisinde Beşiktaş’ın en çalışkan ismiydi. Bir sağ kulvarda, bir sol kulvarda, bir bakıyorsunuz forvetle birarada... Kısacası Rumen oyuncu, sahanın her yerinde görevini yapmanın yanında, arkadaşlarının da gediğini kapadı. Ofansa desteği de mükemmeldi. 
     
     Maçtan notlar 
     Karaborsacılar yine meydanda 
     PUAN sıralamasındaki konumu nedeniyle Beşiktaş taraftarı maça büyük ilgi gösterdi. Yaklaşık 25 bin Siyah - Beyazlı, İstanbulspor maçı için tribünlerdeki yerini alırken, bunu fırsat bilen karaborsacılar da ortaya çıktı. Fırsatçılar, fahiş fiyata bilet satmaya çalıştı. 
     
     Göksel’e fırsat 
     MEKSİKA milli maçında oynaması nedeniyle Lucescu tarafından dinlendirilen Cordoba’nın yerine dün Göksel görev yaptı. Genç kaleci, en son 6. haftadaki Trabzonspor karşılaşmasında Beşiktaş kalesine geçmişti. 3. kaleci Yasin de yedek kulübesinde yer buldu. 
     
     İstanbulspor ağır yaralı 
     KARTAL deplasmanında İstanbulspor sadece üç puanı değil, üç futbolcusunu da kaybetti. Sarı kart tehlikesi yaşayan Musa, Cenk ve Saffet dünkü karşılaşmada da kart görünce cezalı duruma düştü. Üç futbolcu da bu hafta oynanacak Samsun karşılaşmasında yer alamayacak. 
     
     Beşiktaş 56 gün sonra 
     LİG lideri Beşiktaş, 56 gün sonra İnönü Stadı’nda taraftarıyla buluştu. Siyah - Beyazlılar, evinde oynadığı son lig maçlarını 21 Aralık’ta Bursaspor ile oynamış ve bu karşılaşmayı 1-0 kazanmıştı. 
     
     Slavia Prag fark attı 4-0 
     BEŞİKTAŞ’IN UEFA Kupası’ndaki rakibi Slavya Prag, Çek Ligi’nde kendi evinde oynadığı Kralove karşılaşmasını 4 - 0 kazandı. Ligde ikinci sırada yer alan Kırmızı - Beyazlılar’ın gollerini Vachousek, Skacel ve Dosek 2 kaydetti. Denizlispor’un rakibi Porto ise Maritimo’ya deplasmanda 2 - 1 yenilerek ligdeki ilk yenilgisini almasına rağmen açık ara liderliğini sürdürdü. 
     
     Maçun hakmemi 
     Tatlı gergindi 
     HAKEM Serdar Tatlı özellikle faul düdüklerinde beklenmedik hatalar yaptı ve kartlık pozisyonları es geçti. İkinci 45 dakikada yükselen tansiyona da katkıda bulundu. Genelde çok kötü değildi, ancak bitime dakikalar kala, uzakta kalıp olayları daha iyi süzmeye çalışmasına rağmen, Sergen’in kırmızı kartı ağır geldi. 
     
     İstatistik 
     MALDARASANU 
     TOPLA BULUŞMA 42 
     OLUMLU PAS 34 
     OLUMSUZ PAS 7 
     ŞUT 1 
     İSABETLİ ŞUT 1 
     İSABETSİZ ŞUT - 
     YAPTIĞI FAUL - 
     YAPILAN FAUL 4 
     GOL - 
     



 SPOR 
































</TEXT>
</DOC>
