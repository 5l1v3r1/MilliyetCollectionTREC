<DOC>
<DOCNO> 113461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/17/son/soneko10.html </URL>
<DATE> 2002/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa şaha kalktı 
</HEADLINE>
<TEXT>

     Borsa, bono faizlerindeki birkaç gündür süren düşüşten moral buldu ve bileşik endeks, 330 puanlık artışla, 9,520 puandan seansı tamamladı. Hisse senetleri ortalama yüzde 3,59 prim yaptı. 
     Bileşik Endeks seansta en düşük 9,137 puanı görürken, en yüksek 9,540 puana çıktı. Alımlarda piyasa ağırlığı yüksek mali ve kamu sektörü hisseleri birinci sırada yer aldı. 
     İMKB-30 ise 426 puanlık artışla, 11.808 puana yükseldi. 
     İşlem hacmi 316,8 trilyon lira ile dünkü iki seansın toplamı olan 258,96 trilyon liranın yüzde 22.3 üzerinde gerçekleşti. 
     Birinci seansta yüksek işlem hacmiyle desteklenen çıkışın, ikinci seansta da sürmesi durumunda bileşik endeksin bugün için 9,700 - 9,750 seviyelerine kadar çıkabileceği belirtiliyor. 
     Uzmanlar, borsadaki yükselişte, bir kaç gündür bono faizlerine gelen yüklü yabancı alımlarının etkisi olduğu görüşünde birleşiyorlar. Savaş senaryolarının gündeme geldiği şu günlerde, özellikle yabancıların piyasada risk üstleniyor olmaları borsa cephesinde moralleri yerine getirdi. Ancak bono piyasasına ilgi gösteren yabancıların henüz borsada alıma geçmemesi çıkışın önündeki engel olarak görülüyor. Uzmanlar yükselişin sürmesi için piyasaya taze para girişi olması, dolayısıyla yabancı alımlarının gelmesi gerektiğini belirtiyorlar. 
     
     BONO CEPHESİNDE YÜZLER GÜLÜYOR 

     Bankacılar yabancı kaynaklı alımların yüklü olmasının faizler üzerinde önemli etki gösterdiğini ve hacimli alımların devam ediyor olmasının, faizlerin düşmeye devam edeceği sinyalini verdiğini söylüyorlar. 
     Bono piyasasının en çok işlem gören kağıdı 2 Temmuz 2003 vadeli, bugün valörlü bononun basit getirisi yüzde 61.56, bileşik getirisi 66.71 düzeyine gerilemiş durumda. 
     
     DOLAR KOTASYONLARI 

     Dolar kotasyonlarında alışta en düşük fiyat 1 milyon 646 bin lira, en yüksek fiyat 1 milyon 650 bin lira, satışta ise en düşük fiyat 1 milyon 652 bin lira, en yüksek fiyat da 1 milyon 656 bin lira oldu. 
     
     PARİTE 

     Uluslararası piyasalarda euro-dolar paritesi 0.9775, sterlin-dolar paritesi 1.5526, yen-dolar paritesi ise 124.09 düzeyinde seyrediyor. 
     
     REPO 

     İstanbul Menkul Kıymetler Borsası İMKB Tahvil ve Bono Piyasası Repo-Ters Repo Pazarı'nda, gecelik işlemler tek oran yüzde 46.00'dan gerçekleşiyor. 
     
</TEXT>
</DOC>
