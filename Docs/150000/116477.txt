<DOC>
<DOCNO> 116477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/02/magazin/mag03.html </URL>
<DATE> 2002/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Maksim - Laila’yı Maksimciler’ açtı 
</HEADLINE>
<TEXT>

     Ali'ce 
Ali Eyüboğlu 

     Alaturka gazinoculuğun marka ismi Maksim’le son yılların en popüler eğlence mekanı Laila, dün gece evlendi 
     Davetiyede, "Bu akşam kaçırmamanız gereken’ bir olay var Taksim’deki Maksim Laila oluyor. Fahrettin Aslan ve Şefik Öztek balo veriyor. Hanımlar tuvaletlerini, erkekler smokinlerini giyip gelecek. Yenilecek, içilecek. Şafak sökerken MaksimLaila salonlarından neş’e ve müzik sesi yükselecek" diye yazıyordu. Yüzlerce davetli gibi biz de smokinimizi giyip gittik. 
     Gece, 29 Ekim 1958’den bu yana gazino olarak hizmet veren 64 yaşındaki Maksim’le gözde eğlence mekanı 3 yaşındaki Laila’nın evlilik daveti gibiydi. 
     Aslan’la Öztek’in davetine katılanların sayısı 1000’den fazlaydı. 
     Düğünlerde de böyle olur. Bazen damat, bazen de gelin tarafı ağırlık koyar düğün davetine. 300 davetiyenin 250’sini "Bizim akrabamız çok" diye bir taraf alır, karşı taraf da, elindeki sınırlı davetiye ile yakınlarını kırmadan bu kazayı nasıl atlatacağını kara kara düşünür. 
     Dün gece de böyle bir tablo vardı. Maksim - Laila’nın gala gecesinde "Maksimciler" ağırlıktaydı, hem de büyük bir farkla. "Lailacılar", taş çatlasın 200 kişi falandı. Çünkü, gala gecesinde smokin ve tuvalet mecburiyeti vardı. Smokin "Laila genci"ni bozar Galayı, "amcalar - teyzeler"e bırakan Lailacılar, blucinlerini, göbeği açık kıyafetlerini giyip "az sonra" gelecek. 
     Maksim, 300 bin dolarlık bir harcama ile Maksim - Laila’ya dönüştü. Önce Anıtlar Kurulu, sonra "Gazinocular Kralı" Aslan istemediği için "Lailacı" Öztek de, Maksim’in "anılarına" dokunmadı. Ortaklar anlaşamaz ise Maksim - Laila, bir gecede Maksim’e dönüşebilir. Mekan aynı mekan... Maksim’in tanıdık şefleri gitti, onların yerine Chef Restoran’ın elemanları geldi. 64 yıldır alaturka müzik yapılan Maksim, Maksim - Laila olunca alafranga müzik’le tanıştı. 
     



 MAGAZİN 













</TEXT>
</DOC>
