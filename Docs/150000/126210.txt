<DOC>
<DOCNO> 126210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/22/son/sonspo02.html </URL>
<DATE> 2002/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Adanaspor'da izin başladı... 
</HEADLINE>
<TEXT>

     Birinci Süper Lig'de mücadele eden Adanasporlu futbolculara, dün yapılan İstanbulspor maçı sonrası 3 Ocak 2003 gününe kadar izin verildi. 
     Adanaspor Kulübü Başkanı Çağdaş Ergin, İstanbulspor maçında sporcularda gereksiz panik yaşandığını ve çok hatalar yaptıklarını, ayrıca rahat ve basit goller yediklerini belirterek, ''Şiddetle puana ihtiyacımız vardı. Bu yenilgi gelecekte bizlere büyük sıkıntılar yaşatacak'' dedi. 
     Karşılaşmanın sonlarına doğru, tribünlerden bazı taraftarların teknik direktör Bahri Kaya'nın istifasını istemelerinin doğru olmadığını kaydeden Ergin, şunları söyledi 
     ''Taraftarlara ihtiyacımız olduğu zamanda ikiye bölünmeleri yanlış bir davranış. Elbette kendi sahamızda kazanmamız gereken maçları kaybedince, taraftarlarımız üzülüyor ve duygusal davranarak tepkilerini gizliyemiyorlar. Teknik direktörümüz Bahri Kaya'nın görevde kalıp kalmayacağına biz karar veririz. Şu anda öyle bir düşüncemiz yok. Bahri hoca ile yolumuza devem edeceğiz. Sıkıntılı günlerde vefalı taraftarlarımızın bizlere sabır göstermelerini bekliyoruz.'' Ergin, tüm futbolcu ve diğer görevlilere 3 Ocak Cuma gününe kadar izin verildiğini, disiplinsiz davrandıkları gerekçesiyle takımdan uzaklaştırılan Necati ve Pachola'nın da devre arasında takım ile birlikte çalışmalara başlayacaklarını ifade etti. 
     Golcü oyuncu Necati'nin Galatasaray'a transfer olacağı yolundaki haberleri gazetelerden okuduğunu söyleyen Ergin, konuşmasını şöyle tamamladı 
     ''Necati bizim sözleşmeli sporcumuz. Onun bir yere gittiği yok. Ben de haberi gazetelerde okudum. Ayrıca Galatasaray'dan bizlere resmi hiç bir teklif ve görüşme isteği gelmedi. Kimseyi bırakmaya da niyetimiz yok. Necati'ye ihtiyacımız var.'' Ergin, transfer çalışmalarının devam ettiğini takıma ciddi takviyeler yapacaklarını da sözlerine ekledi. 
     





</TEXT>
</DOC>
