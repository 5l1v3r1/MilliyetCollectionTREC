<DOC>
<DOCNO> 127812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/30/son/sonspo09.html </URL>
<DATE> 2002/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbol liglerindeki takım sayısı düşürülecek... 
</HEADLINE>
<TEXT>

     Liglerdeki profesyonel futbol takım sayısı, Futbol Federasyonu tarafından 2003-2004 sezonunda 155'e düşürülecek. 
     Profesyonel futbol liglerinde halen, Birinci Süper Lig'de 18, İkinci Lig A Kategorisi'nde 18, B Kategorisi'nde 52 ve Üçüncü Lig'de de 76 olmak üzere toplam 164 kulüp mücadele ederken, bu sayı gelecek sezon 9 eksilecek. 
     2003-2004 sezonunda Birinci Süper Lig ve İkinci Lig A Kategorisi'nde 18'er, B Kategorisi'nde 51 ve Üçüncü Lig'de de 68 takım bulunacak. 
     2002-2003 sezonu sonunda Birinci Süper Lig'den 3 takım düşerken, İkinci Lig A Kategorisi'nde ilk 3 sırayı alacak ekip bir üst lige yükselecek. 
     A Kategorisi'nde son 3 sırayı alan ekipler ise B Kategorisi'ne düşecek. 
     3 grupta yapılan B Kategorisi maçları sonunda grup birincisi olacak ekipler A Kategorisi'ne yükselirken, gruplarında son 2 sırayı alan ekipler ise Üçüncü Lig'e düşecek. 
     5 gruptaki Üçüncü Lig maçları sonunda gruplarında birinci olan ekipler, İkinci Lig B Kategorisi'ne çıkacak. Böylece B Kategorisi'nde 52 olan kulüp sayısı da 51'e düşecek. 
     
     ÜÇÜNCÜ LİG 4 GRUBA İNİYOR 

     Bu sezon 5 grup halinde 76 takımla düzenlenen Üçüncü Lig'de gruplarında son 3 sırayı alacak toplam 15 takım, illerindeki amatör 1. kümeye düşerken, Amatör Takımlar Türkiye Birinciliği sonunda profesyonellik ölçütlerini yerine getirmek koşuluyla 6 takım bu lige çıkacak. 
     Üçüncü Futbol Ligi, 2003-2004 sezonundan itibaren, 17'şerli 4 grupta 68 ekipten oluşacak. 
     





</TEXT>
</DOC>
