<DOC>
<DOCNO> 114456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/22/son/sonspo02.html </URL>
<DATE> 2002/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor'da Bursaspor hazırlikları... 
</HEADLINE>
<TEXT>

     Birinci Süper Futbol Ligi'nde ikinci durumda bulunan Gaziantepspor, deplasmanda Bursaspor ile yapacağı maçı da kazanarak, bu sezon 6. galibiyetini almayı ve namağlup unvanını korumayı hedefliyor. 
     Profesyonel Futbol Şube Sorumlusu Asım Atmaz, yaptığı açıklamada, iyi ve istikrarlı bir çıkış yakaladıklarını belirterek, ''Ligde bulunduğumuz yer kadar, topladığımız puan ve futbolcularımızın iyi oyunu bizim için önem taşıyor'' dedi. 
     Samsunspor karşısında ortaya konulan oyun ve skordan memnun olduğunu, ancak son 15 dakikada üstünlüğü rakibe kaptırdıklarını kaydeden Atmaz, şöyle devam etti 
     ''Gaziantepspor her karşılaşmaya mutlak galibiyet hedefi ile çıkıyor. Rakip kim olursa olsun, bizim için önemli değil. Cezası ya da sakatlığı nedeniyle oynamayan oyuncunun yerine oynayan oyuncumuz da aynı performansı sergiliyor. Bazen kazanmış olsak, hiç bir anlam ifade etmez. Ama biz artık kazanmayı alışkanlık ettik. Umarım bu durum devam eder. Futbolcularımızdan memnunuz. Ancak, maça başladıkları gibi devam etmelerini, oyunu maçın tamamına yaymalarını ve kaliteli futbol sonrasında galibiyet istiyoruz.'' 
     
     ''RAKİP MORALSİZ'' 
     Bursaspor ile yapacakları maça da galibiyet için çıkacaklarını ve ''namağlup'' unvanlarını koruyacaklarına inandığını bildiren Atmaz, şu değerlendirmeyi yaptı 
     ''Rakip haftayı puansız kapattı ve moralsiz. Ancak, iyi bir kadroya sahip ve her an skoru değiştirebilecek oyuncuları var. Karşılaşmanın seyircisiz oynanması, iki takımı da etkiler. Seyirci faktörü çok önemli. Maça iyi konsantre olmuş, kazanmayı hedeflemiş bir Gaziantepspor istediğini alacaktır. Çok zor bir karşılaşma olacak, iki takım da kazanmak için sahaya çıkacak. Hedefimiz, yenemiyorsan, yenilme olacak.'' 
     
     FUTBOLCU ARAYIŞI 
     Almanya 2. Ligi'nde oynayan iki gurbetçi oyuncuyu izlemek üzere bu hafta bu ülkeye gideceğini vurgulayan Atmaz, konuşmasını şöyle tamamladı 
     ''İzleyip, son kararı vereceğim. Almanya'nın yanı sıra, Belçika, Mısır ve Brezilya'da da oyuncu izliyoruz. Ara transferde orta sahaya çok iyi bir oyuncu alabiliriz. Diğer transferler ise gelecek sezona yönelik olacak.'' 
     





</TEXT>
</DOC>
