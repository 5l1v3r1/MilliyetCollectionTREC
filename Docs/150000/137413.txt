<DOC>
<DOCNO> 137413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/18/guncel/gun99.html </URL>
<DATE> 2003/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

Diyarbakır’a ABD’li asker yağıyor      ŞEYHMUS ÇAKAN DHA 

     Üs ve limanların modernizasyonu kapsamında Diyarbakır 2. Taktik Hava Üssü’nde hareketli saatler başladı. ABD Hava Kuvvetleri’ne ait asker ve malzeme yüklü iki C - 130 nakliye uçağı dün üsse indi ve 200 ABD’li geldi. Üsse önceki gün de beş nakliye uçağıyla 500’e yakın ABD’li gelirken, Diyarbakır’da yaklaşık 2000 ABD askeri personeli bulunduğu öne sürüldü. ABD askerleri için mini apart oteller yapıldı. Her türlü konfora sahip çadırların kurulduğu üste, 370 kişilik Hollanda askeri heyeti için de kalacak yer hazırlanmaya başlandı. 
     
ABD gemileri 12 mil açıkta bekliyor...      ALİ ŞEN Mersin DHA 

     ABD gemileri Türk karasularına 12 mil uzaklıkta "kapak atmak" için TBMM kararını beklerken, Akdeniz limanlarında çalışmalar sürüyor. Askeri cip taşıyan Türk Deniz Kuvvetleri’ne ait bir firkateyn de dün Taşucu NATO Limanı’na giriş yapmak istedi, ancak son anda vazgeçti. Sahil Güvenlik Komutanlığı’na ait hücumbotların eşlik ettiği firkateyn, Mersin Limanı’na gelerek Akdeniz Bölge ve Garnizon Komutanlığı sahasına giriş yaptı. Akdeniz’de 3 türk firkateyninin daha bulunduğu kaydedildi. 
     
Grossman Türkiye’ye güvenceleri verdik      ANKARA Milliyet 

     ABD Dışişleri Bakan Yardımcısı Mark Grossman, Irak harek tı konusunda Türkiye ile yürütülen askeri, siyasi ve ekonomik müzakerelerin sona erdiğine işaret ederek "Son sözler söylendi. Bundan sonrası Gül hükümeti ve TBMM’ye ait" dedi. CNN Türk’te yayınlanan Manşet programına konuk olan Grossman, müzakerelerde Türkiye’nin çıkarlarının gözetildiğini savundu ve "Güvenceleri verdik" diye konuştu. Türkiye’nin ekonomik kayıp hesaplarının harekattan sonra yapılması gerektiğini ifade eden Grossman, ABD’nin beklentileri karşılayabilmesi için kongreden karar çıkarması gerektiğini vurguladı. 
     



 GÜNCEL 














</TEXT>
</DOC>
