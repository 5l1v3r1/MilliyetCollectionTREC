<DOC>
<DOCNO> 107868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/16/son/sondun08.html </URL>
<DATE> 2002/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Lezbiyenlere özel kısırlık merkezi... 
</HEADLINE>
<TEXT>

     Avrupa'nın lezbiyenler ve bekar kadınlar için kısırlık tedavi hizmeti verecke ilk kliniğinin Londra'nın ünlü Harley caddesinde açılacağı açıklandı. 
     ''Kadınlara erkekler hariç Yeni Bir Hayat'' sloganıyla yola çıkan kliniğin, lezbiyenler ile bekar kadınlara büyük bir gizlilik içinde hizmet vereceği belirtildi. 
     Öncelikle internette açılan ve lezbiyenlere sperm bağışçısı bulan ''mannortincluded.com'' adlı bir siteyle hizmet veren kurumun, ilgi üzerine bir de klinik açmayı kararlaştırdığı kaydedildi. 
     Kliniğin kurucusu John Gonzales, ''Kliniği açmaya, yalnız ve lezbiyen kadınların bebek sahibi olmaya kalkıştıklarında normal kliniklerde uğradıkları kötü muamele ve ayrımcılığı gördüğümüz için karar verdik. Bu kadınları tedavi etmeyi kabul eden kliniklerde bile bu kesimin özel duygu, düşünce ve ihtiyaçlarına hiç önem verilmediğini gördük. Bu nedenle böyle bir yeri açmayı uygun bulduk'' dedi. 
     Gonzales, kliniğin açılışını izleyen günlerden itibaren ilk bir yıl içinde 800 civarında kadının tedavi amacıyla kendilerini ziyaret etmesini beklediklerini de belirtirken, ''hastalara sadece kısırlık tedavisi değil, böyle bir tedavi öncesinde gereken ilk durum değerlendirmesini, tedavi boyunca gereken psikolojik destek ve danışmanlık hizmetlerini de vereceğiz. Böylece kadının tedavi boyunca kendisini her yönden rahat hissetmesini sağlayacağız'' diye konuştu. 
     Kadına sadece tıbbi alanda değil, hukuki alanda da danışmanlık hizmeti verileceğini belirten Gonzales, testler ve danışmanlık hizmetlerinin aynı şekilde sperm bağışçılarına da verileceğini bildirdi. Kliniğin, ilgili kuruluşa yaptığı lisans başvurusunun ise ''suni döllenme izni'' hariç çıktığı, şimdi sırada bu iznin alınmasının bulunduğu belirtiliyor. 
     





</TEXT>
</DOC>
