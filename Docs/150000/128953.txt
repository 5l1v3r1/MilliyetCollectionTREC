<DOC>
<DOCNO> 128953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/05/son/sontur21.html </URL>
<DATE> 2003/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet Bahçeli, adaylığıyla ilgili "sır" vermedi... 
</HEADLINE>
<TEXT>

     MHP Genel Başkanı Devlet Bahçeli, partisinin MYK ve 21. Dönem Milletvekilleri Toplantısı'nda adaylığının gündeme gelip gelmediği sorusu üzerine, ''Bizde öyle sorunlar konuşulmaz'' karşılığını verdi. 
     Afyon Oruçoğlu Termal Otel'de dün başlayan MHP MYK ve 21. Dönem Milletvekilleri Toplantısı sona erdi. Bahçeli, toplantının yararlı geçtiğini ifade ederek şunları söyledi 
     ''Toplantı çok başarılı olmuştur, verimli geçmiştir. Arkadaşlarımız açık kalplilikle seçim sonuçları üzerinde değerli görüşlerini ortaya koymuşlardır. MHP yoluna devam edecektir. Çok büyük bir güç kazandığı inancındayım. Bu toplantıda 3 Kasım seçimleri birçok yönleriyle ele alınmıştır. Bu arada MHP kendi konumunu da gözden geçirmiştir. Konunun çok yönlü olarak bir incelemesinin yapılması gereği, ortak bir görüş olarak çıkmıştır. 
     Seçim sonuçlarının, bütün siyasi partiler tarafından, siyaset bilimcileri tarafından, çok yönlü ele alınmasında yarar vardır. Çünkü 1990'lı yıllar itibariyle ilk defa bir parti, çok yüksek bir oranda TBMM'de temsil edilerek tek başına iktidar olmuştur. Bu olay, Türkiye açısından da önemlidir. İnşallah 58. Hükümet, millet iradesinin bu değerini iyi dikkate alır.'' Bir gazetecinin, Bahçeli'ye, 3 Kasım gecesi, kongrede MHP Genel Başkanlığı'na aday olmayacağını açıkladığını hatırlatarak, ''Adaylığınız gündeme geldi mi '' sorusu üzerine Bahçeli, ''Bizde öyle sorunlar konuşulmaz'' karşılığını verdi. 
     Toplantının ardından Afyon Belediyesi'ni ziyaret eden Bahçeli, Ankara'ya hareket etti. 
     





</TEXT>
</DOC>
