<DOC>
<DOCNO> 133943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/29/son/sontur17.html </URL>
<DATE> 2003/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Sahte doktor kartvizitli lüks otomobil hırsızı... 
</HEADLINE>
<TEXT>

     Bursa'da, karıştığı maddi hasarlı trafik kazası sonrası yapılan incelemelerde, İzmir ve İstanbul'da lüks otomobil hırsızlığı yaptığı belirlenen kişi, sahte doktor kimliğiyle yakalandı. 
     Bursa Emniyet Müdürlüğü Asayiş Şubesi'nden yapılan açıklamaya göre, merkez Osmangazi İlçesi'nde 35 SN 842 plakalı BMW marka otomobille kaza yaptıktan sonra olay yerinden kaçan sürücüyü araştıran polis, lüks otomobilin İzmir'den çalındığını tespit etti. Bu bilgi üzerine soruşturmayı derinleştiren güvenlik güçleri, sürücü Emre Ç.'yi yakaladı. 
     Zanlının üzerinde yapılan aramada, sözde Çapa Tıp Fakültesi'nde çalışan doktorlara ait kartvizitler, sahte sürücü ve kimlik belgeleri ve bir doktor muayene cihazı ele geçirildi. 
     İstanbul, Balıkesir, İzmir, ve Ankara emniyet müdürlüklerince dolandırıcılık suçundan arandığı belirlenen Emre Ç.'nin, son olarak İstanbul'dan 34 BK 724 plakalı Mercedes marka cipi çaldığı da tespit edildi. 
     Zanlının, sorgulamasının tamamlanmasının ardından adliyeye sevk edileceği bildirildi. 
     





</TEXT>
</DOC>
