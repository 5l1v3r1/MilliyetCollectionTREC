<DOC>
<DOCNO> 119416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/17/son/sontur14.html </URL>
<DATE> 2002/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Otistik çocuklara atlı terapi... 
</HEADLINE>
<TEXT>

     İzmir'deki Sabahat Akşıray Otistik Çocuklar Eğitim Merkezi'nde, İtalya'dan getirilen Tiger cinsi atla yapılan terapi sayesinde, çocukların eğitiminde büyük mesafe alındı. 
     Menemen İlçesi'ne bağlı Emiralem Beldesi'ndeki Otistik Çocuklar Eğitim Merkezi Müdürü Sadettin Akçi, çevresiyle iletişim kurmak istemeyerek yalnızlığı tercih eden ve bir bölümü zihinsel engelli olan otistik çocukların sosyalleşmesi amacıyla eğitimdeki arayışların sürdüğünü anlattı. 
     Uluslararası otizm kuruluşlarınca yapılan araştırmaların, at ve yunus balığının, otistik çocukların eğitimine katkıda bulunduğunu ortaya koyduğunu belirten Akçi, şöyle dedi 
     ''Bundan bir süre önce merkezimizi ziyaret eden grupta yer alan bir İtalyan hanım, buradaki uygulamaları çok beğenerek, eğitime atlı terapinin de ilave edilmesinin yerinde olacağını söyledi ve merkeze bir Tiger cinsi at gönderilmesini sağladı. 2 aydan bu yana çocuklara atla terapi uyguluyoruz. Şu ana kadar çok başarılı olduk. Burada kalan çocuktan 3'ü dışında tamamı, ata büyük uyum sağladı. Diğer 3'ü, şimdilik havyandan ürküyor'' Sadettin Akçi, ''Melek'' ismini verdikleri atı çocukların çok sevdiğini belirterek, her çocuğun bir öğretmen eşliğinde haftada 2 saat atla başbaşa kalıp onu sevip okşadığını ve üzerine binerek dolaştığını söyledi. Akçi şunları kaydetti 
     ''Geçen 2 aylık süre içinde çocukların negatif enerjilerinin yok olduğunu, öfkelerini yendiklerini, yakın iletişime daha niyetli olduklarını, ayrıca güçlük çektikleri bazı konularda da ilerleme kaydettiklerini gözlemledik. Örneğin konuşma sorunu bulunan bazı çocuklarda hızlı gelişmelere tanık olduk. Bu gelişmeler, çocukların velilerini de mutlu ediyor. Bundan sonra da atlardan yararlanmayı sürdüreceğiz'' Akçi, 6 milyar lira değerinde olan atın aylık masrafının 300 milyon lirayı aştığını sözlerine ekledi. 
     





</TEXT>
</DOC>
