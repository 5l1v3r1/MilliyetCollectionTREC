<DOC>
<DOCNO> 115794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/29/son/sonspo06.html </URL>
<DATE> 2002/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Panathinaikos İstanbul'da 
</HEADLINE>
<TEXT>

     UEFA Kupası 2. tur ilk maçında 31 Ekim Perşembe günü Fenerbahçe ile karşılaşacak Yunanistan'ın Panathinaikos takımı, özel bir uçakla İstanbul'a geldi. 
     Yunan kafilesi Atatürk Havalimanı'nda, sarı-lacivertli yöneticiler tarafından çiçeklerle karşılandı. 
     Panathinaikos kafilesini Fenerbahçe Kulübü Yönetim Kurulu Yedek Üyeleri Işık Eyigüngör ve Rahmi Eyüpoğlu, kulüp dış ilişkiler sorumlusu Turgut Acar ile Sarı-Lacivert Derneği yöneticileri karşılayarak, sarı-lacivert renklerden oluşan çiçekler verdi. 
     Yunan ekibin kulüp başkanı Aggelos Filippidis, havalimanında yaptığı konuşmada, karşılaşmanın 2008 Avrupa Futbol Şampiyonası'nı ortaklaşa düzenlemeye aday 2 ülke için güzel bir başlangıç olacağını belirterek, ''Bu karşılaşma bir futbol müsabakasından öte, 2 ülkenin birleşeceği bir müsabaka olacak'' dedi. 
     Türkiye ve Yunanistan'ın, EURO 2008'e ortak adaylığından sonra, UEFA Kupası'nda 2 ülke takımlarının eşleşmesinin çok ilginç ve güzel olduğunu vurgulayan Filippidis, ''Çok güzel bir başlangıç olacak. Bunun kolay olmayacağını hepimiz iyi biliyoruz. 2 ülkenin de bir geçmişi ve tarihi var, ancak bu 2 takımın yapacağı maçla 2 ülkeye ve tüm dünyaya güzel bir mesaj vermesini diliyorum. Türkiye ve Yunanistan bu işi başaracak, bunu herkes görecek'' diye konuştu. 
     
     MARKARIAN'DAN DOSTLUK MESAJI 
     Yunan temsilcisinin teknik direktörü Sergio Markarian da yaptığı açıklamada dostluk mesajları verdi. 
     Yapılacak 2 maçta da sergilenecek dostluğu tüm dünyanın görmesini istediğini kaydeden Uruguaylı çalıştırıcı, ''Bu maçın Türkiye ile Yunanistan arasındaki iyi dostluğa büyük vesile olmasını istiyorum. 2 maçın da dostluk içinde geçmesini ve bunu da dünyanın görmesini istiyorum'' diye konuştu. 
     Havalimanından, konaklayacağı Conrad Otel'e giden ve 21 futbolcunun yer aldığı Panathinaikos takımı, bu akşam maçın oynanacağı Fenerbahçe Şükrü Saracoğlu Stadı'nda antrenman yapacak. 
     
     25 GAZETECİ GELDİ 
     Sarı-lacivertlilerin rakibiyle birlikte karşılaşmayı izlemek üzere İstanbul'a 25 Yunan gazeteci de geldi. 
     Fenerbahçe ile Panathinaikos takımları arasında 31 Ekim Perşembe günü yapılacak karşılaşmayı izleyecek yaklaşık 2 bin Yunan taraftarın da yarından itibaren İstanbul'a gelecekleri bildirildi. 
     





</TEXT>
</DOC>
