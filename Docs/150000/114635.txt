<DOC>
<DOCNO> 114635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/23/son/sondun16.html </URL>
<DATE> 2002/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Azerbaycan Hazar'da batan gemi için seferber 
</HEADLINE>
<TEXT>

     Azerbaycan Hazar Devlet Deniz Gemiciliği'ne ait Merkuri-2 gemisinin batmasından sonra, yapılan arama kurtarma çalışmalarına 16 gemi ve 7 helikopterle devam ediliyor. 
     Kazayla ilgili kriz masası olarak çalışacak, Başbakan Artur Rasizade başkanlığında kurulan Devlet Komisyonu'ndan yapılan açıklamada, ilk yardım çağrısından sonra başlatılan arama kurtarma çalışmalarının aralıksız sürdürüldüğü, halen Hazar Deniz Gemiciliği, SOCAR, Savunma Bakanlığı, Sınır Birlikleri ve BP şirketine ait 12 geminin de aralarında olduğu toplam 16 gemiyle çalışmalara devam edildiği, ayrıca bu sabahtan itibaren Azerbaycan Hava Yolları, Savunma Bakanlığı ve BP şirketine ait 7 helikopterin de arama kurtarma çalışmalarına katıldığı kaydedildi. 
     Kazadan sonra kurtarılanlar arasında bulunan 4 kişinin bu sabah Bakü'deki hastanelere getirilerek tedavi altına alındığı, bu kişilerin sağlık durumlarının iyi olduğu ifade edilen açıklamaya göre, bugün öğle saatlerinde kaza yerinde bir kişinin cesedine ulaşıldı. 
     Arama kurtarma çalışmaları çerçevesinde denizaltı çalışmaları için donanımlı Neftgaz-64 gemisi de kaza bölgesine gönderildi. 
     Kaza bölgesinde petrol sızıntısı olduğu, deniz yüzeyindeki petrolün ilk belirlemelere göre 8 kilometre genişliğinde ve 15 kilometre uzunluğunda olmak üzere 120 kilometrekarelik bir alanı kapladığı belirlendi. 
     Çevre ve Tabii Kaynaklar Bakanılğı'na ait bir gemi de bu sabah olay bölgesine gönderildi. 
     Daha önce 43 olarak bildirilen mürettabat sayısının 42, yolculardan 4'ünün Azerbaycan, 2'sinin Kazakistan, 2'sinin de Rusya vatandaşı olduğu belirtildi. Devlet Komisyonu açıklamasında, 16 olarak bildirilen petrol yüklü tank sayısının da 15 olduğu, bir vagonda petrol dışında yük bulunduğu kaydedildi. 
     





</TEXT>
</DOC>
