<DOC>
<DOCNO> 135153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/05/siyaset/siy08.html </URL>
<DATE> 2003/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Aldatılan kadın terör örgütünü çökertti 
</HEADLINE>
<TEXT>

Eşinin hem kendisini aldattığını hem de terörist olduğunu öğrenen kadın, 17 Kasım’ın babası sayılan ELA örgütünün sonunu getirdi 
     YORGO KIRBAKİ Atina 

     Yunan terör örgütü 17 Kasım’ın "babası" sayılan Devrimci Halk Mücadelesi ELA , kocası tarafından aldatılmış bir kadının intikam duyguları sayesinde çökertildi. 1975-1995 yılları arasında üç kişinin ölümüyle sonuçlanan 150’den fazla bombalı saldırı düzenleyen ELA’nın beyin takımından ve Ege’deki Kimolos adasının seçimle iş başına gelen nahiye müdürü Angeletos Kanas, eski eşi Sofia Kiriakidu’nun polise yaptığı ihbar üzerine yakalandı. 
     
     İtiraf etti 
     Kiriakidu, 1978’de evlenip 12 yıl birlikte olduğu Angeletos Kanas hakkında "Evde sahte kimlik ve pasaportların yanısıra peruk ve takma bıyık bulunduruyordu. Ayrıca başka bir ev de kiralamıştı. Şüphe üzerine o eve gittim. Eski kocamı bir kadınla yakaladım. Masada bomba imalatında kullanılan bir sürü çalar saat vardı. Bana terör örgütü üyesi olduğunu itiraf etti. Eski kocamın yine ELA örgütü üyesi Eleni Venturi ile de ilişkisi vardı" dedi. 
     
     Dört kişi daha yakalandı 
     Kiriakidu, yaptığı ihbarla ELA örgütünün elebaşlarından dört kişinin daha yakalanmasını sağladı. Kanas ise ELA üyesi olduğunu reddetti. ELA üyesi Kostas Agapiu’nun da, başka bir militanının karısıyla uzun yıllar aşk yaşadığı ortaya çıktı. 
     



 SİYASET 


















</TEXT>
</DOC>
