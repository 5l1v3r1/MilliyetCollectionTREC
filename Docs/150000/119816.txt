<DOC>
<DOCNO> 119816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/19/son/sontur22.html </URL>
<DATE> 2002/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Erkan Mumcu "Türban'ı önceleyemem" 
</HEADLINE>
<TEXT>

     Milli Eğitim Bakanı Erkan Mumcu, görevini Necdet Tekin'den devraldı. Bakan Mumcu, ''Benim için önemli olan bana yüklenen sorumluluktur'' dedi. 
     Mumcu, devir teslim töreni için Milli Eğitim Bakanlığı'na gelişinde, bakanlık bürokratları tarafından karşılandı. Daha sonra bakanlık makamına geçen Mumcu'yu, Tekin, ''hoş geldiniz'' diyerek kapıda karşıladı. Erkan Mumcu da Tekin'e çiçek sundu. 
     Necdet Tekin, burada yaptığı konuşmada, Mumcu'ya yeni görevinin ''hayırlı uğurlu'' olmasını dileyerek, ''Allah utandırmasın diyorum. Büyük bir bakanlık, ama üstesinden geleceğinize inanıyorum'' dedi. 
     Erkan Mumcu da, Türk milli eğitimine katkılarından dolayı Tekin'e teşekkür ederek, ''Hiç kuşkusuz klasikleşmiş bir söz devlette devamlılık prensibi ama, bu durduk yerde klasikleşmemiş. Devamlılık devlet olmanın gereği'' dedi. 
     Erkan Mumcu da Milli Eğitim Bakanı olmadan önce, Necdet Tekin'e ''hocam'' diye hitap ettiklerini kaydederek, ''Milli Eğitim Bakanlığı ona çok yakışmıştı, demokrasi kendine göre kuralları olan bir rejim. Bazen öngörülenlerin dışında sonuçlar doğuruyor'' dedi. 
     
     ''GÜVEN DOLAYISIYLA TEŞEKKÜR EDİYORUM'' 
     Gazetecilerin sorularını da yanıtlayan Erkan Mumcu, ''Sayın Cumhurbaşkanı, Beşir Atalay'ın yerine sizin görevlendirilmenizi istemiş. Bunu nasıl değerlendiriyorsunuz '' sorusu üzerine, şunları kaydetti 
     ''Benim bilgim sadece haberlere yansıyan spekülasyonlardan ibaret. Ne sayın Başbakan'dan ne de başka bir kimseden konuyla ilgili bilgi edinmiş değilim. Eğer böyle bir şey varsa, böyle bir gerek zannediyorum ki Sayın Cumhurbaşkanı ve Başbakan arasında kurulan diyalogun sonucunda ortaya çıkmıştır. 
     Benim için önemli olan bana yüklenilen sorumluluktur. Sayın Cumhurbaşkanı'na güveni dolayısıyla teşekkür ediyorum. Bu, başka insanlara güvensizlik duyulduğu anlamına gelmez ve gelmemelidir. Benim dikkatimi yoğunlaştırdığım şey, uzun zamandan beri pek çok sorunla yüklenmiş, sistemleşmiş sorunları nasıl çözümleyeceğimdir. Odaklandığım şey budur.'' Türbanla ilgili bir soruyu da Mumcu, şöyle yanıtladı 
     ''Çok daha büyük ve kapsamlı sorunları var, Türk milli eğitim sisteminin. Görüşlerimi televizyonda ve basında pek çok kez ifade ettim. Bakanlığımın ilk gününde, özel bir politik ve ideolojik içerik kazanmış sorunu önceleyerek işe başlamak, soruları cevaplamak istemem. Yapılacak çok iş var, işimize bakalım, diyorum.'' Törenin ardından, Necdet Tekin bakanlık bürokratlarıyla vedalaştı. Erkan Mumcu da Tekin'i arabasına kadar uğurladı. 
     





</TEXT>
</DOC>
