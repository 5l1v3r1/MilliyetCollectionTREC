<DOC>
<DOCNO> 136282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/11/spor/spo00.html </URL>
<DATE> 2003/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
ARAYI PARA BOZDU 
</HEADLINE>
<TEXT>

Milli Takım’da yaşanan Şenol Güneş - federasyon sıkıntısının altında, primlere yapılan tırpan ile yeni sözleşmelerin Türk Lirası üzerinden hazırlanmasının yattığı ortaya çıktı 
     BİLAL MEŞE 

     Şenol Güneş ile Futbol Federasyonu arasında yaşanan soğuk savaşın perde arkasında parasal konuların yattığı ortaya çıktı. 
     Güneş’in bir süre önce gazetemizde manşet olan "Güven ortamı sarsıldı" açıklamaları dün de sıcaklığını korudu. Hocanın, bu konuda yöneltilen sorulara verdiği, "Her kamp döneminde ya kovuluyorum, ya gidiyorum. Sizler gölge etmeyin, başka ihsan istemem. Kaldı ki, Güneş’in önünde durursanız, gölge edersiniz. Kimseye saygısızlık yapmadım, kimseyi korkutmadımöyanıtının altında yatan gerçek neydi Hemen yanıtlayalım 
     Şenol Güneş’in 400 bin dolarlık priminden yapılan yüzde 40’lık tırpan... Federasyon, 200’er bin dolar prim alacak olan Güneş’in yardımcıları Ünal Karaman, Mehmet Kulaksızoğlu ve Menajer Can Çobanoğlu’na da aynı politikayı uygulamıştı. Hatta doktor, masör ve diğer çalışanlara ödenecek 25’er bin dolarlık primin, yine federasyon tarafından 10’ar milyara indirilmesi huzursuzluğun temelinde yatan diğer faktörlerdi. Federasyonun bu "tırpan" politikasından kasasına, tam tamına 370 bin dolar kaldığı da ileri sürülüyordu... Ne var ki, federasyonun yeni sözleşmelerde dolar uygulamasını ortadan kaldırıp, yerine TL’yi koyması, eski alacakların da silinmesi, bardağı taşıran ve Güneş’i isyan noktasında getiren son damlaydı. 
     
     İlginç mesajlar 
     Federasyon İkinci Başkanı Ata Aksu’nun aynı saatlerde Polat Otel’de, "Şu an itibarıyla federasyondan hiç kimsenin bir kuruş alacağı yoktur. Sözleşmelerde doları kaldırdık" açıklamasını yapması oldukça dikkat çekiciydi. Aksu’nun "Kapımı kimse çarpıp çıkamaz, çarpan bir daha o kapıdan giremez" sözleri de anlaşılan bir yerlere mesaj niteliğindeydi. 
     Şenol Güneş’in MİLLİYET’te çıkan "Henüz sözleşme imzalamadım. Ama yardımcılarım imzaladı" demeci her ne kadar hocanın "direnişi" olarak ortaya çıkıyorsa da, belli ki, yardımcıları Mehmet Kulaksızoğlu ile Ünal Karaman’ı sıkıntıya sokmuştu... Kulaksızloğlu’nun, "48 yaşındayım, hayatımda hiç kimseyi satmadım", Karaman’ın "Konuşmak istemiyorum, konuşursam yarım bırakmam" sözleri, teknik kadrodaki soğuk savaşın en büyük göstergesiydi. 
     ABD - Irak arasındaki olası savaşa "hayır" diyen Güneş’in, federasyon ile arasındaki soğuk savaşın hangi noktaya varacağı merak konusu oldu. 
     
Takımlar iyi çalıştı      Milli Takım Teknik Direktörü Güneş, devre arasını iyi değerlendiremediklerini, ancak tüm kulüplerin kendilerini memnun eden olumlu bir dönem geçirdiklerini söyledi 
     MEHMET DEMİRCAN 

     "Sahada gerçekleşecek" 
     MİLLİ Takım Teknik Direktörü Şenol Güneş, 2 Nisan’da oynanacak İngiltere maçına kadar her yönden hazır olacaklarını söyledi. Devre arasındaki boşluğu iyi değerlendiremediklerine dikkat çeken Güneş, "Ancak takımlarımızın iyi çalışması bizi sevindirdi. Bu kampta bütün futbolcularımızın kafalarına İngiltere maçını yerleştireceğiz. Daha sonra da 2 Nisan’da sahada bunları gerçekleştireceğiz" dedi. 
     
     "Herkesin payı var" 
     ŞENOL Güneş, "İngiltere’nin bugüne kadar bizim karşımızda aldığı iyi sonuçlar da, onların galibiyetini garanti etmez. Bu başarımızda herkesin payı var. En büyük pay da Federasyon Başkanı Haluk Ulusoy, futbolcular ve diğer çalışanlara aittir" diye konuştu. Elinde 71 kişilik oyuncu listesi olduğunu da hatırlatan milli hoca, "İngiltere’ye en iyi kadroyla gideceğiz" ifadelerini kullandı. 
     
Hasan Şaş sakatlandı      Milli Takım’ın dün akşamki antrenmanında Hasan Şaş sakatlandı. Yıldız futbolcunun adalesinde sertleşme oluştuğu ve durumunun ciddi olmadığı tespit edildi. Öte yandan sakatlıkları süren Hakan Ünsal ile Serhat kadrodan çıkarıldı. 
     
Güneş’in arkasındayız’      FEDERASYON İkinci Başkanı Ata Aksu, Dia Store ile yapılan protokolde "Güneş ile iki yıl önce hangi noktada duruyorsak, şu an da aynı durumdayız. En kötü günlerinde Milli Takıma yakışmıyor’ denildiği zamanda bile, aslanlar gibi arkasında durduk" dedi. Aksu, ertelenen Denizlispor maçıyla ilgili olarak da Galatasaray’a "Daha gayretli olmalarını beklerdik" göndermesini yaptı. 
     
Kamp New Castle’da      AVRUPA Şampiyonası Grup Elemeleri’nde İngiltere ile 2 Nisan’da zorlu bir maç oynayacak A Milli Takımımız, bu karşılaşmanın hazırlıklarını New Castle’daki kampta sürdürecek. 26 Mart’ta İngiltere’ye gidecek Ay-Yıldızlı ekibimiz, burada hazırlıklarını tamamlayacak. Gruptaki rakibimiz İngiltere’nin hazırlık maçları 2 Nisan’a kadar teknik kadro tarafından adım adım takip edilecek. 
     



 SPOR 


























</TEXT>
</DOC>
