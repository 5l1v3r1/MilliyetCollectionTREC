<DOC>
<DOCNO> 123157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/07/son/sondun23.html </URL>
<DATE> 2002/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Papandreu Rum Kesiminin AB'ye alınması büyük krize neden olur 
</HEADLINE>
<TEXT>

     Yunanistan Dışişleri Bakanı Yorgo Papandreu, Kıbrıs Rum kesiminin AB'ye alınmaması halinde ''AB'yi geri götürecek büyük bir siyasi ve kurumsal kriz çıkacağını'' söyledi. 
     Papandreu, Atina'da yayımlanan İmerisia gazetesine verdiği demeçte, Rum kesiminin Kıbrıs sorunu çözülmese de AB'ye üye olacağına inandığını belirtti. 
     Papandreu, ''Üye ülkelerin daha önce verilmiş kararları çiğneyeceklerini ve AB genişlemesine ilişkin hedefleri göz ardı edeceklerini sanmıyorum. Eğer Kıbrıs sorununun çözülmemiş olduğu bahanesiyle böyle bir yola gidilirse, AB'nin itibarı ve stratejisine ilişkin büyük bir kriz çıkar. Büyük bir siyasi ve kurumsal kriz AB'yi geri götürür'' dedi. 
     Kıbrıs konusunda Kopenhag zirvesine kadar kalan sürenin bir prensip anlaşması yapılabilmesi için çok kısa olduğunu da belirten Papandreu, çözüm sürecini Kopenhag zirvesine kadar olan sınırlı süreye sıkıştırmanın ya da Rum kesiminin AB üyeliği için aceleye getirilmiş bir anlaşmaya kalkışmanın büyük bir hata olacağını vurguladı. 
     Türkiye'ye AB ile üyelik müzakereleri için tarih verilmesinin tek başına bir hedef oluşturmadığını da belirten Papandreu, ''Türkiye'nin Avrupa geleceği var. Bu, dini ya da kültürel kriterlere göre değerlendirilemez. Ancak Türkiye henüz diğer adayların gösterdiği gelişmeyi kaydetmiş değildir'' dedi. 
     





</TEXT>
</DOC>
