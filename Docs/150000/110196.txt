<DOC>
<DOCNO> 110196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/29/son/sontur17.html </URL>
<DATE> 2002/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Dışişleri Bakan Yardımcısı Türkiye'de... 
</HEADLINE>
<TEXT>

     ABD'nin Avrupa işlerinden sorumlu Dışişleri Bakan Yardımcısı Elizabeth Jones, temaslarda bulunmak için Ankara'ya geldi. 
     Avusturya Havayolları'na ait tarifeli uçakla gelen Jones'u, ABD'nin Ankara Büyükelçisi Robert Pearson karşıladı. 
     Jones'un Ankara ziyareti sırasında görüşmelerinin en önemli gündem maddesini Irak oluşturuyor. Ankara'nın, Irak'a yönelik operasyona karşı olduğu, Jones'a temasları sırasında ''çok net'' şekilde iletilecek. 
     Elizabeth Jones, yarın Dışişleri Bakanlığı'na geçerek, Dışişleri Bakanı Şükrü Sina Gürel, Dışişleri Bakanlığı Müsteşarı Uğur Ziyal, müsteşar yardımcıları Ali Tuygan, Baki İlkin, Alev Kılıç, Nabi Şensoy ve Akın Alptuna ile görüşecek. 
     Jones, Baki İlkin'in onuruna vereceği öğle yemeğinin ardından Genelkurmay İkinci Başkanı Orgeneral Yaşar Büyükanıt ile de görüşecek. Jones, Salı günü sabah erken saatte Ankara'dan ayrılacak. 
     Ankara, Jones'a Türkiye'nin olası bir Irak operasyonundaki şu kaygılarını iletecek 
     ''-Petrol fiyatları sürekli artıyor -Ülkedeki yabancı yatırımcılar kaçabilir -Turizm tesisleri 3 ay sonra yeni rezervasyonlar almaya başlayacak. Bu rezervasyonlar iptal olursa turizm çöker -İç ekonomik dengeler bozulur -Bölge ülkeleriyle sınır ticareti zarar görür. Bundan sadece Türkiye değil, bütün bölge ülkeleri olumsuz etkilenir.'' Jones'a tüm bu somut olgular aktarıldıktan sonra, Türkiye'nin bu yöndeki zararlarının tazmin edilmesi gerektiği vurgulanacak. 
     Ankara, Jones'a BM silah denetçilerinin raporunu hazırlamadan önce Irak'a yönelik bir operasyonun meşruiyet açısından ABD'yi güç durumda bırakacağı uyarısında da bulunacak. 
     





</TEXT>
</DOC>
