<DOC>
<DOCNO> 108596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/20/spor/aspo.html </URL>
<DATE> 2002/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
BİR YUDUM FENER 3-3 
</HEADLINE>
<TEXT>

Solna karşısında müthiş bir ilk yarı çıkaran ve iki farklı skor yakalayan Sarı- Lacivertli takım aniden durdu, üst üste yediği gollerle beraberliğe razı oldu 
     UEFA Kupası’ndaki Solna maçına çıkış gözüyle bakan ve üzerindeki kara bulutları dağıtmayı hesaplayan Fenerbahçe iki farklı öne geçtiği maçta galibiyeti koruyamadı. İlk yarı futbol adına sahada her şeyi yapan Sarı - Lacivertliler, 16. dakikada Revivo ile öne geçti. 19. dakikada Nordin’in beraberlik golü bile Fenerbahçe’nin hızını kesemedi, 27’de Johnson, 39’da Steviç rakibi yere serdi. 
     GOL yağmurunun ikinci yarıda da devam etmesi beklenirken, Sarı - Lacivertli takım bir anda durdu. Solna’ya sayısız pozisyon veren ve kalesinde de üst üste tehlikeler yaşayan Fenerbahçe 67’de A.Andersson ve 74’te Rubath’a engel olamadı, skor bir anda eşitlendi. Son dakikalarda kaleci ile karşı karışaya kalan Serhat mutlak bir golü kaçırınca galibiyet gelmedi. 
     
90 Dakika      Gürcan BİLGİÇ 

     İlk kırkbeş dakika bittiğinde hepimiz sevinç içindeydik. Adeta mucizeye tanıklık ediyorduk. Üç yıldan beri ilk defa Fenerbahçe için iyi şeyler yazmanın heyecanı vardı. Saha yerleşmesi, ikili aksiyonlar, maç konsantrasyonu, pozisyon zenginliğiyle mükemmel bir kadro vardı karşımızda. Deplasmanda oynayan takım, yüzde 63’e 37 gibi topa sahip olma oranını yakalamıştı. 
     16. dakikada Ortega’nın ortasıyla buluşan Revivo’nun attığı ilk gole kadar dört net Fenerbahçe pozisyonu seyrettik.Öyle böyle değil, kaçmayacak gollerdi. 
     AIK, üç dakika sonra Nordin ile beraberliği sağladığında bile hiç kimsenin endişesi yoktu. Ortega - Revivo ikilisi müthiş bir şov yapıyor, hem ayakları, hem de gözleriyle birbirlerini tamamlıyorlardı. 26. dakikada Ortega’nın Johnson’ın kafasına adres yapıp gönderdiği topla skor 2 - 1’e geldi. 39’da Stevic, 30 metreden müthiş bir füze çıkartıp üçüncü golü tabelaya astı. Kimsenin ummadığı, beklemediği bir oyun ve skor vardı sahada. 
     İkinci yarıda ise Fenerbahçe, Türkiye’de bıraktığını sandığımız kötü alışkanlıklarını tekrar geri getirdi. O etkili, istekli takımın yerine hücumdan orta saha desteğini kesmiş, maçı garantiye almak isteyen tarz gelmişti. Aynı yorum, AIK için de geçerli. İsveçliler, ilk yarıda oyunu kendi sahalarında kabul ettikleri anlayıştan vazgeçip saldırmayı tercih ettiler. Hatalar peş peşe geliyordu. İlk yarının kahramanları, birbirlerini yabancı gibi görmeye başladı, Serhat da göbekten kenara kaçınca ceza alanı içinde topla buluşacak kimse kalmadı. Hollandalı hakemin takdir haklarını ev sahibine yönlendirmesiyle AIK’in baskısı iyice Fenerbahçe’yi bunalttı. 52. dakikada Hoch’un şutu önce Rüştü’den, sonra direkten döndü. Aynı futbolcunun kafa vuruşunu 59’da Rüştü çizgi üzerinde, 60’ta ise karşı karşıya pozisyonda önleyebildi. 62. dakikada Andreas Andersson’a geçit vermeyen Rüştü, İsveçli golcünün 67’de üç kişiyi peşine takıp ceza alanına girdiği pozisyonda attığı şutu durduramadı 3 - 2 
     Farkın bire inmesiyle AIK ateşlendi. Fenerbahçe’nin orta saha hakimiyeti tamamen bitti. Hakan ve Ali Güneş bindirme yapmıyor, Stevic ve Johnson da adamlarını kontrol edip riske girmiyordu. Yine herşey tesadüflere ve yeteneklere kalmıştı. 74’te hakemin yarattığı frikik vuruşunu Ishizaki şutladı. Direkten seken topu Rubarth kafa ile tamamladı 3 - 3 
     Fenerbahçe, kırk beş dakika bile olsa ideal ve çağdaş bir futbol oynayabileceğini gösterip tur şansını yakalayan bir skorla İstanbul’a dönüyor. Belki de bu sonuç, bardağın dolu tarafını görmemiz gereken bir doksan dakikanın ürünüdür. Çetin Altan’ın dediği gibi "enseyi karartmayın"... 
     
Hoca kim Hakem Ruud Bossen, ilk yarı boyunca Oğuz’u antrenör sandı, ileriye çıkan Lorant’ı hep kulübeye yolladı 
     HOLLANDALI hakem Ruud Bossen uzun süre Fenerbahçe’nin hocasını Oğuz Çetin sandı. Çetin’in saha kenarına gelerek oyuncuları uyarmasına ses çıkarmayan Bossen, kulübeden ne zaman çıksa Lorant’ı geri gönderdi. Duruma sinirlenen Alman hoca el kol hareketleriyle geç de olsa sorunu çözdü. 
     FENERBAHÇELİ yöneticiler beraberliğe sevinemediler. İlk yarıdaki iyi futbol ve skor üzerine bir hayli keyiflenen Sarı - Lacivertli yönetim maç bitiminde büyük şok yaşadı. Yöneticiler, "Galibiyete şartlanmıştık. Ama olmadı. Bu maçı İstanbul’da telafi ederek turu geçeceğimize inanıyoruz" dediler. 
     
     
     Maçın Adamı ORTEGA 
     ARJANTİNLİ futbolcu, kendisi için "iç sahada oynar" eleştirilerini auta gönderen bir performans ortaya koydu. Ayağına aldığı her topta sahayı dikine kat edip kaleyi düşündü. Fenerbahçe’nin iki golünün asistini yaptı. Yardım alınca maçın kaderini değiştirebilecek bir futbolcu olduğunu bir kez daha kanıtladı. 
     
     Nasıl tur atlar 
     İSVEÇ’TEN 3-3’lük beraberlikle dönen Fenerbahçe’ye ikinci tur için, golsüz beraberlik ile 1-1 ve 2-2’lik sonuçlar yetecek. 3-3’te maç uzatmaya gidecek. Her türlü galibiyet de tur vizesi getirecek. 4-4 ve daha yukarı beraberlikler ile her türlü yenilgide Sarı - Lacivertliler elenecek. 
     
NOTLAR      Stevic ofsaytta 
     KARŞILAŞMANIN 22. dakikasında Ali Güneş’in ortasına arka direkte kafa vuran Ortega’nın gol attığını sanan Stevic büyük bir sevinç yaşadı. Hemen Ali Güneş’i tebrik etmeye giden tecrübeli oyuncu pozisyon aut olduğunu görünce hayal kırıklığına uğradı. 
     
     Hasret bitmedi 
     AVRUPA’DA altı yıldır deplasman galibiyeti elde edemeyen Fenerbahçe iki farklı öne geçmesine rağmen Solna önünde de şeytanın bacağını kıramadı. Sarı - Lacivertli ekip en son 1996 - 97 sezonunda İngiltere’de Manchester United’ı yenmişti. 
     
     Erhan Sakarya’da 
     FENERBAHÇE genç oyuncusu Erhan’ı Sakaryaspor’a verdi. Yeşil-Siyahlı kulüp geçirdikleri trafik kazası sonrası Sarı-Lacivertliler’den destek sözü almıştı. Yönetim ilk olarak geçen sezon PAF takımından A Takım’a alınan Erhan’ı gönderdi. 
     
     Gurbetçi desteği 
     SARI - Lacivertli takımı İsveç’te Türk vatandaşlar yalnız bırakmadı. Solna karşılaşmasını izleyen yaklaşık beş bine yakın gurbetçi doksan dakika boyunca büyük destek verdi. İsveç polisi güvenlik için Türk seyircilerin bir bölümünü kale arkasına, bir bölümünü ise kapalı tribüne oturttu. 
     
     Washington yedeğe düştü 
     BREZİLYALI golcü geldiği günden bu yana ilk kez yedek kaldı. Teknik Direktör Lorant bir türlü istenilen forma ulaşamayan Washington’a ilk onbirde görev vermedi. Lorant, Serhat’ı tek forvet oynatırken, Ortega ile Revivo zaman zaman forveti ikiledi. 
     
     



 SPOR 






























</TEXT>
</DOC>
