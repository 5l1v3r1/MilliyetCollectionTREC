<DOC>
<DOCNO> 102233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/16/son/soneko08.html </URL>
<DATE> 2002/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa tedirginliği üzerinden attı... 
</HEADLINE>
<TEXT>

     Borsa'da, devlet eski bakanı Kemal Derviş'in siyasete girmeyeceği yorumlarının yarattığı tedirginliğin ortadan kalkması yükseliş getirdi. 
     Güne 55.21 puan ve yüzde 0.57 artışla 9,730.29 puandan başlayan endeks, disket emirlerinin uygulandığı yarım saatlik bölümün ilk dakikalarından itibaren hızla yükseldi. Endeks, saat 09.40 itibariyle 246.92 puan artışla 9,921.70 puanı gördü. Bu seviyede hisse senetlerinin ortalama değer kazancı yüzde 2.55 olarak belirlendi. 
     En yüksek 9,943.50 puana kadar yükselen endeks, saat 09.50'yi 241.52 puan artışla 9,916.30 puan seviyesinden geçti. 
     İMKB Ulusal 100 Endeksi, dün 363.69 puan kayıpla 9,674.78 puandan kapanmış ve hisse senetlerinin ortalama değer kaybı yüzde 3.62 olmuştu. 
     Şekeryatırım Menkul Değerler A.Ş. Kurumsal Finansman ve Araştırma Müdürü Edmon Nergizyan, Gaziantep Büyükşehir Belediye Başkanı Celal Doğan'ın devlet eski bakanı Kemal Derviş'in siyasete ve hiçbir partiye girmeyeceği yönündeki açıklamasının satışları getirdiğini hatırlattı. 
     Ancak, Derviş'in dün piyasalar kapandıktan sonra yaptığı basın toplantısının, ''Dervişsiz siyaset'' tedirginliğini ortadan kaldırmış gibi göründüğünü kaydeden Nergizyan, İMKB Ulusal 100 endeksinin 9,600-10,000 puan bandında hareket etmesinin beklendiğini, 10,000 puan üstünde satışların gelebileceğini ifade etti. 

     
</TEXT>
</DOC>
