<DOC>
<DOCNO> 133258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/26/son/sondun13.html </URL>
<DATE> 2003/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan ABD askeri Irak'ta 
</HEADLINE>
<TEXT>

     AK Parti Genel Başkanı Recep Tayyip Erdoğan, Türkiye'nin Kuzey Irak'a asker göndermediğini, Amerikan askerlerinin Irak'ta olduğunu söyledi. 
     Erdoğan, Dünya Ekonomik Forumu toplantıları için bulunduğu Davos'ta El Hayat gazetesine yaptığı açıklamada, Amerikalıların keşif uçaklarını kullandıklarını, kuzey ve güney Irak'a giren askerleri vasıtasıyla planlarını uygulayabileceklerini söyledi. 
     Tayyip Erdoğan, ABD askerlerinin Irak'a ne zaman girdiği ve bunların sayıları hakkında ise bilgi vermedi. 
     El Hayat'ın haberinde, Erdoğan'ın, Türkiye'nin Kuzey Irak'a onbinlerce asker gönderme hazırlıklarını tamamladığı yolundaki haberleri ise yalanladığı belirtildi. 
     Erdoğan, ABD'nin Ankara'ya baskı yaptığı ya da desteğini almak için ekonomik yardım önerdiği iddialarını da reddetti. 
     AK Parti lideri Erdoğan, açıklamasında, Ankara ve Washington arasında, iki ülkenin doğal ve derin ittifakına dayanan görüşmelerin devam ettiğini söyledi. 
     





</TEXT>
</DOC>
