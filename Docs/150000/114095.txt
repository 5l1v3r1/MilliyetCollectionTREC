<DOC>
<DOCNO> 114095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/20/son/sontur15.html </URL>
<DATE> 2002/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İsmail Cem Laf olsun diye savaş sözü edilmesine karşıyız 
</HEADLINE>
<TEXT>

     YTP Genel Başkanı İsmail Cem, ''Türkiyemizin korunması, savunması, menfaati her şeyin üstünde, ama laf olsun diye savaş sözleri etmeye, çocuklarımızın, gençlerimizin sonu belli olmayan maceralara gönderilmesine karşıyız'' dedi. 
     Partisinin Büyükçekmece İlçe Merkezi'nin açılış törenine katılan Cem, iktidara gelmeleri durumunda ilk 90 günde uygulamaya koyacakları ''Acil Çözüm Programı''nı açıkladı. 
     Programın ''Üretim ve iş'', ''Eşitsizliğin giderilmesi ve sosyal konular'' ile ''Dünya ve Türkiye'' başlıkları altında toplandığını belirten Cem, 90 gün içinde bütün bu alanlarda ilk günden başlayarak düzelmeler görüleceğini söyledi. 
     Yeni yatırım ve istihdam yaratan koşulları destekleyeceklerini, Türkiye'ye verilen, ancak proje hazırlanmadığı için kullanılmayan büyük orandaki kredileri kullanıma sokacaklarını anlatan Cem, ihracatın önündeki mevzuat engellerini kaldıracaklarını, ihracatta KDV'nin geri ödenmesini de yasal ve makul zaman içinde sağlayacaklarını bildirdi. 
     Cem, Türkiye'de elektronik imza kabul edilmediği için yüz milyonlarca dolarlık iş kaybı meydana geldiğini ifade ederek, bu sorunu çözeceklerini kaydetti. 
     Vergi konusunda da hayalci olmadıklarını dile getiren Cem, esnaf vergilerinde indirim sağlayacaklarını ve ''Enflasyon Muhasebesi Yasası''nı çıkaracaklarını belirtti. 
     Köylü ve çiftçi için çok önemli olan akaryakıt ve mazottan vergileri 90 günde indirmeye başlayacaklarını ifade eden Cem, ayrıca devlet mevzuatını değiştireceklerini ve devletin vatandaşına güveneceğini anlattı. 
     Cem, asgari ücretten alınan verginin 3'te birini kaldıracaklarını, aynı durumun emekliler için de söz konusu olduğunu kaydederek, memur emeklilerine yapılan zammın aynı düzeyde olmasa bile benzerini işçi ve Bağ-Kur emeklilerine de yansıtacaklarını söyledi. 
     
     AB VE DIŞİŞLERİ BAKANLIĞI... 
     YTP Genel Başkanı Cem, AB'ye tam üyelik konusunun üzerine yeniden ciddiyetle gideceklerini belirterek, bu konuda Türkiye'de yetki kargaşası çıkarıldığını, kimin Türkiye'yi temsil ettiğini, kimin etmediğini, kimin yetkili, kimin de yetkisiz olduğunun belli olmadığını savundu. 
     Türkiye'de AB ile müzakere konusunda Dışişleri Bakanlığı'nın tek yetkili olduğunu, ancak bu hükümet döneminde bakanlığın geriye itildiğini öne süren Cem, ''Sadece onunla yetkili olan Başbakan Yardımcılığı, Devlet Bakanlığı birdenbire AB konusunda Türkiye adına muhatap gibi çıktı'' dedi. 
     Cem, ilk 90 günde AB yasalarını hayata geçireceklerini anlatarak, ''AB ile yeniden hükümet adına sadece Dışişleri Bakanlığı muhatap olacak. Hiç vakit kaybetmeden derhal AB ile Türkiye ilişkilerini yoluna, rayına koyacağız'' diye konuştu. 
     Ortadoğu ve Irak sorunlarıyla ilgili görüşlerini de açıklayan Cem, bütün siyasi partilerin ve milletin vatan toprağı tehlikede bulunduğunda, Türkiye'nin meşru müdafaası söz konusu olduğunda seve seve canını vereceğini vurgulayarak, sözlerini şöyle tamamladı 
     ''Ancak biz kendi gençlerimizi, uzak topraklardaki petrol kavgalarını, menfaatlerini çağrıştıran olaylarına, bugünkü hükümet yetkililerinin söylediği şekliyle sürüklenerek ateşe atmayız. Biz bazılarının konuştuğu gibi 'daha çok gencimiz ölür' gibi laflar kullanmayız, kullandırtmayız. Yine bugünkü bazı hükümet yetkilileri gibi 'biz savaşta mutlaka var olacağız, var olmalıyız'...Hayır. Türkiyemizin korunması, savunması, menfaati her şeyin üstünde, ama laf olsun diye savaş sözleri etmeye, çocuklarımızın, gençlerimizin sonu belli olmayan maceralara gönderilmesine karşıyız.'' 
     





</TEXT>
</DOC>
