<DOC>
<DOCNO> 119717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/19/son/sondun22.html </URL>
<DATE> 2002/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin üyeliği Avrupa Parlamentosu'nda tartışıldı 
</HEADLINE>
<TEXT>

     Türkiye'nin AB üyeliği konusu, Avrupa Parlamentosu'nda AP en fazla sandalyeye sahip Hıristiyan Demokratları ikiye böldü. 
     Hıristiyan Demokratların Başkanı Gert Poettering, düzenlediği basın toplantısında, Türkiye'nin üyeliğinin kendi siyasi grubunu ikiye böldüğünü kabul ederek, Hıristiyan Demokratlar arasında da farklı görüşlerin bulunduğu söyledi. 
     Bununla birlikte, herkesin Kopenhag zirvesinde tam üyelik müzakereleri için Türkiye'ye tarih verilmemesi konusunda görüş birliği içinde olduğunu belirten Poettering, Türkiye'nin üyeliği hakkında AB içinde gerçek bir tartışmanın başlatılmasının gerekli olduğunu ifade etti. 
     
     SOSYALİSTLERDEN DESTEK 
     AP'de Hıristiyan Demokratlardan sonra ikinci büyük gruba sahip Sosyalistler ise Türkiye'nin AB üyeliğine ilke olarak karşı olmadıklarını açıkladı. 
     Sosyalist Grup Başkanı Enrique Baron Crespo, AB'nin ''Hıristiyan külübü'' olmadığını, laik olduğunu belirtti ve Türkiye'nin üyeliğine karşı olmadıklarını söyledi. 
     Crespo, bununla birlikte, Türkiye ile tam üyelik müzakerelerinin açılmasını erken bulduklarını ifade etti. 
     
     GENİŞLEME RAPORU 
     AP, aday ülkeler için hazırladığı genişleme raporunu, bugün genel kurulda tartıştı. 
     Dış İlişkiler Komisyonu Başkanı Alman Elmar Brok tarafından yazılan raporda, Türkiye'den TBMM'de kabul edilen reformların günlük hayata yansıtılması isteniyor. 
     Raporda, Türkiye'nin ısrarla talep ettiği tam üyelik için müzakere tarihi konusuna ise değinilmiyor. 
     Türkiye'ye yönelik üyelik öncesi yardımların artırılması istenen raporda, ''AB ile Türkiye vatandaşları arasında güçlendirilmiş bir güven ilişkisine ihtiyaç olduğu'' belirtiliyor ve bunun için Türkiye'nin AB programlarına katılımının sağlanması gereği dile getiriliyor. 
     AP genel kurum oturumda yarın oylanacak rapor için, Hırıstiyan Demokrat Grup, Türkiye'ye üyelik yerine ''özel statü'' verilmesi yönünde değişiklik önergesi sundular. 
     Strasbourg toplantılarına, ilk defa aday ülkelerin parlamenterleri de davet edildi. 
     Türk parlamenterler dışında 12 aday ülke parlamenterleri toplantıya katılarak, görüşlerini açıkladı. Türk parlamenterler ise toplantılarda kendilerine söz hakkı verilmemesini protesto etmek için Strasbourg'a gelmediler. 
     Brüksel'de daha önce yapılan toplantılarda, Türkiye ile tam üyelik müzakereleri başlamadığı gerekçesiyle, Türk parlamenterlerin toplantıya katılması, ancak konuşma yapmaması kararlaştırmıştı. 
     Öte yandan, aday ülkeler arasında, altı kişilik Kıbrıs heyetinde KKTC'den de ilk defa iki temsilci bulunuyor. 
     





</TEXT>
</DOC>
