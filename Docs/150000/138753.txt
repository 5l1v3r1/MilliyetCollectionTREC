<DOC>
<DOCNO> 138753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/24/son/sonspo04.html </URL>
<DATE> 2003/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA... 7 dakika oynayan Hido, sayı kaydedemedi... 
</HEADLINE>
<TEXT>

     ABD Profesyonel Basketbol Ligi'ne NBA , bu sabaha karşı yapılan 7 maçla devam edildi. 
     Pasifik Grubu lideri Sacramento Kings'in, New York Knicks'i 99-92 yendiği maçta, sadece 7 dakika sahada kalan ve sayı üretemeyen Hidayet Türkoğlu, 2 sayılık 2 şut denemesinde de başarısız oldu. 
     Kings'te forvet Chris Webber, 20 sayı, 11 ribaunt ve 9 asistle ''Triple-double'' yapma şansını bir asistle kaçırırken, Doug Christie, 13 sayı, 9 ribaunt ve 5 asistle maçı tamamladı. 
     Knicks'te Kurt Thomas, 17 sayı ve 7 ribaunt yaparken, Allan Houston ve Latrell Sprewell, 13'er sayıyla sahadan ayrıldılar. 
     
     KOBE BRYANT ŞOV SÜRÜYOR 
     Los Angeles Lakers'ın Seattle Supersonics'i 106-101 yendiği maçta, Lakers'ın oyun kurucusu Kobe Bryant, 41 sayı, 5 ribaunt ve 3 asistle galibiyette önemli rol oynarken, peşpeşe 9. maçında da 40 sayı üzerine çıkmayı başardı. 
     Bryant bu başarısıyla, 1986-87 sezonunda peşpeşe 9 maçta 40 sayı ve üstüne ulaşan Michael Jordan'a yetişmiş oldu. 
     NBA tarihinde, peşpeşe 40 ve üstü sayı atma rekoru ise efsane isim Wilt Chamberlain'de bulunuyor. Chamberlain, 1961-62 sezonunda peşpeşe 14 maç, 1962-63 sezonunda ise peşpeşe 10 maç 40 sayının üstüne çıkmıştı. 
     
     ''TRIPLE-DOUBLE'' DÜELLOSU 
     Atlantik Grubu'nda, Orlando Magic'in lider New Jersey Nets'i 113-105 yendiği maçta, ''Triple-double'' düellosu yaşandı. 
     Magic'in oyun kurucusu Tracy McGrady, 46 sayı, 13 asist ve 10 ribauntluk üstün bir performansla ''Triple-double'' yaparak, takımını galibiyete taşıdı. 
     Nets'te ise oyun kurucu Jason Kidd'in, 26 sayı, 15 asist ve 11 ribauntluk ''Triple-double''ı, galibiyet için yeterli olmadı. Ligde alınan sonuçlar şöyle 
Dallas Mavericks-Washington Wizards 116-101 Uzatma 
Orlando Magic-New Jersey Nets 113-105 
Minnesota Timberwolves-Phoenix Suns 99-97 
Philadelphia 76'ers-Cleveland Caveliers 116-103 
Golden State Warriors-Atlanta Hawks 115-93 
Sacramento Kings-New York Knicks 99-92 
Los Angeles Lakers-Seattle Supersonics 106-101 
     





</TEXT>
</DOC>
