<DOC>
<DOCNO> 134755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/03/son/sondun04.html </URL>
<DATE> 2003/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrailli astronotun, Irak'taki reaktörü bombaladığı doğrulandı 
</HEADLINE>
<TEXT>

     Columbia'nın alev alarak parçalara ayrılmasıyla hayatını kaybeden İsrailli astronot İlan Ramon'un, 1981'de Irak'taki Osirak nükleer reaktörünü bombalayan İsrail uçak filosunda yer aldığı doğrulandı. 
     İsmini açıklanmayan İsrailli bir yetkili, Irak reaktörünü bombalayan 8 uçaktan birini kullanan Ramon'un, filo içindeki en genç pilot olduğunu söyledi. 
     Ramon'un da, daha önce yaptığı bir röportajda, Irak'a düzenledikleri hava saldırısının tehlikelerini anlattığı kaydedildi. 
     Öte yandan, Lübnan'daki Hizbullah lideri Şeyh Hasan Nasrallah, Columbia'nın atmosfere girmesinin ardından alev alarak parçalara ayrılmasının, Irak'a yönelik askeri harekat öncesinde Araplara ve Müslümanlara ümit verdiğini söyledi. 
     ''Dün olanlar, insanlığa, özellikle, geçmiş yıllarda ABD'nin yenilmez bir Tanrı olduğunu düşünen Arap, Müslüman ve üçüncü dünya insanları için bir mesajdır'' diyen Nasrallah, nükleer silahları ve uçak gemileri ile dünyayı savaşla tehdit eden ABD'nin, uzay mekiğinin düşmesini eli kolu bağlı seyrettiğini belirtti. 

     
</TEXT>
</DOC>
