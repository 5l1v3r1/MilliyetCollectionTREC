<DOC>
<DOCNO> 127597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/29/son/soneko06.html </URL>
<DATE> 2002/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Zorunlu Tasarruf Hesabı'nın tasfiye planı... 
</HEADLINE>
<TEXT>

     HAK-İş Genel Başkanı Salim Uslu, Devlet Bakanı Ali Babacan tarafından açıklanan Zorunlu Tasarruf Hesabı'nın tasfiyesine ilişkin planı değerlendirirken, ''Anayasa Mahkemesi'nin kararına karşın hükümetin ödemeleri öteleme ve zaman kazanma yönündeki tutumu, saygın devlet anlayışına uygun düşmez'' dedi. 
     Uslu, konuyla ilgili olarak yaptığı değerlendirmede, ödeme planı hakkında kendilerine henüz resmi bir bilgi gelmediğini, konuyu basından öğrendiklerini kaydetti. 
     Hükümetin, programında ve Acil Eylem Planı'nda sivil toplum örgütleri ile birlikte karar alma niyetini açıkladığını hatırlatan Uslu, şimdiye kadarki uygulamaların bu anlayışa uygun olmadığını belirtirken, ''Hükümet, yazdıklarını ve söylediklerini tekrar hatırlamalıdır'' dedi. 
     Zorunlu Tasarruf Hesabı'ndaki paranın belli bir takvim sürecinde hak sahiplerin ödenmesinin mümkün olduğunu kaydeden Uslu, şöyle devam etti 
     ''Tasarruf hakkı, anayasal olarak hak sahiplerine aittir. Bunun ne şekilde ödenmesi gerektiği konusunda iki tarafın rızasına dayalı bir görüşme ihtiyacı var. Saygın bir devlet, saygınlığı gereği borcunu zamanında öder. Hükümet, Anayasa Mahkemesi'nin kararına karşın hala ötelemeye, zaman kazanmaya çalışıyorsa, bu saygın devlet ilkesine uygun davranış olmaz. Hazine borçlarını öderken, erteleme ihtiyacı olduğunda takas gibi araçları kullanarak, alacaklıları memnun edecek çözümler getiriyor. İç borçlanmadaki taahhütlerini yerine getiren devletin, çalışanlara bir takvim dayatmasını adaletli bir yaklaşım bulmuyorum. Bu takvimde bizim görüşümüz alınmadı.'' Sendikaların ve konfederasyonların bu konuda dava açma hakkı olmadığını, daha önce bu konuda Danıştay'da açılan davanın ''hukuki yararı yok'' diye red edildiğini anlatan Salim Uslu, ancak vatandaşlar olarak dava açma haklarının bulunduğunu bu hukuki süreci araştırdıklarını kaydetti. 
     Uslu, ''Bu konuda bir çalışma başlatıldı. Bu çalışma sonuçlandırıldığında, hangi hukuk yönleri hangi şekilde çalıştırılacak ortaya çıkacak'' dedi. 
     Ekonomik ve Sosyal Konsey toplantısında kendilerinin zorunlu tasarrufların ödenmesi konusunu dile getirdiğini de ifade eden HAK-İş Genel Başkanı Uslu, Devlet Bakanı Ali Babacan'ın ilgili tarafları toplantıya çağırıp ne düşündüğünü açıklaması gerektiğini söyledi. 
     





</TEXT>
</DOC>
