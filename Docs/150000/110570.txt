<DOC>
<DOCNO> 110570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/01/son/soneko18.html </URL>
<DATE> 2002/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Eylül ayında borsa kaybettirdi, döviz kazandırdı... 
</HEADLINE>
<TEXT>

     Piyasalar Eylül ayında, seçimlerin iptaline ilişkin çabaların yanında ABD'nin Irak'a müdahale ihtimali ve dış piyasalardaki düşüş trendini yakından izleyen bir görüntü çizdi. 
     Ayın ilk haftasında piyasalardaki siyasete ve seçime endeksli yatay seyir dikkat çekti. İMKB'de işlem gören hisse senetleri haftalık bazda ortalama yüzde 1.11 oranında değer kazandı. 
     6-13 Eylül ve ondan sonraki haftalarda seçimlerin ertelenmesine ilişkin gelişmeler, Irak'a müdahale ihtimali ile dış piyasalardaki seyir piyasaların üzerindeki ağırlığını hissettirdi. Ayın ikinci haftasında, İMKB'de işlem gören hisse senetleri haftalık bazda ortalama yüzde 4.19 oranında değer yitirdi. 
     13-20 Eylül tarihlerini kapsayan haftada piyasalar Yüksek Seçim Kurulu'nun milletvekili adaylarına ilişkin kararlarını, yurt dışı borsalardaki düşüş ve ABD yönetiminin Irak konusundaki açıklamalarını yakından izledi. Hisse senetlerindeki haftalık ortalama kayıp yüzde 0.82 oldu. 
     20-27 Eylül haftasında piyasalar seçimlerin ertelenmesi ve Irak'a müdahale söylentilerinin etkisinde kalmaya devam etti. Hisse senetleri haftalık bazda ortalama yüzde 4.79 oranında değer yitirdi. 
     Ayın son gününde ise piyasalar Meclis'in açılması ve seçimin ertelenmesine ilişkin gelişmelere bağlı hareket etti. Durgun geçen seansların ardından hisse senetlerinin ayın son günündeki ortalama değer kaybı yüzde 0.40 oldu. 
     ENDEKSLER 
     İMKB Ulusal-100 Endeksi, Eylül ayında 705.06 puan düşerek 9,547.30 puandan 8,842.24 puana indi. İMKB'de işlem gören hisse senetlerinin aylık ortalama değer kaybı yüzde 7.38 oldu. 
     Eylül ayında, İMKB Ulusal Mali Endeks 740.34 puanlık düşüşle 10,650.94 puana, İMKB Ulusal Sanayi Endeksi 855.10 puanlık düşüşle 8,1.86 puana ve İMKB Ulusal Hizmetler Endeksi 426.80 puanlık düşüşle 6,221.22 puana geriledi. 
     Mali grup hisselerin aylık ortalama değer kaybı yüzde 6.50, sanayi grubundaki hisselerin aylık ortalama değer kaybı yüzde 9.11 ve hizmetler grubundaki hisselerin aylık ortalama değer kaybı yüzde 6.42 olarak gerçekleşti. 
     
     KAZANANLAR VE KAYBEDENLER 

     Eylül ayında en yüksek oranlı getiriyi, yüzde 67.16 oranındaki artışla Deva Holding hisseleri sağladı. Yüzde 44.44'lük artışla Toprak Factoring hisseleri ikinci, yüzde 30.36 oranındaki artışla Frigo Pak hisseleri üçüncü sırada yer aldı. 
     İntema hisseleri Eylül ayında yüzde 52.82 oranında gerileyerek en çok değer yitiren hisse senedi oldu. 
     Çimentaş hisseleri yüzde 49.09'luk düşüşle ikinci, Favori Dinlenme Yerleri hisseleri de yüzde 37.88'lik düşüşle üçüncü sırada yer aldı. 
     Geçen ay İMKB'deki değişik pazarlarda işlem gören toplam 296 hisse senedinden 51 tanesi değer kazanırken, 234'ü değer yitirdi, 11 hissenin fiyatı da aynı kaldı. 
     
     DÖVİZ CEPHESİ 

     Yabancı para birimlerinin Türk Lirası karşısındaki Eylül ayı artışları yüzde 2.34 ile yüzde 3.58 arasında gerçekleşti. 
     İstanbul Serbest piyasada alınıp satılan dövizlerden ABD Doları Eylül ayında Türk Lirası karşısında yüzde 2.34 oranında artış gösterdi. 
     AB'nin ortak para birimi Euro'nun geçen ayki artışı yüzde 2.44, İngiliz Sterlini'nin yüzde 3.58 ve İsviçre Frangı'nın yüzde 3.02 olarak gerçekleşti. 
     Eylül sonunda ABD Doları'nın Türk Lirası satış fiyatı 1 milyon 662 bin lira, Euro'nun 1 milyon 640 bin lira, İngiliz Sterlini'nin 2 milyon 606 bin lira ve İsviçre Frangı'nın 1 milyon 125 bin lira oldu. 
     
     ALTIN 

     Eylül ayında 24 ayar külçe altının gram satış fiyatı yüzde 5.81, Cumhuriyet altının satış fiyatı da yüzde 5.88 oranında arttı. 
     Cumhuriyet altınının satış fiyatı ay boyunca 6 milyon 500 bin lira yükselerek, 117 milyon liraya, 24 ayar külçe altının gram satış fiyatı da 950 bin lira yükselerek 17 milyon 300 bin liraya çıktı. 
     İstanbul Altın Borsası'nda İAB işlem gören külçe altının gram fiyatı da Eylül ayı boyunca yüzde 5.07 artarak, 17 milyon 170 bin lira oldu. 
     
     YATIRIM FONLARI 

     Menkul kıymet yatırım fonlarına katılma belgelerinin Eylül ayındaki ortalama değer artışı yüzde 1.95 olarak gerçekleşti. 
     Geçen ay katılma belgeleri arasındaki en yüksek oranlı artışlar, yüzde 8.54 ile Bayındır A Tipi Hisse Fon, yüzde 3.83 ile TAIB Yatırım B Tipi Değişken Fon ve yüzde 3.48 ile Koçbank B Tipi Tahvil ve Bono Fon belgelerinde kaydedildi. 
     Geçen ayın en çok değer yitiren katılma belgeleri ise yüzde 10.41 düşüşle Tacirler A Tipi Değişken Fon, yüzde 9.91 düşüşle İş A Tipi Metal Eşya Endeks Fon ve yüzde 8.82 düşüşle de Garanti A Tipi Yabancı Fon olarak sıralandı. 
     Yatırım fonlarının fiyat seyrini izleyen A.A Bileşik Fon Endeksi Eylül ayında 5 bin 745 puan artarak 300,084 puana yükseldi. 
     
     TAHVİL, BONO, FAİZ, REPO 

     İMKB Tahvil Bono Piyasası'nda Ağustos sonunda oluşan ağırlıklı ortalama oranlardan parasını bir ay boyunca tahvil ve bonoda değerlendirenlerin Eylül ayındaki kazançları yüzde 2.50 ile yüzde 4.30 arasında oldu. 
     Banka faizlerinde ay içinde vadelerine göre ortalamalara 1 puan dolayında düşüşler oldu. 
     Önde gelen ve değerlendirmeye alınan 10 kamu ve özel bankanın Ağustos sonundaki faiz oranlarının ortalamaları dikkate alınarak yapılan hesaplamalara göre, 1 ay vadeli mevduat faizinin aylık net getirisi yüzde 3.27 oldu. 
     Ağustos sonunda İMKB Repo Ters Repo Pazarı'nda ortalama yüzde 46.5 dolayında seyreden oranlardan parasını repoda değerlendiren yatırımcılar aylık yüzde 3.19 dolayında kazanç elde ettiler. 
     





</TEXT>
</DOC>
