<DOC>
<DOCNO> 132274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/22/dunya/dun03.html </URL>
<DATE> 2003/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Basın savaşa cephe aldı 
</HEADLINE>
<TEXT>

İngiliz medyası Blair’i zorluyor. Daily Mirror, kampanya başlatıp halkı ahlaksız savaş’ı durdurmaya davet etti 
     DIŞ HABERLER SERVİSİ 

     ABD’nin stratejik müttefiki İngiltere’de Irak’a yönelik bir operasyona karşı oluşan kamuoyu, her geçen gün güçleniyor. Savaş karşıtlarının bayraktarlığını ise medya yapıyor. Kamuoyu yoklamaları, İngiltere’de savaşa karşı olanların oranını yüzde 80’lerde gösterirken, basın - yayın organları da savaş karşıtı tutumlarını belirginleştiriyor. Londra’nın önceki gün Körfez’e 26 bin asker göndereceğini açıklamasının ardından, ülkenin yüksek tirajlı gazetelerinden Daily Mirror, "Hep birlikte onların ahlaksız savaşını durdurabiliriz" başlığıyla halka "savaşı durdurma" çağrısında bulundu, okuyucularından birinci sayfadan verdiği, "Savaşa hayır" metnini imzalayıp gazeteye göndermelerini istedi. 
     
     Savaşın nedeni petrol 
     Yazıda, Irak savaşına aylar önceden karar verildiği ve "ABD Başkanı George W. Bush’un, "kırmızı enseli" Amerikan argosunda Güneyli maganda seçmenine oynamak, dikkatleri büyüyen ekonomik krizden başka yöne çekmek ve petrol kaynaklarını güvenliğe almaktan başka bir amacının olmadığı" belirtildi. 
     Blair’i, dünyanın tek süper gücünün liderini durduramamakla suçlayan gazete, İngiltere Başbakanı’nın Körfez’e 26 bin asker gönderilmesi kararını eleştirdi. 
     "Bay Blair bizim adımıza savaş başlatıyor ve büyük çoğunluğumuz bunu istemiyor" diye yazan gazete, bir savaşın İngiliz askerlerinin yanı sıra Iraklıların kitleler halinde ölümüne yol açacağı görüşünü savundu. 
     "Birleşmiş Milletler’in BM desteği olmadan Amerika ve İngiltere’nin başlatacağı bir savaşın dünyayı böleceği" uyarısında bulunan Daily Mirror, "savaşla birlikte El Kaide dahil birçok fanatik grubun daha fazla eylemlere kalkışacağı, hiçbir yerin güvenli olmayacağı, en tehlikeli yerinse ABD’yi destekleyen İngiltere olacağını" yazdı. 
     



 DÜNYA 












</TEXT>
</DOC>
