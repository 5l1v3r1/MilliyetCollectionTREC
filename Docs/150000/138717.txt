<DOC>
<DOCNO> 138717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/24/son/sondun18.html </URL>
<DATE> 2003/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
"Saddam ve oğulları saldırının ilk 48 saati içinde öldürülecek" 
</HEADLINE>
<TEXT>

     New York Post gazetesi, nokta operasyonu yapacak Amerikan özel timlerinin, Irak'a yönelik saldırının başlamasından itibaren 48 saat içinde Saddam ve oğullarını bularak öldüreceğini öne sürdü. 
     New York Post gazetesinin birinci sayfada manşetten verdiği habere göre, operasyon timleri, uçaklarla nokta vuruşları yapacak ve komando baskınları düzenleyecek. Timlerin başlıca hedefleri arasında, Saddam Hüseyin ve oğulları Uday ile Kusay'ın yanı sıra Saddam'ın yakın yardımcılarının bulunacağı gazete tarafından ifade edildi. 
     
     KİTLE İMHA SİLAHLARI KULLANILACAK 
     Haberde Kusay'ın, cumhuriyet muhafızlarının başı olduğu ve birliklerine, Saddam ile oğullarının başına bir şey geldiği takdirde, bu birliklerin denetiminde olduğuna inanılan kitle imha silahlarını ateşlemeleri talimatı verdiği de bildirildi. 
     Paramiliter güçlere komuta eden Uday'ınsa ülkenin altyapısına yönelik tahrip harekatı emri verdiği belirtilen haberde ayrıca, sivillere karşı vahşice eylemler yapılacağı, bunlarında da Amerikalılara yüklenmesine çalışılacağı öne sürüldü. 
     Saddam'ın saraylarının harekatın ilk saatleri içinde saldırıya uğrayacağını belirten gazete, ''Amerikalıların, Saddam'ı nerede bulabileceklerini saptayabilmek amacıyla bu konuda bilgisi olabilecek Iraklıları sürekli olarak dinlediklerini'' yazdı. 
     
     YANMIŞ TOPRAK STRATEJİSİ 
     Amerikan kaynakları, saldırının başlamasından sonra Saddam'ın ''yanmış toprak'' stratejisi uygulayacağına inanıyorlar. Saddam ve yakınlarının bu bağlamda kimyasal ve biyolojik silahları kullanmaları, petrol kuyularını ateşe vermeleri ve Amerikan birliklerinin ilerleyişini yavaşlatmak amacıyla insani kriz yaratmaları bekleniyor. 
     Gazeteye açıklamada bulunan 1991 Körfez savaşı komutanlarından emekli general Daniel Christman, ''Bu gerekçeyle bu kez klasik taktikleri bırakıp öncelikli olarak kritik hedeflerin vurulması zorunluluğu ortaya çıktı'' diye konuştu. 
     
     TÜRKİYE ÜZERİNDEN 50-60 BİN ASKER 
     New York Post gazetesinin haberindeki olası savaş planlarındaysa ABD'nin Irak'a Türkiye üzerinden 50-60 bin asker sokacağı iddiası yer aldı. 
     Dördüncü ve birinci piyade tümenlerine mensup bu askerlerin ilk hedefleri arasında, Tikrit ve Bağdat'ın ele geçirilmesi bulunuyor. 
     Yine Türkiye üzerinden Irak'a girecek 82'nci hava indirme tümeniyse öncelikle Kerkük ve Musul'daki petrol yataklarını denetim altına alacak. 
     





</TEXT>
</DOC>
