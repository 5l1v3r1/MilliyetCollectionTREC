<DOC>
<DOCNO> 106571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/09/son/sonspo03.html </URL>
<DATE> 2002/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Güreşçilerimiz geçen yılki başarısızlığı unutturdu... 
</HEADLINE>
<TEXT>

     İran'ın başkenti Tahran'da düzenlenen 36. Dünya Büyükler Serbest Güreş Şampiyonası'nda 1 altın ve 2 bronz madalya alarak takım halinde 6. olan Serbest Güreş Milli Takımı, geçen yıl Bulgaristan'da düzenlenen Dünya Şampiyonası'ndaki başarısızlığını unutturdu. 
     Bulgaristan'ın başkenti Sofya'da geçen yıl düzenlenen 35. Dünya Büyükler Serbest Güreş Şampiyonası'nda ''Sıfır'' çeken milliler, son şampiyonada 1 altın, 2 bronz madalya alarak başarılı bir performans ortaya koydu. 
     Sofya'daki şampiyonada madalya alamamasına rağmen 6. olan Serbest Güreş Milli Takımı, son şampiyonada 1 altın, 2 bronz madalya kazanmasına rağmen yine 6.'lığı elde etti. 
     
     HARUN DOĞAN'IN BÜYÜK BAŞARISI 
     Geçen yılki Dünya Şampiyonası'nda başarısız bir performans ortaya koyan ve dereceye bile giremeyen 58 kilo güreşçisi Harun Doğan, 36. Dünya Büyükler Serbest Güreş Şampiyonası'nda altın madalya alarak büyük bir başarıya imza attı. 
     Harun Doğan, final maçında rakibini yenerek altın madalyaya uzandı. 
     Doğan, daha önce de 1995 yılında 57 kiloda dünya 3.'sü, 1996'da yine aynı kiloda Avrupa 2.'si, 1998'de 58 kiloda Dünya 2.'si, 1999'da Avrupa şampiyonu ve aynı yıl Dünya şampiyonu olmuştu. 
     
     GÜLHAN VE POLATÇI DA SEVİNDİRDİ 
     36. Dünya Şampiyonası'nda mücadele eden 74 kiloda Ahmet Gülhan ve 120 kiloda da Aydın Polatçı, bronz madalya aldı. 
     Geçen yılki şampiyonada 69 kiloda mindere çıkan Ahmet Gülhan 5. olurken, 130 kiloda mücadele eden Aydın Polatçı, 6.'lığı elde etmişti. 
     
     ŞANSAL ''SON 6-7 YILIN EN BÜYÜK BAŞARISI'' 
     Güreş Federasyonu Başkanı Osman Şansal, şampiyonada aldıkları 1 altın ve 2 bronz madalya ile serbest güreşte son 6-7 yılın en büyük başarısına imza attıklarını söyledi. 
     Şansal, 1999 yılında Harun Doğan'ın Dünya şampiyonu olmasından sonra serbest stilde istedikleri başarıya bir türlü ulaşamadıklarını belirterek, ''İran'daki şampiyonada 3 madalya çıkardık. Bundan dolayı mutluyuz. Zaten bu şampiyonada Rusya'nın dışında 2 altın birden alan ülke yok. Takımımızın yaş ortalaması 21. Ben daha büyük başarılara imza atacağımıza inanıyorum'' diye konuştu. 
     Geçen yılki Dünya Şampiyonası sonrası teknik heyette ve takımda revizyona gittiklerini kaydeden Şansal, şöyle konuştu 
     ''Teknik heyet de son Avrupa Şampiyonası'nda madalya alan Arif Kama'nın yerine Harun Doğan'ı milli takıma alarak büyük bir riski üzerine almış oldu. Teknik heyet zor bir karar vermişti. Harun'un daha önceki olaylarından dolayı teknik heyette biraz da olsa sıkıntı vardı. Ancak Harun Doğan, şampiyonada iyi mücadele etti ve hakettiği madalyaya ulaştı. Bana göre bu madalyanın hem Türk halkı için hem de Harun Doğan için anlamı çok büyük.'' 
     
     ''GREKOROMENDE DE 3 VEYA 4 MADALYA BEKLİYORUM'' 
     Rusya'nın başkenti Moskova'da gerçekleştirilecek 47. Dünya Büyükler Grekoromen Güreş Şampiyonası'na da değinen başkan Şansal, bu şampiyonada Türk güreşçilerden 3 veya 4 madalya beklediğini dile getirdi. 
     Osman Şansal, bu şampiyonada da en iyisini yapmaya çalışacaklarını vurgulayarak, ''Türkiye olarak iddialıyız. Her zaman hedefimiz şampiyonalarda ilk 3'tür. Moskova'daki organizasyonda birinin veya ikisinin altın madalya olması en büyük temennim'' diyerek sözlerini tamamladı. 
     





</TEXT>
</DOC>
