<DOC>
<DOCNO> 105119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/01/son/sondun04.html </URL>
<DATE> 2002/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaddafi "Libya, artık serseri devlet olmayacak" 
</HEADLINE>
<TEXT>

     Libya lideri Muammer Kaddafi, ülkesinin artık bir ''serseri devlet'' olmayacağını belirterek, El Kaide ile bağlantısı olduğundan şüphelenilen bazı kişilerin tutuklandığını açıkladı. 
     Kaddafi, 1969'da iktidara gelişinin yıldönümü dolayısıyla yaptığı konuşmada, gelecekte Libya'nın dış politikasını Afrika Birliği'nin dış politikasıyla birleştireceğini, böylece ABD ve İsrail'le ilişkilerde Afrika çizgisini izleyeceğini söyledi. 
     ''Şimdi artık hiç kimse Libya'ya serseri devlet diyemez'' diye konuşan Kaddafi, şöyle devam etti 
     ''Artık bir Libya politikası yok. Bu, Libya ve Lesoto'yu benzer şekilde temsil eden bir Afrika politikasıdır. Eskiden bize 'serseri devlet' derlerdi. Bizi böyle suçlamada haklılardı. Eskiden devrimci bir tavrımız vardı. Bağımsız bir devlet olarak hareket ediyor ve hareketlerimizin sonuçlarına da katlanıyorduk. Artık Afrika Birliği'nin serserileri değiliz, bu suçlama geçersizdir.'' Güney Afrika'nın Durban şehrinde geçen Temmuz ayında yapılan Afrika Birliği Örgütü devlet ve hükümet Başkanları 38. toplantısında ''Afrika Birliği''nin kuruluşu resmen ilan edilmişti. 
     
     EL KAİDE VE IRAK 
     Kaddafi konuşmasında, Libya'nın, El Kaide ile bağlantısı olduğu düşünülen Afganistan'dan gelmiş savaşçılar ile bazı İslamcı militanları tutukladığını da açıkladı. Libya lideri, sayısını vermediği tutuklulara ABD'nin Guantanoma'daki tutsaklarla gösterdiği muameleyi göstereceklerini belirtti. 
     Kaddafi, daha önceki açıklamalarında teröre karşı savaşta işbirliği yapacağını bildirmişti. 
     ABD'nin Irak'a muhtemel saldırısı konusuna da değinen Kaddafi, ''Amerikalılar ve İngilizler şunu anlamalıdır ki, Irak rejiminin çökmesi bu ülkeyi Afganistan'a döndürür. Saddam Hüseyin rejimi onlar için daha iyidir, çünkü İslamcıların iktidarı ele almalarına izin vermeyecek güçlü bir rejimdir'' diye konuştu. 
     





</TEXT>
</DOC>
