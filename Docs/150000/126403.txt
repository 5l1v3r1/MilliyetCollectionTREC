<DOC>
<DOCNO> 126403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/23/son/sonspo10.html </URL>
<DATE> 2002/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Felipe ve Sarr dönmeyebilir... 
</HEADLINE>
<TEXT>

     Galatasaray'ın yabancı futbolcularından Felipe ve Sarr, ilk dönemin ardından bugün Türkiye'den ayrılırken, iki oyuncu da geri dönmeyebileceklerini açıkladılar. 
     Lig oynanırken takımdan ayrılmak istediğini açıklayan, ancak daha sonra ikna edilen Felipe, ikinci kez kendisine kulüp arayacağını ifade etti. 
     İlk dönemde zorlu maçlar yaşadıklarını ve Türkiye'de gelişmekte olan bir futbol bulunduğunu belirten Brezilyalı futbolcu, ''Birçok insan benim futbolumdan hoşlanmadı. Ama ben elimden geleni yaptığıma inanıyorum. Kendi adıma herhalde ikinci yarıya devam etmenin çok doğru olmadığına inanıyorum'' dedi. 
     Felipe, ''Dönmem gerekirse aynı özveri ve mutlulukla geri döneceğim'' derken, şöyle devam etti 
     ''Eğer bir takımda netice veremez durumdaysanız, değişik alternatifler aramak durumdasınız. Alternatifleri bulamazsam burada işimin başına dönüp, devam edeceğim.'' 
     
     ''ADAPTASYON ZORLUĞU ÇEKTİM'' 

     Geldiği günden beri aynı futbolu oynadığını dile getiren Felipe, ''Ben futbol oynatmayı unutmadım. Sezon başından bu yana Türk futboluna adaptasyon zorluğu çektim'' diye konuştu. 
     Felipe, artık menajerlerin konuşacağını da vurgulayarak, hiçbir futolcunun beklenin altında oynama lüksünün bulunmadığını, bu nedenle ayrılmak istediğini söyledi. 
     Fatih Terim ile probleminin bulunmadığını da söyleyen Brezilyalı orta saha oyuncusu, ''Aksine kendisine çok teşekkür ederim. Beni o buraya getirdi. Büyük beklentileri vardı, aksine ondan çok özür diliyorum. 6 ayda burada çok şey öğrendim. Büyük bir tecrübe oldu. Ayrıca hocam beni nerde, dünyanın neresinde olursa çağırırsa zaten gelirim ve kendisine saygı duyarım'' diyerek sözlerini tamamladı. 
     
     SARR ''BENİM İÇİN GALATASARAY BİTİYOR'' 

     Galatasaray'ın Senegalli futbolcusu Muhammed Sarr da kendisi için Galatasaray'ın bittiğini söyledi. 
     Sarr, Milano'ya gidip AC Milan ile görüşeceğini ifade ederek, şöyle konuştu 
     ''Benim için Galatasaray herhalde bitiyor. Milano'ya gideceğim. 6 aylığına AC Milan'a mı yoksa, başka bir takıma mı gideceğim belli değil. Ocak ayının 3'ünde dönüp buradaki işlerimi bitireceğim.'' Fatih Terim ile konuştuğunu belirten Sarr, ''Beni buraya getiren kendisidir. Hocam benim dönmemi istediğini söyledi. Ben de dönüyorum'' diyerek sözlerini tamamladı. 

     
</TEXT>
</DOC>
