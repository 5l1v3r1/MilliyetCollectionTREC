<DOC>
<DOCNO> 109253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/24/spor/spo05.html </URL>
<DATE> 2002/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
MİNDERİN DOKTORU 
</HEADLINE>
<TEXT>

Dünya Grekoromen Güreş Şampiyonası’nda altın madalya alarak, yaramıza merhem olan Mehmet Özal, akademik kariyerinin yanı sıra entellektüel kişiliğiyle de farklı bir portre çiziyor 
     HAMİT TURHAN 

     Güreşin yeni yüzü 
     GAZİ Üniversitesi Beden Eğitimi Yüksek Okulu’nda antrenman bilimi üzerine doktora yapan Mehmet Özal, Rusya’daki Dünya Şampiyonası’nda altına ulaşıp, peş peşe alınan yenilgilerle açılan yaramıza merhem oldu. Tam bir kitap kurdu olan minderin yeni kralı, inceleme - araştırma yapıyor, yabancı makale çeviriyor, techno müzik dinliyor. Artan zamanlarında satranç, bilardo ve basketbol oynuyor. 
     
     Sitem etti 
     ÜÇ yıl aradan sonra grekoromende ülkemize altın kazandıran Mehmet Özal, "Yıllardır Hakkı Başar’ın arkasında bekledim. Beş kez Türkiye Şampiyonu oldum, bir kez bile şans tanınmadı. Bu nedenle iki olimpiyat kaçırdım. Benim gibi şans bulamayıp, güreşi bırakanlar oldu" diyerek, sitem etti. Ay - Yıldızlı sporcu, eksikleri bulunduğunu ve bir şampiyona yakışmayacak puanlar verdiğini ifade etti. 
     
     "Değişim şart" 
     SİSTEMİ eleştiren grekoromenin altın yüzü, şöyle konuştu "Türkiye’de sporcuya dayalı sistem var. Değişim şart. Mutlaka bilimsel temellere dayalı bir sistem oturtulmalı. Gençlere şans tanınmalı. Sakatlandıktan sonra kimsenin sahip çıkmadığı, 100-150 milyon MR parası bulamadığı için güreşi bırakan şampiyonlar var. Şampiyonalara isme bakılmaksızın kim formdaysa o gitmeli. Buna ben de dahilim". 
     
     En mutlu aile 
     MEHMET Özal’ın Ankara’daki evinde bayram sevinci yaşanıyor. Baba Elvan Özal "Tek oğlum Mehmet’i sokakta oynamasın diye 11 yaşında güreşe ellerimle götürdüm" dedi. Anne Güleser Özal ise, "Gitmeden önce eve geldi. Dua etmemizi istedi. Maçı izlerken yaptığımız dualar kabul oldu" diye konuştu. 
     



 SPOR 


























</TEXT>
</DOC>
