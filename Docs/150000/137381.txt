<DOC>
<DOCNO> 137381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/17/son/sontur30.html </URL>
<DATE> 2003/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'de soğuk ve yağışlı hava sürecek... 
</HEADLINE>
<TEXT>

     Meteoroloji İzmir Bölge Müdürü Burhan Babalıoğlu, İzmir ve çevresinde 10 gündür mevsim normallerinin altında soğuk ve yağışlı havanın hakim olduğunu bildirdi. 
     Burhan Babalıoğlu, Şubat ayı sıcaklığı uzun yıllar ortalamasının 13 derece olduğunu, ancak 10 gündür 6-8 derece civarında seyreden sıcaklığın bugün 4 dereceye kadar düştüğünü belirtti. Rüzgarın kuzey yönden estiği İzmir ve çevresinde hissedilen hava sıcaklığının daha da düşük olduğuna dikkati çeken Babalıoğlu, kapalı ve yağışlı havanın hafta sonuna kadar sürmesinin beklendiğini söyledi. 
     Karla karışık yağmur yağışının Ege Bölgesi'nde hakim olduğunu belirten Babalıoğlu, şehir merkezinde kar beklenmediğini ancak Yamanlar, Sabuncubeli gibi yüksek kesimlerde kar yağışı da olacağını kaydetti. 
     İzmir'de uzun yıllar ortalamasına bakıldığında Şubat ayı boyunca metrekareye düşen yağış ortalamasının 98 kilogram olduğuna dikkati çeken Babalıoğlu, ''1 Şubat'tan bu yana metrekareye düşen yağış 180 kilogram oldu. Mevsim normallerinin iki katı yağış almamıza rağmen, ayın sonuna kadar bu rakamın yükseleceğini sanıyoruz'' dedi. 
     





</TEXT>
</DOC>
