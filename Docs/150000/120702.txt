<DOC>
<DOCNO> 120702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/24/siyaset/siy06.html </URL>
<DATE> 2002/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeleksiz diye elbiseyi almadı 
</HEADLINE>
<TEXT>

ABD gezisi öncesi havalimanında "alışveriş yapan" bakan, beğendiği ayakkabıyı da almaktan vazgeçti 
     SiNAN TOROS İstanbul 

     Atatürk Havalimanı’nda takım elbise deneyen Dışişleri Bakanı Yaşar Yakış, yeleği olmadığı için fiyatı 437 euro olan takım elbiseyi almadı. 
     KKTC Cumhurbaşkanı Rauf Denktaş’la görüşmek üzere dün ABD’ye giden Yakış, Dış Hatlar Terminali’ni gezdi. Yakış, "Bu işleri özel sektöre bırakınca güzel oluyormuş. Bu güzel terminal de bunu ortaya koyuyor" dedi 
     Bu arada terminaldeki Boss mağazasından takım deneyen Yakış, 437 euro fiyatı olan elbiseyi beğendiğini ancak yeleği olmadığı için almadığını söyledi. Yakış, kıyafeti daha fazla tamamladığı için yelekli bir takım aradığını belirtti. 
     Daha sonra terminaldeki Bally adlı ayakkabı mağazasına giden Yakış, burada da beğendiği ayakkabıyı dar ve ayaklarının taraklı olması nedeniyle almadığını belirtti. Yakış’ın almadığı ayakkabının fiyatı da 288 euro. 
     Bazaar adlı mağazayı da gezen Yakış, Kütahya porselenleri ve sedef işlemeleri, tavlaları inceledi. Yakış, daha sonra Sami Önal’ın hazırladığı Atatürk ve devrimlerini konu alan, "Hüsrev Gerede’nin Anıları" kitabını satın aldı. 
     



 SİYASET 













</TEXT>
</DOC>
