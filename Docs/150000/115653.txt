<DOC>
<DOCNO> 115653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/28/son/sontur10.html </URL>
<DATE> 2002/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD ile 5 milyar dolar pazarlığı 
</HEADLINE>
<TEXT>

     Türkiye'nin olası bir Irak harekatını desteklemesini sağlamak amacıyla Ankara ile ABD arasında 5 milyar dolarlık bir finansman paketini görüşüldüğü öne sürüldü. 
     New York Times, gazetesi, Türkiye'nin Irak savaşına ilişkin kaygılarının her geçen gün arttığını belirterek ABD'nin Türkiye'nin savaştan yine zararlı çıkmayacağından emin olması gerektiğini savundu. 
     New York Times gazetesi, Istanbul mahreçli "Türkiye'nin ABD'nin Irak Saldırısına İlişkin Kaygıları Her Geçen Gün Artıyor" başlıklı yazısında, Başbakan Bülent Ecevit'in hemen hemen her gün Irak savaşına karşı olduğunu söylediğini kaydederek Ecevit'in, "ABD'nin bu operasyonunu biz olmadan yapamayacağını biliyoruz onun için vazgeçmesini öneriyoruz" yolundaki sözlerine de dikkat çekti. Buna karşın, Türkiye'nin istemeyerek olsa bile sonunda "büyük dostu" ABD'nin yanında yer alacağı konusunda pek kuşku bulunmadığını belirten gazete, Türk liderlerinin kaygılarının her geçen gün arttığını da savundu. 
     
     TÜRKİYE PAKİSTAN OLMAK İSTEMİYOR 
     Türklerin Irak savaşına karşı tek vücut olduğundan konunun seçim kampanyasında pek gündeme gelmediği öne sürülen yazıda, Türkiye'nen olası bir harekatın zordaki ekonomisinin daha da kötüleşmesine, mülteci akını ve Kürt ayrıcımlığı konularında yeni sorunlara yol açmasından endişe duyduğu kaydedildi. Gazete, "Türkiye, Pakistan'ın Afganistan savaşında üstlendiği rolü oynamaya istekli değildir" diye yazdı. 
     Seçimlerden birinci parti olarak çıkması beklenen AKP Genel Başkan Yardımcısı Abdullah Gül'ün açıklamalarına da yer veren New York Times, olası başbakan olarak tanıttığı Gül'ün "Türkiye dinlenmeli, çıkarları ve kaygıları anlaşılmalıdır" sözlerine de dikkat çekti. 
     New York Times, siyasi İslamı reddeden AKP liderlerinin başta Irak olmak üzere, ne ölçüde ABD'yi destekleyeceği konusunda soru işaretlerinin bulunduğunu belirterek hem Tayyip Erdoğan'ın, hem de Abdullah Gül'ün ABD ile ilişkilerin değişmeyeceğini söylediklerini kaydetti. 
     AKP'nin ABD'ye yönelik olası tutumunu New York Times için değerlendiren Washington'daki Stratejik ve Uluslararası Etüdleri Merkezi yetkililerinden Zeyno Baran, AKP'nin ABD ile ittifakı bozmayacağını savunarak "Çünkü bu askerlerin onları iktidardan uzaklaştırmaları için bir neden oluşturur" görüşünü öne sürdü. 
     
     MÜZAKERELER SÜRÜYOR 
     Türk ve ABD yetkililerinin Irak saldırısı ve ABD'nin Türkiye'nin çıkarlarını nasıl koruyacağı konularında yoğun müzakerelerin içerisinde olduğunu öne süren gazete, her iki ülkenin yetkililerinin henüz resmi bir talep olmadığını bildirdiklerine dikkat çekti. Irak planının, mülteci akımını önlemek için Türkiye'nin Kuzey Irak'a binlence asker göndermesini de içerdiğine ilişkin haberlerin olduğunu kaydeden gazete, Türkiye'nin halen Kuzey Irak'ta 2 ile 5 bin arasında asker bulunduğunu iddia etti. 
     New York Times, Türkiye'nin kaygılarının yeni olmadığını, 10 yıldır kaygı duyduğunu belirterek Türk yetkililerinin Çöl Fırtınası operasyonunun on milyarlarca dolara mal olduğunu, Kuzey Irak'ta uygulanan uçuşa yasak bölgenin bağımsız bir Kürt devletinin kurulmasına zemin oluşturduğuna inandıklarını da kaydetti. 
     Türk yetkililerinin ABD'nin bağımsız Kürt devletinin olmayacağına ilişkin güvencelerine tam güvenmediklerini belirttikleri belirtilen gazetede, Türklerin Kerkük kentini el koymakla tehdit ettiğine de dikkat çekildi. Buna karşın birçok uzmanın yeni bir Irak savaşının yarattığı en büyük kaygının parasal olduğunu, Türkiye'de derin ekonomik krizin sürdüğünü öne süren gazete, birçok Türkün en büyük çıkarı Irak ile savaşta değil, AB'ye girmekte gördüğünü öne sürdü. Gazetede şöyle denildi 
     "Burada birçok kişi, eğer ABD, Türkiye'nin desteğini istiyorsa, Türkiye'nin bir kez daha kaybetmeyeceğini sağlamalıdır, diyor. Belirtildiğine göre, 5 milyar dolar civarında bir finansal paketi görüşülüyor. Bazı uzmanlar, ABD, AB'yi Aralık ayında yapacağı toplantıda katılım müzakereleri için bir tarih vermeye zorlarsa, bunun yardımcı olacağını söylüyorlar. Yoksa, Irak burada zor satılmaya devam eder." 
     





</TEXT>
</DOC>
