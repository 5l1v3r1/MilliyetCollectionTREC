<DOC>
<DOCNO> 142557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/14/dunya/adun.html </URL>
<DATE> 2003/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikalı general meydan okudu 
</HEADLINE>
<TEXT>
Düşmana acıyorum 
Tümgeneral Blaisdell, Uzay güdümlü savaşta o kadar güçlüyüz ki, Irak veya bir başkası, savaşta karşımıza çıkacak ülkenin vay haline’ dedi 
     DIŞ HABERLER SERVİSİ 

     Askeri gücünün doruğundaki ABD’nin bir generali ülkesinin diğer ülkelerle askeri alandaki güç farkını vurgulayarak, tüm dünyaya deyim yerindeyse gözdağı verdi. 
     Amerikalı generalin ABD’nin savaş gücü hakkında bilgi verirken kullandığı ifadeler, Washington’un aşırı özgüvenden kaynaklanan ruh halini de açığa vurdu. 
     Irak’a yönelik olası bir savaşta ABD tarafından kullanılacak yeni nesil silahlar hakkında açıklamalarda bulunan Tümgeneral Franklin Blaisdell, "Irak veya bir başkası... Uzay güdümlü savaş konusunda o kadar güçlendik ki, bir savaşta karşımıza kim çıkarsa çıksın kendilerine acırım. Ne yazık ki, birçoklarının bunu anlayabildiklerini sanmıyorum" dedi. 
     Önceki gün Washington’da bir grup gazeteciye brifing veren, Amerikan Hava Kuvvetleri’nin uzay faaliyetlerinden sorumlu Tümgeneral Blaisdell, uydudan güdümlü, yüksek isabetli akıllı silahlar, üstün istihbarat ve iletişim olanakları sayesinde hasımlarına karşı çok büyük avantajları bulunduğunu belirterek, Irak’ın da ABD’ye ait iletişim ve istihbarat uydularının faaliyetini engellemeye çalışabileceğini ancak bunu başarmalarının çok güç olduğunu söyledi. 
     Brifinge katılan diğer askeri yetkililer de, ABD silahlarında, 1991 yılındaki Körfez Savaşı’na göre büyük teknolojik ilerlemeler sağlandığını belirttiler. Yetkililer, bir B - 2 hayalet stealth bombardıman uçağının 16 adet uydudan güdümlü bomba bırakabildiğini, bu gücün, İkinci Dünya Savaşı döneminde bin uçak ve toplam 9 bin bombaya eşdeğer olduğunu belirttiler. 
     Yetkililer, 28 uyduluk bir sistem yardımıyla, bir Amerikan askerinin dünyanın neresinde olduğunu, birkaç metrelik hassasiyetle belirleyebildiklerini de ifade ettiler. 
     



 DÜNYA 












</TEXT>
</DOC>
