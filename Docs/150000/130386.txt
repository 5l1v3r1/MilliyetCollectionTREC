<DOC>
<DOCNO> 130386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/12/son/sonspo14.html </URL>
<DATE> 2003/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor'un transfer ettiği Victoria, yurda geldi... 
</HEADLINE>
<TEXT>

     Gaziantepspor'un ara transfer döneminde Colombia takımından transfer ettiği Galatasaray'ın eski sol kanat oyuncusu Victoria, Gaziantep'e geldi. 
     Menajeri Bayram Tutumlu ile birlikte önce kulüp profesyonel futbol şubesi sorumlusu Asım Atmaz ile bir süre görüşen Victoria, daha sonra kulüp doktoru Yusuf Bozfırat ve menajeriyle birlikte Özel Sanko Hastanesi'ne giderek sağlık kontrolünden geçti. 
     Hastanede akciğer röntgeni çekilen ve eforlu teste tabi tutulan Victoria, 25 dakikalık eforlu koşuyu başarılı bir biçimde geçti. Kulüp doktoru Yusuf Bozfırat, Victoria'nın sağlığında bir sorun olmadığını kaydetti. 
     Gaziantepspor'un yeni transferi, daha sonra Celal Doğan Tesisleri'ne geçerek teknik direktör Nurullah Sağlam ve futbolcu arkadaşlarıyla tanıştı ve kırmızı-siyahlı formayı giyerek ilk antrenmanına çıktı. 
     
     ''BAŞARILI OLACAĞIM'' 
     Türkiye'den birçok kulübün kendisini transfer etmek için aradığını, ancak bu kulüpler içinde yakından tanıdığı Gaziantepspor'un önerisini kabul ederek 2.5 yıllık sözleşmeye 'evet' dediğini kaydeden Victoria, şunları söyledi 
     ''Galatasaray'da oynadığım yıllarda en çok çekindiğimiz deplasman maçını Gaziantepspor ile oynardık. Gaziantepspor, gerçekten genç, çok koşan ve mütevazi kadrosuyla başarılı olan bir ekip. Galatasaray'dan ayrıldıktan sonra Türkiye'deki futbolcu arkadaşlarımla irtibatı kesmedim. Gaziantepspor'un önerisi geldiğinde ilk önce arkadaşım Batista'yı aradım ve benim için gereken bilgileri aldım. Tereddütsüz bir biçimde Gaziantepspor'un önerisini kabul ettim. Şampiyon olmasalar bile bunu hedefleyen ve mücadele eden bir bir ekip. Ben de zirveye oynayan, başarılı olmayı kendine hedef edinmiş bir kulüpte futbol oynamaktan mutlululuk duyacağım. 
     Victoria, Galatasaray'dan ayrılma nedeniyle ilgili olarak da, ''Sezon sonunda yönetim ve teknik heyette değişilik yaşandı. Galatasaray, benim kulübüme olan borçlarını ödemeyememişti. Sezon sonunda yeniden eski kulübüm Colombia'ya dönmek zorunda kaldım. Fiyatımın yüksekliğiyle ilgili söylenenler doğru değil'' diye konuştu. 
     





</TEXT>
</DOC>
