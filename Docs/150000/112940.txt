<DOC>
<DOCNO> 112940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/14/son/sontur04.html </URL>
<DATE> 2002/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Hizbullah'ın "milliyetçi-ülkücü" maskesi 
</HEADLINE>
<TEXT>

     Güvenlik güçlerinin art arda düzenlediği operasyonlarda büyük darbe yiyen terör örgütü Hizbullah'ın toparlanmak için faaliyetlerini hızlandırdığı belirlendi. Bu kapsamda maddi gelir için "zekat" adı altında para toplanması, deşifre olunmaması için "milliyetçi-ülkücü" kimliğinin kullanılması ve askeri kanadın takviyesi için eylem yapılacak illere "hicret" edilmesi, mensupların birbirlerine yakın yerlerde ikamet etmesi gibi kararlar alındığı bildirildi. 
     Emniyet Genel Müdürlüğü'nün hazırladığı Hizbullah terör örgütü ile ilgili raporda, örgütün prestij kaybını önlemek için çalışmalara hız verildiği ifade edildi. İstihbarat birimlerinin tespitlerine göre, örgüt içi birlikteliğin güçlendirilmesi çalışmalarının yanı sıra örgütte baş gösteren maddi sıkıntının aşılması için köylerde Ramazan ayı ile birlikte ''zekat'' adı altında para toplanacak. 
     Örgüt içi sıkıntıların aşılması, mensuplara moral kazandırılması için silahlı eylemlere dayalı radikal önlemler alınacak. 
     Örgütün eylem grubu içerisinde yer alan mensuplarının bazı il emniyet müdürlüklerinin giriş-çıkışını gözledikleri, bununla istihbarat toplamayı amaçladıkları saptandı. Örgütün özellikle mensuplarını kaybettiği illerde emniyet birimlerine yönelik "intikam" saldırısı düzenleyebileceği kaydedildi. Operasyonlar nedeniyle bazı illerde barınması güçleşen örgüt mensuplarının, eylem yapılması düşünülen başka illere kaydırılarak askeri kanadın takviye edilmesinin kararlaştırıldığı belirlendi. Örgütün "hicret" kararı verdiği teröristlerin adı açıklanmayan illerde, birbirlerine yakın ikametleri tercih ettikleri belirlenirken, yakalanan militanlara, "Arkadaşlarınızın kaldıkları yeri söylemeyin, o evlere benzeyen ve yakınlardaki evlerin adresini vererek hem güvenlik kuvvetlerini yanıltın hem de arkadaşlarınızı bu suretle uyarın ki kaçsınlar" talimatı verildi. 
     Geçmişte kendilerini "mütedeyyin", ılımlı tarikat ve cemaat mensubu gibi tanıtarak deşifre olmaya karşı tedbir alan örgüt mensuplarına "çevrenize ve güvenlik mensuplarına karşı ülkücü-milliyetçi kimliğini kullanın" deniliyor. 
     





</TEXT>
</DOC>
