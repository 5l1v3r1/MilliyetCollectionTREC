<DOC>
<DOCNO> 120699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/24/siyaset/siy03.html </URL>
<DATE> 2002/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
20. DÖNEMDE ORTAOKUL’LUYDU, 22. DÖNEMDE ÜNİVERSİTE’Lİ OLDU 
</HEADLINE>
<TEXT>
İşte en çalışkan milletvekili 
AKP’li Göksal Küçükali... 1999’da Meclis dışı kaldı. Yılmadı, çalıştı liseyi dışardan bitirdi, şimdi işletme bölümü öğrencisi... 
     ANKARA ANKA 

     20. dönem RP İstanbul Milletvekili Göksal Küçükali, Meclis dışında kaldığı 3.5 yılı "iyi değerlendirdi." Küçükali, 22 dönem Meclis albümüne eğitim durumunu "ortaokul" yerine "Newport University İşletme Bölümü" yazdırmayı başardı. 
     RP milletvekili olduğu dönemde, Küçükali’nin Meclis albümünde yer alan bilgilerinde ortaokul mezunu olduğu yer alıyor. 
     Meslek hanesinde "armatör, sanayici" yazan ve üç çocuk babası olduğu bilgisine yer verilen Küçükali, 21. dönemde Meclis’e giremedi. Ancak 3 Kasım seçimleri sonrası, sadece bir dönem ayrı kaldığı Meclis’e AKP Milletvekili olarak yeniden girmeyi başaran Küçükali’nin Meclis albümünde "inanılmaz" bir bilgi değişikliği oldu. 
     20. dönem albümünde bildiği yabancı diller bölümünde "Almanca" bilgisi yer alan ve "ortaokul mezunu" görünen Küçükali, albüm bilgileri için Meclis’e kayıt yaptırırken verdiği bildirimde, eğitim durumuyla ilgili olarak "Newport University İşletme Bölümü" yazdı. Küçükali, Alibeyköy Lisesi’ni dışarıdan bitirdiğini, Newport University İşletme Bölümü’nde de birinci sınıf öğrencisi olduğunu söyledi. 
     



 SİYASET 













</TEXT>
</DOC>
