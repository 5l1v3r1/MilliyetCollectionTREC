<DOC>
<DOCNO> 128905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/05/son/soneko07.html </URL>
<DATE> 2003/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaptan ihracatın profili... 
</HEADLINE>
<TEXT>

     GAP bölgesinden geçen yıl Ocak-Kasım döneminde 5 kıtadaki 118 ülke ve yurtiçinde 11 serbest bölgeye yüzde 8.3'lük düşüşle 542 milyon 839 bin dolarlık tarımsal, hayvansal ve sınai ürün ihraç edildi. 
     Önceki yılın aynı döneminde, 115 ülke ve 8 serbest bölgeye 591 milyon 413 bin dolarlık ihracat gerçekleştirilmişti. 
     Güneydoğu Anadolu İhracatçı Birlikleri Başkanı Abdulkadir Çıkmaz, A.A muhabirine yaptığı açıklamada, 2002 Ocak-Kasım döneminde 388 milyon 38 bin dolarlık tekstil, 61 milyon 524 bin dolarlık hububat, bakliyat, yağlı tohumlar ve ürünleri, 60 milyon 275 bin dolarlık kuru meyve, 19 milyon 784 bin dolarlık sınai ürün ve 13 milyon 218 bin dolarlık hayvan ve hayvansal ürün ihracatı yapıldığını söyledi. 
     İhracatın yüzde 82'sinin Gaziantep, kalanının bölgedeki 5 irtibat bürosundan alınan tescillerle yapıldığını belirten Çıkmaz, ''En çok ihraç edilen ürünleri makine halısı, sentetik iplikler ve sentetik mensucat en çok ihracat yapılan ülkeleri ise İtalya, Almanya ve Suudi Arabistan oluşturdu'' dedi. 
     
     ÜLKE GRUPLARI VE ÜLKELER 
     Ülke gruplarına göre ihracata da değinen Çıkmaz, aynı dönemde Avrupa'ya 227 milyon 825 bin dolar, Ortadoğu'ya 135 milyon 242 bin dolar, Türk cumhuriyetlerine 39 milyon 811 bin dolar, BDT'ye 14 milyon 321 bin dolar, Afrika'ya 19 milyon 307 bin dolar, Amerika'ya 37 milyon 726 bin dolar, Asya'ya 10 milyon 342 bin dolar, diğer ülkeler ve serbest bölgelere 58 milyon 265 bin dolarlık ihracat yapıldığını kaydetti. 
     ABD'den Japonya'ya kadar olan coğrafyada, San Marino, Pitcairn Adası, Barbados, Togo ve Kiribati gibi ülkelere dahi ihracat yaptıklarını anlatan Çıkmaz, ''İnsan bulunan her yerleşim yerini pazar kabul etmeye başladık'' diye konuştu. 
     





</TEXT>
</DOC>
