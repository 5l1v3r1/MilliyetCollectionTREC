<DOC>
<DOCNO> 101653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/13/son/soneko18.html </URL>
<DATE> 2002/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Türker "Yanlış spekülasyonlarla haksız kazanç sağlıyorlar" 
</HEADLINE>
<TEXT>

     Devlet Bakanı Masum Türker, sanki ekonomik programdan ödün verilmesini isteyen bazı çevreler bulunduğunu belirterek, ''Yanlış yapılan spekülasyonlarda, para piyasalarında bazı kişiler haksız kazanç elde etmiş olacaklar'' dedi. 
     Devlet Bakanı Türker, Hazine'deki makamında, Hak-İş Genel Başkanı Salim Uslu ve DİSK Genel Başkanı Süleyman Çelebi'yi ayrı ayrı kabul ederek görüştü. Bakan Türker, görüşmeleri ve yaklaşımlarını yanlış yansıtmak isteyen çevrelere karşı en büyük yardımı basından beklediğini kaydetti. 
     Türker, Hak-İş Genel Başkanı Salim Uslu'yu kabulünde yaptığı konuşmada, artık herşeyin kurallar içinde olması gerektiğini belirterek, ''Birkaç spekülatörün televizyon ekranlarındaki değerlendirmelerine hep birlikte karşı koymalıyız'' diye konuştu. 
     Özel sektöre de sıcak baktıklarını ve onların yanında yer alacaklarını belirten Türker, ''üreten kesimlerin üretim fonksiyonlarını yerine getirmek için onlarla 24 saat belli bir yerde durmak gerekiyorsa, ister Türkiye içinde ister dışarıda olsun yardım ederiz'' ifadesini kullandı. 
     Türker, dün TOBB Başkanı Rifat Hisarcıklıoğlu'nun kendisini bireysel olarak ziyaret ettiğini, TÜSİAD Başkanı Tuncay Özilhan'ın da kendisini telefonla arayarak, yaptığı çalışmalardan dolayı memnuniyetini belirttiğini anlatan Türker, oluşturulduğu günden itibaren devreye sokulması gereken ama devreye sokulmayan Üretim ve Finans Danışma Kurulu'nun yarın toplanacağını, buraya finansal kesim ile kendi bakanlığına bağlı ve diğer bakanlıkların ilgili birimlerini katılacağını bildirdi. 
     Türkiye'nin 1980'den bu yana özelleştirme olgusu içinde bütün ekonomik yapısını yönlendirdiğini ifade eden Türker, ''Devlet küçülsün görüşü önemli ölçüde gerçekleştirilmiştir, devletin amacı artık kaynak aktarmak değil, devletin ortam sağlama yükümlülüğü vardır'' dedi. 
     
     ''BİZ HALKTAN KOPUK OLMAYACAĞIZ'' 
     Türker, şöyle devam etti 
     ''Kim nasıl yansıtırsa yansıtsın, vermek istediğimiz mesajlar, ilgili yerlere ulaşmıştır. Biz halktan kopuk, halka karşı hiçbir şeyin içinde olmayacağız. Ama, ekonominin iyileştirilmesi için üstlenilen programı dikkatle uygulayacağımızı ortaya koyduk. Salim Uslu ve arkadaşları, bir şeyi istemek yerine insan ağırlıklı ve her şey insan için yaklaşımını benimsediğini ifade etmiştir.'' Türker, Kardemir'e ilişkin bir soruya karşılık, yarın Kardemir'in genel kurulu olduğunu hatırlatarak, bu konudaki çalışmaları Devlet Bakanı Zeki Sözer'in yürüttüğünü ifade etti. 
     Türker, hedeflerinin, üreten kesimin üretimi gerçekleştirmesine yardımcı olmak olduğunu kaydetti. 
     
     HALK DESTEĞİNİN ÖNEMİ 
     Devlet Bakanı Masum Türker, DİSK Genel Başkanı Süleyman Çelebi'yi kabulünde yaptığı açıklamada ise halk tarafından desteklenen bir bakan olmanın çok önemli olduğunu belirterek, ''Bu desteğin gereklerini yerine getireceğim''dedi. 
     Bakan Türker, Çelebi'nin ziyaret sırasında en çok hoşuna giden şeyin kendisinin ilk günden ortaya koyduğu tavır olduğunu belirttiğini ifade etti. 
     Ekonomik programın yaklaşmakta olan seçime rağmen hiç aksatılmadan ve ödün verilmeden uygulanacağının söylenilmesinin de Başkan Çelebi'yi mutlu ettiğini belirten Bakan Türker, şunları kaydetti 
     ''Çünkü bu programın uygulanmasında en fazla sıkıntı çekenler dar gelirlilerdir. Kendisi, bu sıkıntıya, programın sona erdiği gün elde edecekleri refah ve ulaşacakları Mutluluk düzeyi için katlandıklarını söyledi. Benim bu konuda koruma görevi üstlenmem kendisini mutlu ettiğini kaydetti ve iki projeme her yönü ile destek vereceğini belirtti. Sosyal boyutu ve insan odağını esas alan ve her şeyi Türkiye için kabul eden yapıma destek olacaklarını söyledi. Herhangi bir sıkıntı olursa da artık eskiden olduğu gibi basın toplantısı aracılığı ile değil, biraraya gelip çözeceğimizi ve çözümü kamuoyuna duyuracağımızı söylemesi, siyasi kimliği olan bir kişi olarak beni memnun etmiştir.'' 
     





</TEXT>
</DOC>
