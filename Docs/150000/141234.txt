<DOC>
<DOCNO> 141234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/07/son/sondun39.html </URL>
<DATE> 2003/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
BM Güvenlik Konseyi Irak konusunda ikiye bölündü 
</HEADLINE>
<TEXT>

     BM Güvenlik Konseyi, Irak konusunda yaptığı toplantıda ikiye bölündü. 
     ABD ve İngiltere, Konsey üyelerine, Irak'a 17 Mart'a kadar son bir süre tanınmasını öngören bir değişiklik önergesi dağıtırken, Fransa, Dışişleri Bakanı Dominique de Villepin aracılığıyla bunun bir ültimatom niteliği taşıdığını ve kabul edilemeyeceğini açıkladı. 
     Buna karşılık İngiltere'nin BM Daimi Temsilcisi Jeremy Greenstock, FOX Televizyonu'nda yaptığı yorumda, ''Fransa'nın tutumunu, Ortadoğu'daki çıkarlarına'' bağladı ve ''AB içinde liderliğe oynama arzusu'' şeklinde değerlendirdi. Greenstock, ''eski Avrupa ile modern dünya arasında çekişme olduğu'' imasında bulundu. 
     
     OYLAMA, PERŞEMBE YA DA CUMA 
     Öte yandan, Güvenlik Konseyi'ne yakın kaynaklar, henüz kesin bir karar alınmamakla birlikte ''Güvenlik Konseyi'nde ABD-İngiltere-İspanya tasarısı üzerindeki oylamanın, gelecek Perşembe ya da Cuma günü yapılmasının beklendiğini'' belirttiler. 
     Kaynaklar, ABD Başkanı George Bush'un saldırı kararı alması durumunda, Irak'ta görev yapan BM personeli ile diğer görevlilere, ülkeyi terk etmeleri için en az 48 saatlik süre tanınacağını ifade ediyorlar. 
     





</TEXT>
</DOC>
