<DOC>
<DOCNO> 100803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/08/son/sonspo24.html </URL>
<DATE> 2002/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Spor teşkilatı siyasete soyundu, istifalar ard arda geldi... 
</HEADLINE>
<TEXT>

     Spor teşkilatının tanınmış isimleri, 3 Kasım'da yapılacak genel seçimde, milletvekili adayı olabilmek için bugün görevlerinden istifa ettiler. 
     Gençlik ve Spor Genel Müdürü Kemal Mutlu'ya istifa dilekçelerini veren isimlerden Boks Federasyonu Başkanı Caner Doğaneli'nin AK Parti Ankara, Halter Federasyonu Başkanı Kenan Nuhut'un DYP Çorum, Atletizm Federasyonu Başkanı Mehmet Yurdadön'ün CHP Ankara milletvekili adayı olacakları öğrenildi. Binicilik Federasyonu Başkanı Sencer Güneşsoy'un ise Yeni Türkiye Partisi'nin listesinde yer alacağı, ancak hangi ilden aday olacağının henüz belli olmadığı öğrenildi. 
     GSGM Başmüfettişlğrg Feyzullah Zeren'in CHP Ankara, Nesim Çelik'in ise DYP Van Milletvekili adayı olacağı bildirildi. Ayrıca GSGM Tesisler Dairesi'nde görev yapan İnşaat Mühendisi Emrullah Koman, AK Parti Kars, Boks Federasyonu Asbaşkanı Fatih Saraçoğlu AK Parti İstanbul, Halter Federasyonu Yönetim Kurulu Üyesi Kadir Gökdemir, MHP Kayseri, Boks Federasyonu Yönetim Kurulu Üyesi Zafer Gülseven de MHP Kayseri Milletvekili adayı olmak üzere görevlerinden ayrıldı. 
     Bu arada APK Uzmanı Hilmi Saral, spor müşaviri Dünya ve Olimpiyat Şampiyonu güreşçi Mahmut Demir, GSGM Diş Hekimi Recep Gedikoğlu, Beyzbol Federasyonu Yönetim Kurulu Üyesi Tahir Körpeoğlu, Gençlik ve Spor Erzurum İl Müdürlüğü'nde şube müdürü olarak görev yapan Yaşar Bayar ve tesisler dairesinde mühendis Münir Atar da görevlerinden istifa edenler arasında yer alırken, hangi partiden ve ilden milletvekili adayı olacaklarının henüz belli olmadığı öğrenildi. 
     
     MUTLU, SON ANDA VAZGEÇTİ 
     Gençlik ve Spor Genel Müdürü Kemal Mutlu ise son anda milletvekili adayı olmaktan vazgeçerek görevinde kaldı. 
     Genel müdür olarak görev yaptığı süre içinde spor ile siyaseti asla birbirine karıştırmadığını ve herhangi bir partinin saflarında politika yapmadığını dile getiren Kemal Mutlu, ''Çeşitli partilerden teklifler aldım. Ancak hangi ilden ve hangi sıradan listeye gireceğim konusundaki belirsizlik ortadan kalkmadı. Bu durumda Gençlik ve Spor Genel Müdürlüğü'nden istifa ederek, 'ille de milletvekili adayı olacağım' diye parti merkezlerinde mücadele vermeyi uygun bulmadım'' dedi. 
     Daha önce isimleri milletvekili adayları arasında geçen Gençlik ve Spor Bursa İl Müdürü Sabri Sadıklar ile İstanbul İl Müdürü Vedat Bayram da görevlerinde kaldı. 
     





</TEXT>
</DOC>
