<DOC>
<DOCNO> 128543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/03/son/soneko35.html </URL>
<DATE> 2003/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB Vergi barışı, ihracatçıları da kapsamalı... 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, vergi konusunda yapılacak çalışmaların, mutlaka ihracatçıları kapsaması gerektiğini söyledi. 
     Hisarcıklıoğlu, Maliye Bakanı Kemal Unakıtan'ın yaklaşık 1 saat süren ziyaretinin ardından yaptığı açıklamada, Bakan Unakıtan'ın iadeyi ziyarette bulunduğunu, hem devlet tarafında hem de özel sektör tarafında çalışması itibariyle, maliye bakanlığı görevinde başarılı olacağına inandıklarını kaydetti. 
     Görüşmede, son gelişmeleri ve vergi reform paketini ele aldıklarını ifade eden Hisarcıklıoğlu, TOBB olarak kendilerinin de paket konusunda bir taslak hazırladıklarını ve kamuoyuna deklare ettiklerini hatırlattı. Hisarcıklıoğlu, şöyle devam etti 
     ''Çalışmaların sonucunda Maliye bakanlığı ile ortak, tüm vergi sisteminde reforma gidilmesinde mutabakatımız var. Bütün bu çalışmalar sırasında, sayın bakan ile Türk özel sektörü ortak bir çalışma içinde olacak. Kriz ortamından geçen Türkiye'nin vergide bir barışa ihtiyacı vardır. Hepimizin de talebi buydu. Bununla ilgili yapılan çalışmalar bizi tatmin etti. Fakat bu yapılacak çalışmalar içinde muhakkak ihracatçının kapsanması gerektiğini de ifade ettik.'' Hisarcıklıoğlu bu arada, bu vergi barış sistemi içerisinde devleti dolandırmış ve halkın kazancını gaspetmiş kişilerin affedilmesine, Türk özel sektörü olarak kesinlikle karşı olduklarını bildirdi. 
     TOBB Başkanı, yarın Kızılcahamam'da yapılacak ''Yatırım Ortamını İyileştirme Koordinasyon Kurulu'' toplantısında da beraber çalışacaklarını, bürokratik engellerin kaldırılmasında beraberce çaba göstereceklerini kaydetti. 
     
     TÜSİAD BAŞKANI ÖZİLHAN 
     Türk Sanayici ve İşadamları Derneği TÜSİAD Başkanı Tuncay Özilhan da, Bakan Unakıtan'ın vergi barışı ile ilgili izahat verdiğini kaydetti. 
     Türkiye'nin iki büyük krizin arkasından, vergi veren ile devletin barışması gerektiğini belirten Özilhan, ''180 bin böyle dosya var. Maliye bakanlığı yüzde 90 oranında bu davaları kaybediyor. Oturup bunları temizleyip, beyaz bir sayfa açmakta yarar var'' şeklinde konuştu. 
     





</TEXT>
</DOC>
