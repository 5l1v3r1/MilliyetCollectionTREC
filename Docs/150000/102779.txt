<DOC>
<DOCNO> 102779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/19/son/sontur27.html </URL>
<DATE> 2002/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
"AISD" hastası Işıkgöz ailesi suç duyurusunda bulunacak 
</HEADLINE>
<TEXT>

     Sağlık Bakanlığı ve Kızılay Genel Müdürlüğü'nden 105 milyar liralık madde ve manevi tazminat kazanan Siverekli Işıkgöz ailesi, yasal faizi ve masraflarıyla birlikte kalan 70 milyar lirayı almak için suç duyurusunda bulunmaya hazırlanıyor. 
     Işıkgöz ailesinin avukatı Şeyhmus İnal, Şanlıurfa 2. Asliye Hukuk Mahkemesi'nde 29 Ocak'ta görülen duruşmada Sağlık Bakanlığı ve Kızılay Genel Müdürlüğü'nün 95 milyar 771 milyon lira maddi, 10 milyar lira da manevi tazminat ödemeye mahkum edildiğini, ancak davanın ''Tehiri icra talepli'' olarak temyiz edildiğini anımsattı. 
     Yargıtay 4. Hukuk Dairesi'nin 21 Nisan'daki toplantısında Sağlık Bakanlığı ile Kızılay Genel Müdürlüğü'nün itirazının reddedildiğini belirten İnal, şöyle konuştu 
     ''Işıkgöz ailesi, Sağlık Bakanlığı ve Kızılay Genel Müdürlüğü'nden icra yoluyla 95 milyar lira maddi 10 milyar lira manevi olmak üzere toplam 105 milyar lira tazminat almaya hak kazandı. Tazminatı alabilmek için iki kurumu icraya verdik. Kızılay Genel Müdürlüğü'nün mahkemeye verdiği 70 milyar liralık teminat mektubunu çözdük. Geriye masraflar ve faiziyle birlikte yaklaşık 70 milyar lira kaldı. İtiraz ve icra yoluyla kalan miktarı alamadık. Dolayısıyla aile perişan duruma düştü. Bu iki kurum kesinleşmiş yargı kararına uymuyor. Kesinleşmiş yargı kararına uymamak Anayasal bir suçtur. Bu iki kurum hakkında Siverek Cumhuriyet Savcılığı'na suç duyurusunda bulunmaya hazırlanıyoruz. 
     
     OLAY 
     Şanlıurfa Doğum Hastanesi'nde 1996 yılında sezaryenle doğum yaptığı sırada, Kızılay'ın Şanlıurfa merkezinden alınan ve kendisine test edilmeden verilen kandan AIDS virüsü kapan Müzeyyen Işıkgöz ile AIDS'li olarak dünyaya getirdiği kızı Rukiye Işıkgöz, Ankara Numune Hastanesi İntaniye Servisi'nde tedavi görmüşlerdi. Küçük Rukiye 2000 yılında hastalığa yenik düşerek yaşamını yitirmişti. 
     





</TEXT>
</DOC>
