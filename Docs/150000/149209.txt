<DOC>
<DOCNO> 149209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/12/ekonomi/aeko.html </URL>
<DATE> 2003/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Piyasalarda bahar havası 
</HEADLINE>
<TEXT>

Irak savaşı Türkiye'yi çok fazla etkilemedi. Satışlarını geçen yıla göre artıran şirketler de var. Baharın gelmesi ve bu ay ödenecek nemalarla piyasaların daha da hareketlenmesi bekleniyor 
     EYLEM TÜRK 

     Savaşa rağmen hareketini yitirmeyen piyasalardan, savaşın kısa sürede sonuçlanmasıyla birlikte canlanma sinyalleri gelmeye başladı. Perakende sektörünün nabzını tutan büyük gıda ve hazır giyim zincirlerinde ve otomotiv piyasasında satış artışları oldu. Savaştan en çok etkilenmesi beklenen turizmde mayıs ayı için rezervasyon alınmaya başlandı. Bahar ayları ve nemaların ödenmesiyle canlanmanın daha da artması bekleniyor. 
     Önceki gün Migros, yılın ilk üç ayında satışların geçen yıla göre dolar bazında yüzde 10 büyüdüğünü açıklamış, Doğuş Holding Başkanı Ferit Şahenk de Volkswagen ve Tansaş'taki satışlarda artış yaşandığını söylemişti. 
     Piyasalarda geçtiğimiz haftadan itibaren nispi bir canlılık başladığını söyleyen Koç Holding Dayanıklı Tüketim Grubu Başkanı Cengiz Solakoğlu da "Bunun gelecek günlerde artarak devam edeceğini düşünüyorum" dedi. Ekonomik programa uyulursa 2003'ün başarılı bir yıl olacağını belirten Solakoğlu, Türkiye'yi yüzüğe, bileziğe muhtaçmış gibi gösteren kampanyaların moralleri bozduğunu belirtti. 
     Çarşı Genel Müdürü Aslı Karadeniz de satışlarda yüzde 14 oranında artış yaşandığını kaydetti. Öte yandan savaşta sona doğru gidilmesi otomobil piyasalarına da yansıdı. Sektörde martta 15 bin dolayında satış gerçekleştirilmişti. Nisan sonuna kadar 20 bin satış bekleniyor. 
     
'Turizmde mayıs ayı rezervasyonları geliyor'      Savaş nedeniyle rezervasyon iptali yaşayan turizmde de geçen haftadan bu yana kıpırdanma yaşanıyor. Antalya'daki bazı tesisler mayıs ayı için rezervasyon almaya başladı. Kayıpların, yılın geri kalanında kısmen telafi edilmesi bekleniyor. Turizm Bakanı Güldal Akşit, turizmin nisan ayından sonra patlama yaşayacağını belirterek, "Sektöründeki duraklama sona erecek" dedi. 
     
     SARS'ın katkısı da var 
     Bu arada Uzakdoğu'da çıkan SARS hastalığının yarattığı tedirginlik Türkiye'ye yaramaya başladı. Uzakdoğu'nun hazırgiyim ve gıda siparişleri Türkiye'ye kaymaya başladı. 
     
İBRE YUKARIYA DÖNDÜ      Rahmi Koç 
     Savaşı 4 haftada bitirdiler. Zannediyorum bundan sonra piyasalar tekrar hareketlenecek. Otomotivde de bir hareket var. İbre yukarı döndü 
     
     Cengiz Solakoğlu 
     Piyasalarda nispi bir canlılık başladı. Bunun gelecek günlerde artarak devam edeceğini düşünüyorum. 
     
     Süleyman Orakçıoğlu 
     Şu anda savaş stresi uzaklaştı. SARS ile ilgili olarak da bir canlanma bekliyoruz. Uzakdoğu siparişleri Türkiye'ye gelmeye başladı. 
     
     Arçelik - Beko 
     Tüketici de savaş psikolojisinden çıkmaya başladı ve pazara az da olsa bir hareketlilik geldi. Ertelenen taleple sektörde hareketli bir dönem başlayacak. 
     
     Migros 
     Irak savaşının tüketim alışkanlıklarına belirgin bir etkisi olmadı. Yılın ilk üç ayında satışlar, geçen yıla göre dolar bazında yüzde 10 büyüdü. 
     
     Ferit Şahenk 
     Canlanma var. Volkswagen satışlarımız iyi gidiyor. Ayrıca hareketliliği grubumuz bünyesindeki Tansaş'tan da görüyoruz. 
     
     Cem Kınay 
     Ön sezon dediğimiz nisan ve mayıs Türkiye için bir kayıptır. Ancak hazirandan ümitliyiz ve son anda güzel gelişmeler olabileceği kanısındayız. 
     
     Oğuz Satıcı 
     Sadece Türkiye'yi değil dünya piyasalarını da pozitif etkileyecek. Talebin tekrar canlanması, siparişlere de olumlu yansıyacak. 
     
     Vestel 
     Savaşın sona ermesiyle birlikte olumlu hava etkisini göstermeye başladı. İşlerin daha iyi olacağını düşünüyoruz, halk rahatlamış görünüyor. 
     
     CarrefourSA 
     Savaş süresinde tüketimde belirgin bir düşüş yaşanmadı. Ancak buna rağmen son iki gündür yapılan alışverişlerde artış yaşanıyor. 
     


SİYASET 























</TEXT>
</DOC>
