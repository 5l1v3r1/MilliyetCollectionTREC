<DOC>
<DOCNO> 137650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/19/yasam/yas03.html </URL>
<DATE> 2003/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
CEHENNEM 
</HEADLINE>
<TEXT>

Görgü tanıklarına göre bir adam, içinde patlayıcı madde olduğu sanılan süt kutusunu ateşe verdi ve fırlattı... Güney Kore metrosunda meydana gelen yangında 134 kişi öldü bir o kadar kişi de yaralandı, kayboldu... 
     DIŞ HABERLER SERVİSİ 

     Güney Kore’nin Daegu kenti metrosunda büyük olasılıkla’ kundaklama sonucu çıkan yangında 120 kişi yanarak ve dumandan boğularak öldü 159 kişi de yaralandı. 135’e yakın kişi de kayıp olarak listelendiği açıklandı. 
     3 saat süren yangının nedeninin kundaklama olduğu dün kesinlik kazanmazken, bazı görgü tanıklarının ifadeleri bu ihtimali güçlendirdi. Bir görgü tanığına göre, "40 yaşlarında ve eşofman giymiş bir adam, içinde yanıcı bir sıvı olduğu tahmin edilen süt kutusunu ateşe verdikten sonra trenin içine atarak, yangın başlattı." 
     
     Saldırganı gördüler 
     Bir başka görgü tanığı da yolcuların, şüphelinin ateşe verdiği süt kutusunu trenin içine atarak yangını başlatmasını önlemeye çalıştıklarını söyledi. Bazı yolcular adamın üzerine atlayıp durdurmaya çalıştı. Ancak kutu patlayarak o sırada istasyonda duran 6 vagonlu trenin alev almasına neden oldu. Alevlerin sardığı istasyonda duran bir diğer trenin de yandığı açıklandı. 
     
     Bir şüpheli yakalandı 
     Polis, 56 yaşındaki bir erkek şüphelinin, tedavi edildikten sonra karakola götürüldüğünü bildirdi. Ölenlerin birçoğunun tanınmayacak durumda olduğu, birçok kurbanın kimlik tespitinin de ancak DNA testleriyle yapılabileceği açıklandı. Yangın sırasında metroda 600 kadar yolcunun bulunduğu duyuruldu. 
     Öte yandan, metrodaki bazı yolcuların cep telefonlarıyla, yakınlarına hayatta olduklarını ve kapılar kilitlendiği için dışarı çıkamadıklarını ilettikleri belirtildi. 
     
     Yakınlarını aradılar 
     26 yaşındaki Min Shim-eun da hayata veda etmeden önce eşini arayarak metroda yangın çıktığını ve nefes alamadığını söylemiş, birkaç saniye sonra da telefon kesilmişti. Olay yerine koşan Min’in babası Chung Soo-Jae, kurtulanlar arasında kızını göremeyince "Dışarıda değilse, muhtemelen öldü. Eğer bütün vücudu tanınmayacak derecede yanmışsa ne yapacağım " dedi. 
     Daegu’daki bir metro hattında 1995’te meydana gelen gaz patlamasında 100’den fazla kişi ölmüş ve 100 kişi de yaralanmıştı. 
     



 YAŞAM 




















</TEXT>
</DOC>
