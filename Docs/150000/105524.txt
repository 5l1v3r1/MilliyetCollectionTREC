<DOC>
<DOCNO> 105524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/03/son/sonspo10.html </URL>
<DATE> 2002/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih Terim, ''Seçkin Teknik Direktörler Forumu''na katılacak 
</HEADLINE>
<TEXT>

     Galatasaray Teknik Direktörü Fatih Terim, Avrupa Futbol Federasyonları Birliği UEFA tarafından 4. kez düzenlenen ''Seçkin Teknik Direktörler Forumu''na katılacak. 
     UEFA'nın İsviçre'deki merkezi Nyon'da bugün ve yarın düzenlenecek foruma, Avrupa'nın en seçkin teknik adamları çağrıldı. Terim de bu sabah İsviçre'ye gitti. 
     UEFA'nın çağrı ölçütleri gereğince, Avrupa Şampiyonlar Ligi'nde 2001-2002 sezonunda ilk 8 sırada yer alan takımların teknik adamları ile 1994-2002 yılları arasında Avrupa Şampiyonlar Ligi'ni kazanmış 9 teknik adam ve Avrupa Şampiyonlar Ligi'nin en başarılı 10 takımının teknik adamları Nyon'da buluşacak. 
     Bu forumda biraraya gelecek Avrupa'nın en seçkin teknik adamlarının, çeşitli teknik konularda yapılması düşünülen değişiklikler konusunda düşüncelerini açıklayarak, Avrupa'nın zirvesindeki kulüplerarası ilişkileri, Dünya Kupası, Avrupa Şampiyonalarının etkilerini ve futbolda taktiksel konuları tartışacakları öğrenildi. 
     
     FORUMA KATILACAK TEKNİK ADAMLAR 
     Seçkin Teknik Direktörler Forumu'na, Galatasaray Teknik Direktörü Fatih Terim'in yanı sıra katılacakları duyurulan teknik adamlar şöyle 
     Vicente Del Bosque Real Madrid CF , Klaus Topmöller TSV Bayer 04 Leverkusen , Louis Van Gaal FC Barcelona , Sir Alex Ferguson Manchester United , Ottmar Hitzfeld FC Bayern Münih , Javier Irrureta Deportivo La Coruna , Gerard Houllier FC Liverpool , Fernando Santos Panathinaikos , Fabio Capello AC Milan-AS Roma , Marcello Lippi FC Juventus-FC Inter , Jupp Heynckes Real Madrid CF-Athletic Club Bilbao , Jose Mourinho FC Porto , Carlo Ancelotti AC Milan , Ronald Koeman AFC Ajax , Mattias Sammer BV Borussia Dortmund . 
     





</TEXT>
</DOC>
