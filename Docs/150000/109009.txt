<DOC>
<DOCNO> 109009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/22/son/sontur07.html </URL>
<DATE> 2002/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İsmail Cem "Yoksulluğu bilmiyorsan ekonomi bilsen ne yazar" 
</HEADLINE>
<TEXT>

     Yeni Türkiye Partisi YTP Genel Başkanı İsmail Cem, ''Türkiye'de, 'her şeyden önce insan, insanın mutluluğu gelir' diyenler Yeni Türkiyeliler'dir. Biz bunun için siyaset sahnesine çıktık'' dedi. 
     Cem, partisinin Maltepe İlçe Başkanlığı binasının açılışında yaptığı konuşmada, vatandaşların bu seçimde dikkatli olmaları gerektiğini belirterek, bazı siyasetçi ve çevrelerin halkın zihnini bulandırmak için oyun üstüne oyun düzenlemeye çalıştığını savundu. 
     Türkiye'de ilk kez bazı yabancı bankalar ve holdinglerin seçim anketleri yaptığını ifade eden Cem, halkın oyu ve iradesinin elinden alınmak istendiğini ileri sürdü. 
     Cem, YTP'nin yeni bir parti olduğunu, Türkiye'nin de artık ''eski'' ve ''eski siyaset anlayışı''ndan bıktığını dile getirerek, ''Sizler bu seçimde eski ile yeni arasında bir seçim yapacaksınız. Türkiye'de, 'her şeyden önce insan, insanın mutluluğu gelir' diyenler Yeni Türkiyeliler'dir. Biz bunun için siyaset sahnesine çıktık'' şeklinde konuştu. 
     Partisinin Türkiye'de üretim ve istihdamın önünü açmak istediğini anlatan Cem, ''YTP'nin iktidara gelmesi halinde Türkiye'nin, ekonominin önü açılacaktır'' dedi. 
     
     ''YOKSULLUĞUN NE OLDUĞUNU BİLMİYORSAN...'' 
     Türkiye'de insanların büyük yoksulluk içinde olduğunu, fabrikaların çalışmadığını, işsizliğin arttığını, gençlerin üniversite kapısında beklediğini kaydeden Cem, ''130 milyonla evini geçindirmeye çalışan vatandaşların acısını, işsizin derdini, yoksulluğun ne olduğunu bilmiyorsan, ekonomi bilsen ne yazar, bilmesen ne yazar...'' diye konuştu. 
     Türkiye'deki sorunların çözümünün para, kaynak, IMF işi olmadığını da ifade eden Cem, ''Birçok meselemizi çözmek için öncelikle akıl, gönül, yürek lazım. YTP'de akıl da, gönül de, yürek de mevcut'' dedi. 
     İnançlara saygılı olduklarını, başörtüsü kullanan ve kullanmayanın kendileri için aynı olduğunu belirten Cem, '' Bize güvenin, sizi asla mahcup etmeyeceğiz'' şeklinde konuştu. 
     Partisinin İstanbul milletvekili adaylarını da tanıtan Cem, daha sonra ilçe binasının açılışını yaptı. 
     İsmail Cem, açılıştan önce de YTP Kadıköy İlçe Başkanlığı'nı ziyaret etti. 
     





</TEXT>
</DOC>
