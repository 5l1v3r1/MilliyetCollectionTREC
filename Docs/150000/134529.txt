<DOC>
<DOCNO> 134529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/02/guncel/gun01.html </URL>
<DATE> 2003/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
10 yıl sonra YAKALANDI 
</HEADLINE>
<TEXT>

İşadamı Jak Kamhi’ye on yıl önce otomatik silahlarla suikast girişiminde bulunduğu iddia edilen ekibin başındaki Yaşar Polat, MİT operasyonuyla ele geçirildi 
     BERİL ÖZCAN, İstanbul 

     Jak Kamhi suikast girişiminin organizatörü olduğu öne sürülen firari sanık Yaşar Polat yakalandı. Polat’ın ele geçirildiği açıklaması, Milli İstihbarat Teşkilatı MİT Müsteşarlığı’ndan geldi. İstanbul polisine teslim edilen Yaşar Polat, ardından İstanbul DGM’ce tutuklandı. İşadamı Jak Kamhi’nin zırhlı otomobiline 28 Ocak 1993 tarihinde, Beylerbeyi Sarayı’nın önüne geldiği sırada, lav silahı ile saldırı düzenlenmek istenmiş, ancak aynı anda yoldan geçen bir minibüsün hedefi perdelemesi üzerine silah ateşlenememişti. 
     Bunun üzerine Kamhi’nin zırhlı otomobilini otomatik silahlarla tarayan saldırganlar, korumaların karşılık vermesi üzerine kaçmışlardı. Jak Kamhi, olaydan yara almadan kurtulmuştu. MİT Müsteşarlığı’nın açıklamasında, "28 Ocak 1993’te" Jak Kamhi’ye radikal İslamcı bir terör grubu tarafından LAV roketatar ve otomatik silahlar kullanılarak düzenlenen suikast girişiminin organizatörlerinden Yaşar Polat’ın, teşkilatın gerçekleştirdiği planlı bir çalışma sonucunda ele geçirildiği" belirtildi. 
     
     Dosyaları ayrılmıştı 
     İstanbul 3 No’lu DGM, sanıklar Can Özbilen, Osman Erdemir ve Ali Rıza Bayramçavuş’u, önce idam cezasına çarptırmış, ardından bu cezayı ömür boyu ağır hapse çevirmişti. Diğer sanık Ahmet Burak ise beraat etmişti. İddianamede, davanın gıyabi tutuklu sanıkları Kamil Aşkın, Yaşar Polat ve Ayhan Sağ için de, "Devletin anayasal düzenini silah zoruyla değiştirmeye kalkışmak" suçundan idam cezası isteniyordu. 
     



 GÜNCEL 




















</TEXT>
</DOC>
