<DOC>
<DOCNO> 111821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/08/son/soneko07.html </URL>
<DATE> 2002/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanayi üretimi yüzde 7.2 arttı... 
</HEADLINE>
<TEXT>

     Sanayi üretimi, bu yılın Ağustos ayında, geçen yılın aynı dönemine göre yüzde 7.2 oranında artış gösterdi. 
     Devlet İstatistik Enstitüsü'nden yapılan açıklamaya göre, söz konusu ay, imalat sanayi üretiminde yüzde 8.7, elektrik, gaz ve su sektöründe yüzde 4.8 oranında artış olurken, madencilik sektöründe yüzde 12.7 oranında azalma görüldü. 
     Ağustos ayında imalat sanayi içinde yer alan alt sektörlerde üretim, gıda sanayinde yüzde 0.1, kimya sanayinde yüzde 0.8, tütün ürünleri imalatında yüzde 5.9 gerilerken, tekstil ürünleri imalatı yüzde 1.7, ağaç ve mantar ürünleri imalatı yüzde 26.1, kağıt ve kağıt ürünleri imalatı yüzde 2.5, plastik kauçuk ürünleri imalatı yüzde 14.5, büro, muhasebe bilgi işlem makinaları imalatı yüzde 28.5, radyo, TV haberleşme cihazları imalatı da yüzde 62.2 oranında arttı. 
     
     8 AYLIK DÖNEM 

     Sanayi üretiminde bu yılın 8 ayında ise geçen yılın aynı dönemine göre yüzde 8 oranında artış oldu. 
     Bu yılın Ocak-Ağustos döneminde üretimdeki artış, imalat sanayinde yüzde 9.3, elektrik, gaz ve su sektöründe yüzde 5.9 olurken, madencilik sektöründe üretim yüzde 9.4 oranında azaldı. Sekiz ayda imalat sanayi içinde yer alan alt sektörlerde üretim, gıda sanayinde yüzde 1.7, büro, muhasebe bilgi işlem makinaları imalatı yüzde 54.4 artarken, basım ve yayın imalatında yüzde 11.2, diğer ulaşım araçlarında yüzde 43.3 oranında azaldı. 
     Bu dönemde, tütün ürünleri imalatı yüzde 8.4, tekstil ürünleri imalatı yüzde 10.9, kok kömürü, rafine edilmiş petrol ürünleri imalatı yüzde 13, tıbbi, hassas ve optik aletler saat imalatı yüzde 36.6, radyo, tv haberleşme cihazları imalatı yüzde 46.6 arttı. 
     





</TEXT>
</DOC>
