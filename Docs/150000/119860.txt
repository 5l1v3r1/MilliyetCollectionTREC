<DOC>
<DOCNO> 119860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/20/guncel/gun08.html </URL>
<DATE> 2002/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan, konusunda uzman olmalı mı 
</HEADLINE>
<TEXT>

ÇAPRAZ ATEŞ 
     NESLİHAN CUYAR 

     58’inci Hükümet’in tek kadın üyesi olan Turizm Bakanı Güldal Akşit, konunun içinden gelmediğini belirterek, turizmle sadece "turist" olarak tanıştığını söyledi. Akşit’in bu sözleri, bakanların atanırken uzmanlıkların dikkate alınıp alınmaması konusunu gündeme getirdi. Bakan atamaları, uzmanlık alanına göre mi yapılmalı Görüşler şöyle 
     
     
Bahattin Yücel Eski Turizm Bakanı Siyaseten yeterli olsun      Bakanlık siyasal bir yer. Kendi partisinin, üyesi olduğu siyasi partinin görüşlerini hayata geçirecek ölçüde siyaseten yeterliyse belki kendi alanında uzman olmadığı bakanlıkları yapması daha da doğru olabilir. Birtakım özellikli meslek kolları var ki, onları en azından bilmekte yarar var. Turizm de bunlardan bir tanesi. Şu anda turizme ilgisini çok açık söylediği için demek ki siyasetçi tarafı daha ağır basacak. Bu açıdan olumsuz görmüyorum. İyi bir siyasetçi ve kendi partisinin görüşlerini hayata geçirme konusundaki becerisi, başarısını tayin edecektir. Bu kadar içtenlikle ifade etmesini de olumlu görüyorum. 
     
Meral Akşener Eski İçişleri Bakanı Yönetme yeteneği gerek      Bakanlıklar koordinasyon merkezleri konumundadır. Uzmanlık alanı olması gerekmiyor. Uzmanlık alanından gelenlerin de çok başarılı olduklarına dair veriler yok. Onlar da eğer yapıyı biliyorlarsa bu kez hizipleşiyorlar, ekipleşiyorlar. Bu yapıyı bilmeden atandığı takdirde bütün bürokrasiye eşit mesafede oluyor. Bana göre başarı kriteri konuyu bilmekle alakalı değil. Pek çok uzman var. Önemli olan yönetme yeteneğidir. Karar alabilme, risk alabilme, hızlı karar verebilme gibi konular o konunun uzmanlığıyla değil, yönetme, liderlik yeteneğiyle alakalıdır. 
     
Hikmet Çetin Eski Dışişleri Bakanı Kesinleşmiş kuralı yok      Olabilir de, olmayabilir de. Kesinleşmiş ya da vazgeçilmez bir kural yok. Bakanlık siyasi bir makamdır. O siyasi makamı uzman olan kişi de yapabilir, doğrudan doğruya siyasetçi de yapabilir. Dünyanın her yerinde bunun örnekleri var. 
     
Yıldırım Aktuna Eski Sağlık Bakanı Uzmanlaşmış olmalı      Aslında bakan iyi bir yönetici, iyi bir organizatör olmalıdır. Avrupa ülkelerinde sistem oluştuğu için sadece buna önem veriyorlar. Türkiye’de doktor olmayan bir kişiyi Sağlık Bakanlığı’na getirdiğiniz zaman, birçok şeyi değiştirmek, yeniden yapmak gibi görevi var, çünkü sistemler oluşmamış. Türkiye’de bakan olacak insanların o mesleğin ya da bakanlığın alanında uzmanlaşmış olmasında fayda var. Turizmi bilmeyen bir turizm bakanı, hukuku bilmeyen bir adalet bakanı, tıbbı bilmeyen bir sağlık bakanı Türkiye’de başarılı olamaz ve zorluk çeker. 
     
Şevket Kazan Eski Adalet Bakanı Zaman kaybına yol açar      Bakanlığıyla ilgili kurumun meselelerini önceden bilen, teşkilat yapısını tanıyan, kendi meslek alanıyla ilgili konuları bilen bir kişinin beklenen hizmetleri yapması daha çabuk olur ve hedefe daha kısa zamanda varılır. Uzman olmaması halinde ise intibak için zaman kaybedilecek. Turizm Bakanlığı yapmış olan bir bakan vardı. Yapmamış ya da içinde olmamış bir kimsenin görevde başarı sağlaması biraz zaman alacaktır. 
     
Emre Kocaoğlu Eski ANAP Milletvekili Asıl olgun olmak lazım      Bakan olabilirlik ölçüsü aranmalı. Uzmanlık tek parametre olsaydı, o alandaki en seçkin hocayı alır getirir, YÖK Başkanı’nı da başbakan yapardın, olay biterdi. Pek çok üniversite hocasının alanında başarısız olduğunu görüyoruz. Tipik örneği, iktisat hocası olan Tansu Çiller’in ekonomide başarısız olmasıdır. Osman Durmuş, sağlıkta hiçbir iş yapamadı. Uzman bir kişi olgun değilse başarısız olur. Olgun kişi, uzman olmasa da başarılı oluyor. 
     



 GÜNCEL 


















</TEXT>
</DOC>
