<DOC>
<DOCNO> 145790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/27/son/sonspo26.html </URL>
<DATE> 2003/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Samsunspor'da, Gaziantepspor maçı hazırlıkları... 
</HEADLINE>
<TEXT>

     Samsunspor, lige verilen arayı iyi değerlendirmek amacıyla günde çift idmanla çalışmalarını sürdürürken, teknik direktör Sakıp Özberk, ''Gaziantepspor maçı bizim için çok önemli'' dedi. 
     Nuri Asan Tesisleri'nde, gelecek hafta yapacağı Gaziantepspor maçının hazırlıklarını sürdüren Karadeniz ekibi, teknik direktör Sakıp Özberk gözetiminde çalışmalarını sürdürüyor. 
     Sabah salon çalışması yapan Karadeniz ekibinde, öğleden sonraki idman öncesi Özberk, oyuncularıyla 30 dakika süren bir toplantı gerçekleştirdi. Daha sonra saha çalışması yapan Samsunsporlu oyuncular, çift kale maçla idmanı tamamladı. 
     Çalışmalara, belinden sakat olan Fevzi ile izinli Can ve eşi doğum yaptığı için ülkesine giden Adepoju katılmadı. 
     Teknik direktör Özberk, yaptığı değerlendirmede, ikinci yarıda iyi bir çıkış yakalamalarına karşın son haftalarda istedikleri sonuçlara ulaşamadıklarını söyledi. 
     ''Puan cetvelinde tam kritik noktadan kurtulmak üzereyken, puan kayıpları nedeniyle yeniden kritik noktalara düşmeye başladık'' diyen Özberk, ''Bu nedenle yeniden yükselişe geçmemiz için sahamızda yapacağımız Gaziantepspor maçı bizim için çok önemli. Bu maçı kazanarak yolumuza devam etmek istiyoruz'' diye konuştu. 
     Özberk, Samsunspor'un güçlü bir takım olduğunu, ligi de hak ettiği yerde tamamlayacağını kaydetti. 
     




</TEXT>
</DOC>
