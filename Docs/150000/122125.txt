<DOC>
<DOCNO> 122125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/01/son/soneko03.html </URL>
<DATE> 2002/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni yıla trilyoner girecekler... 
</HEADLINE>
<TEXT>

     Milli Piyangonun yılbaşı özel çekilişi sayesinde en az 3 kişi yeni yıla trilyoner girecek. 
     Alınan bilgiye göre, büyük ikramiyenin 8 trilyon lira olarak belirlendiği özel çekilişte, 1 adet 2 trilyon lira, 1 adet de 1 trilyon lira ikramiye verilecek. Böylece ikramiyenin tam, yarım ya da çeyrek bilete çıkma durumuna göre, en az 3, en fazla da 7 kişi 2003 yılına trilyoner olarak girme şansını elde edecek. 
     Özel çekilişte 201 adet de milyarlık ikramiye dağıtılacak. Bunun 1 adeti 500 milyar, 10 adedi 100 milyar, 10 adedi 50 milyar, 30 adedi 10 milyar, 50 adedi 5 milyar, 100 adedi de 1 milyar lira olacak. 
     1 milyon 400 bin kişinin amorti elde edeceği yılbaşı özel çekilişinde toplam ikramiye adedi de 1 milyon 912 bin 464'e ulaşacak. 
     
     70 TRİLYONLUK BİLET BASILDI 

     Milli Piyango İdaresi, 9 Aralık'da satışa sunulacak olan yılbaşı özel çekilişi için 24 milyon adet bilet bastırdı. 
     70 trilyon liralık biletin satılacağı çekilişte, bunun 42 trilyon 360 milyar liralık bölümü vatandaşa ikramiye olarak geri dönecek. 
     Özel çekilişte tam bilet 10 milyon, yarım bilet 5 milyon, çeyrek bilet de 2.5 milyon liradan satılacak. 
     Yılbaşı özel çekilişi, büyük ikramiye talihlilerinin yanı sıra bayileri de zengin edecek. Yılbaşı biletleri, bayilere de 8 trilyon lira bırakacak. 
     
     HEPSİ SATILACAK 

     Bu arada Milli Piyango Genel Müdürü İlhan Küsmenoğlu, 70 trilyonluk yılbaşı özel çekiliş biletinin tümünün satılmasını beklediklerini bildirdi. 
     Daha şimdiden bayilerin bankalar aracılığıyla kendilerine bilet talebinde bulunduğunu ve bu şekilde biletlerin büyük bölümünün ayırtıldığını kaydeden Küsmenoğlu, ''Bu şekilde 24 milyon biletin tümü satılır. Özel çekilişe büyük bir ilgi bekliyoruz. 8 trilyonluk ikramiye de oldukça cazip. Geçen yıllar olduğu gibi bu yıl da büyük ikramiye mutlaka sahibini ya da sahiplerini bulacak. Büyük ikramiye satılan bir bilete isabet edene kadar çekiliş devam edecek'' dedi. 
     
     GENEL MÜDÜR ŞANSINI DENEMEMEKTE KARARLI 

     Küsmenoğlu, 13 yıldır devam eden Genel Müdürlüğü döneminde hiçbir çekilişte bilet alıp, şansını denemediğini de söyledi. 
     Bu çekilişte de bilet almamakta kararlı olduğunu ifade eden Küsmenoğlu, ''Başlangıçta bilet koleksiyonu yapayım dedim. İlk numaralı biletleri alıp, biriktiriyordum. Sonra bu iş masraflı geldi ve koleksiyon amaçlı bilet almaktan da vazgeçtim'' dedi. 
     Eşinin arada arkadaşlarıyla ortak bilet aldığını, aynı şekilde annesi ve kardeşinin zaman zaman talih kuşunda şansını denediğini kaydeden Genel Müdür Küsmenoğlu, ''Ancak onlar da amortiyi geçemediler'' diye konuştu. 
     





</TEXT>
</DOC>
