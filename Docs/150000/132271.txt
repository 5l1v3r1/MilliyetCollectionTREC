<DOC>
<DOCNO> 132271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/22/dunya/adun.html </URL>
<DATE> 2003/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Demir At’ geliyor 
</HEADLINE>
<TEXT>

ABD, 37 bin kişilik en seçkin birliğini Körfez’e yolluyor. ABD’li yetkililer, anlaşmaya varılırsa Demir At’ adlı birliğin tamamının ya da bir kısmının Türkiye’de üslenebileceğini açıkladılar 
     DIŞ HABERLER SERVİSİ 

     ABD, Saddam’ı devirmeye kararlı olduğunu gösteren bir adım daha atarak, en gelişmiş silah ve teçhizatla donatılmış, üstün savaş gücüne sahip, en güvendiği kara birliğini Basra Körfezi’ne sevk edeceğini açıkladı. 
     Associated Press AP ve BBC’nin haberlerine göre, bu konudaki karar, ABD Savunma Bakanı Donald Rumsfeld tarafından alındı. 
     "Demir At Görev Kuvveti" adı verilen 37 bin kişilik bu birliğin bir bölümünün ya da tamamının kuzeyden açılacak cephede yer alması için Türkiye’de konuşlanabileceği belirtildi. AP’ye açıklama yapan Amerikalı yetkililer, Washington ile Ankara arasında anlaşma sağlanması durumunda, 37 bin askerin en azından bir bölümünün Kuzey Irak’ta görevlendirilmek üzere Türkiye’de konuşlandırılabileceğini söylediler. 
     Demir At’ın önemli bölümünü Texas Fort Hood’daki ABD’nin en seçkin askeri birliklerinden 4. piyade tümeni oluşturacak. 
     ABD, ağır silahlarla donanımlı ikinci bir birliği de Fort Stewart’taki 3. Piyade tümeninden yola çıkaracak. 
     4. piyade tümeni, ABD kara ordusunun sıcak çatışmalarda kullandığı 10 aktif tümeninden biri. 1990’da oluşturulan tümen, en son teknoloji silahları kullanıyor ve ABD ordusunun savaş gücünü artırmak için yapılan çalışmalar kapsamında bir laboratuvar niteliği taşıyor. 
     
En modern silahlar Demir At’ta      Geliştirilmiş M1 - A2 tanklarından dijital haberleşme sistemlerine kadar her şeyi yepyeni. Dijital sistem sayesinde her tank, komutanla doğrudan iletişim kurabiliyor. Bradley Zırhlı muharebe aracı ve Shadow 200 RQ - 7A insansız casus uçağı, Demir At’ın önemli savaş araçları arasında bulunuyor. 
     Ayrıca tank katili Apache saldırı helikopterleri, hassas erken uyarı cihazlarıyla donatılmış AH - 64D Longbow Apache helikopterleri, birliğin savaş gücünü artırıyor. "Ateşle ve unut" prensibiyle çalışan ve hedefini kendisi bulan Hellfire anti tank füzeleri tümenin silahları arasında. Demir At’a Korgeneral Raymond T. Odierno komuta edecek. 
     "The Washington Times" gazetesi, Körfez bölgesindeki ABD askeri gücünün şubat sonuna kadar 190 bin kişiye ulaşacağını, Irak’a karşı bir operasyonun ise 21 - 28 Şubat günleri arasında başlayabileceğini ileri sürdü. 
     Körfez’e yığınağı hızlandıran Washington, biri Abraham Lincoln, toplam 2 uçak gemisini daha bölgeye göndermeyi kararlaştırdı. 
     



 DÜNYA 












</TEXT>
</DOC>
