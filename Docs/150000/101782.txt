<DOC>
<DOCNO> 101782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/14/spor/spo03.html </URL>
<DATE> 2002/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
FLORYA’DA GOL BOMBARDIMANI 
</HEADLINE>
<TEXT>

Teknik direktör Fatih Terim, Galatasaray’da eksikliği hissedilen golcü sayısını artırmak için, orta saha ve forvet oyuncularına, bayılıncaya kadar şut çalıştırdı 
     ERHAN TELLİ 

     İlginç görüntüler 
     CİM - Bom’un dün Florya Metin Oktay Tesisleri’nde yaptığı sabah idmanı ilginç ensantanelere sahne oldu. Samsunspor maçından sonra oyuncularını hataları nedeniyle eleştiren Fatih Terim dünkü şut antrenmanında ise bir anlamda gönül aldı. Sarı - Kırmızılı ekibin orta sahasında yer alan oyuncuları forvetle birlikte şut çalıştıran Terim, "Gol istiyorum gol" diye bağırarak, her gol sonrası öğrencilerine espriler yaptı. 
     
     Balic-Cihan’a alkış 
     FATİH Terim, Denizlispor ile deplasmanda oynayacakları maçın hazırlıklarında, önce ceza alanı çizgisine dizdiği toplara, oyuncular adeta ayakta duramayacak hale gelinceye kadar şut vurdurdu. Ayrıca altı pas üzerinde sağdan ve soldan gelen ortalara da isabetli vurulması için uyarılarda bulundu. Bu idman sırasında 15 şuttan 9’unu gol yapan Balic ile 14 şuttan 11’ini gole çeviren Cihan, Terim’den alkış ve övgüler aldı. 
     
     Bati gol gol’ 
     BREZİLYALI oyuncular Batista ile Felipe ise altı pas üzerindeki vuruşların çoğunu gole çevirerek adeta idmanın yıldızları oldular. Fatih Terim bu çalışma sırasında özellikle Batista’ya takılarak "Bati gol gol" diye bağırdı, istediklerini yapamayanları ise "Sizi bir güzel koştururum" sözleriyle tehdit etti. Sıcak havada iki saat süren antrenman bitiminde oyuncular soyunma odalarına güçlükle gidebildiler. 
     
Defansa uyarı      GALATASARAY Teknik Direktörü Fatih Terim, Samsunspor maçından sonra eleştirdiği savunma oyuncularıyla dün özel olarak ilgilendi. Terim sabah idmanı öncesinde defansta yer alan isimleri odasında topladı, hataları anlattı ve nasıl önlem almaları gerektiğini öğretti. 
     VEDAT, Emre, Ümit, Sarr, Murat ve Duro ile yaptığı konuşmada, Denizlispor deplasmanının önemini anlatan Fatih Terim, "Bir daha böyle basit hata istemiyorum" dedi. Terim daha sonra Sarı - Kırmızılı defans oyuncularını antrenmanda da özel olarak çalıştırdı. 
     
Machlas iddiası      MEHMET DEMİRCAN 

     FORVET arayışlarını sürdüren Galatasaray’da rotanın Nikos Machlas’a çevrildiği belirtildi. Hollanda basınında yer alan haberlere göre, Sarı - Kırmızılı ekibin Ajax formasını giyen 29 yaşındaki futbolcuyla ilgilendiği kaydedildi. Yunan oyuncu, geçen sezon 30 maçta 12 gol atmıştı. Machlas, geçtiğimiz günlerde Ajax’tan ayrılmak istediğini de açıklamıştı. 
     



 SPOR 



























</TEXT>
</DOC>
