<DOC>
<DOCNO> 112199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/10/son/sondun10.html </URL>
<DATE> 2002/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Komisyonu'nun raporu İngiliz basınında... 
</HEADLINE>
<TEXT>

     İngiliz The Daily Telegraph gazetesi, Avrupa Birliği Komisyonu tarafından dün açıklanan genişleme raporunun Türkiye ile ilgili bölümünü hazırlayan komisyon üyelerinin yanıtını aradıkları asıl sorunun, ''birliğin 70 milyonluk Müslüman bir ülkeyi kucaklayıp kucaklayamayacağı sorusu olduğunu'' belirtti. 
     Telegraph'da, ''Türkiye Kulübe Henüz Katılamayacak'' başlığıyla verilen yorumda, ''Türkiye'nin fakir çiftçiler ordusu ve bazı bölgelerinde hakim olan Avrupa kültürünün çok uzağındaki yaşam tarzı ve kültürüyle zor bir sorun oluşturduğu'' öne sürüldü. 
     The Guardian gazetesi de AB Komisyonu'ndan çıkan raporun Türkiye'de ''şaşkınlık'' yarattığını ve Türk hükümetince, ''yetersiz bilgiye dayanan bir rapor'' olarak nitelendiğini yazdı. 
     Financial Times gazetesinin internet sayfasına konuk olan ve konuyla ilgili yorumlarda bulunan Observer yazarları ise Türkiye'nin dün açıklanan rapordaki durumunun ekonomik ve politik kriterleri karşılayamamasına bağlandığını belirterek, ''ama asıl sebep bu değil. Türkiye'nin Müslüman bir ülke olması ve 70 milyonluk dev nüfusu Avrupa Birliği'ni korkutuyor'' dedi. 
     The Times gazetesi de konuyla ilgili haberinde, AB Komisyonu'nun raporunda Türkiye'ye müzakere tarihine yer vermemesinin Türkiye'de büyük bir hayal kırıklığı yarattığını belirtti. 
     





</TEXT>
</DOC>
