<DOC>
<DOCNO> 137933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/20/son/soneko05.html </URL>
<DATE> 2003/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Cihankur, tuz üretimini yüzde 20 arttırmayı planlıyor... 
</HEADLINE>
<TEXT>

     Türkiye'nin iyotlu tuz üretiminin yaklaşık yüzde 32'sini karşılayan Konya'nın Cihanbeyli İlçesi'nde kurulu Cihankur A.Ş, geçen yıl 40 bin ton olan tuz üretimini yüzde 20 artırmayı hedefliyor. 
     Alınan bilgiye göre, Tuz Gölü yakınında faaliyet gösteren Cihankur A.Ş, Salina markası altında gerçekleştirdiği üretiminin yüzde 20'sini Ortadoğu'daki Arap Ülkeleri, Kafkasya ve Türk cumhuriyetlerine ihraç ediyor. 
     Geçen yıl 40 bin ton olan sofralık iyotlu rafine tuz üretimini bu yıl yüzde 20 oranında artırmayı planlayan fabrika, ayrıca yılda ortalama 65 bin ton endüstriyel tuz üretimi gerçekleştiriyor. 
     Cihankur A.Ş Tuz Fabrikası Üretim Şefi Nurettin Cangöz, Kurban Bayramı nedeniyle tuz satışlarında kısmen bir canlılık yaşadıklarını ancak, savaş söylentilerinin her sektörde olduğu gibi kendilerinde de bir tedirginlik yarattığını söyledi. 
     Savaşla birlikte tuz gibi zorunlu bir ihtiyaç maddesinin dahi piyasada talep sıkıntısı yaşayabildiğini dile getiren Cangöz, buna rağmen üretimlerini istikrarlı bir şekilde artırmayı hedeflediklerini kaydetti. 
     Son yıllarda Sağlık Bakanlığı'nın yürüttüğü kampanyanın da etkisi ile çocuk gelişiminde önemli etkisi olan iyotun sofralık tuzlarla alınmaya ve bu konuda bir bilincin oluşmaya başladığını anlatan Cangöz, bunun satışlara olumlu yansıdığını ifade etti. 
     Tuz sektörünün en önemli sorunlarından birinin zaman zaman yaşanan üretim planlaması sorunu nedeniyle ithal edilmesi olduğunu vurgulayan Cangöz, çok büyük bir tuz potansiyeline sahip Türkiye'nin tuz ithal etmesinin devlet tarafından önlenmesi gerektiğini kaydetti. 
     Türkiye'nin en modern ve en büyük rafine tuz üretimi yapan şirketi olduklarını belirten Cangöz, Tuz Gölü'nün Türkiye için değeri bilinmesi gereken çok önemli bir kaynak olduğunu söyledi. Tuz Gölü'nde buharlaşma nedeniyle tuz oluşumunun doğal olarak gerçekleştirildiğini anlatan Cangöz, şöyle konuştu 
     ''Tuzumuz, kalitede dünya markalarıyla yarışabilir. Tuz Gölü kaliteli ve doğal tuz üretimi için bulunmaz bir kaynak. Bu zengin kaynağın kirli atıklarla kirletilmesini engellemek ve tedbir almak için geç bile kalındı. Türkiye olarak elimizdeki bu potansiyeli çok iyi değerlendirmeliyiz.'' Ucuz bir gıda maddesi olan tuzun ihracattaki payının da nakliye ücretlerinin yüksek olması nedeniyle artırılamadığını vurgulayan Cangöz, bu nedenle yurt dışı pazarın Ortadoğu ve Orta Asya ile sınırlı kaldığını sözlerine ekledi. 
     





</TEXT>
</DOC>
