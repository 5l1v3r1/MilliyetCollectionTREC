<DOC>
<DOCNO> 109950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/27/son/sontur26.html </URL>
<DATE> 2002/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Balıkesir'de 165 kişide sarılık çıktı... Alarm verildi... 
</HEADLINE>
<TEXT>

     Balıkesir'de, iki mahallede yapılan sağlık kontrollerinde, aralarında öğrencilerin de bulunduğu 165 kişide Hepatit A hastalığı tespit edildi. 
     Gaziosmanpaşa Mahallesi'ndeki bir ilköğretim okulunda bazı öğrencilerin rahatsızlanarak hastanelere başvurmaları üzerine, İl Sağlık Müdürlüğü ekipleri bölgede kontrollere başladı. 
     Taramalarda, Gaziosmanpaşa ve Sütlüce mahallelerinde, aralarında öğrencilerin de bulunduğu 165 kişide Hepatit A hastalığı tespit edilirken, olağanüstü toplanan Balıkesir İl Hıfzıssıhha Kurulu, alınacak önlemler konusunda ilgili kuruluşlar, okul yönetimleri ve vatandaşları uyardı. 
     Şebekeye lağım suyunun karışmış olabileceği ihtimali üzerinde durulurken, Balıkesir Belediyesi, Ovaköy Tesislerinden gelen şebeke suyunun periyodik aralıklarla kimyasal ve bakteriyolojik analizinin yapıldığını, ancak herhangi bir kirliliğe rastlanmadığını bildirdi. 
     Sağlık İl Müdürlüğü de hastalığın ağız yoluyla, su ve besinlerle bulaştığına dikkati çekerek, şebeke suyunun kaynatılması ve temizliğinden şüphe duyulan suların içilmemesi, çiğ olarak yenen meyve ve sebzelerin klorlu suda 30 dakika bekletilmesi ve iyice yıkanması, açıkta satılan ve içeriği bilinmeyen yiyeceklerin tüketilmemesi konusunda vatandaşları uyardı. 
     Hepatit A hastalığının, iştahsızlık, halsizlik, idrarın çay rengini alması, dışkının beyaz olması, gözde ve vücutta sararma belirtileri gösterdiğine işaret eden yetkililer, bu tür şikayetleri olanların, en yakın sağlık kuruluşuna başvurmaları gerektiğini bildirdiler. 
     





</TEXT>
</DOC>
