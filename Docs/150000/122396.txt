<DOC>
<DOCNO> 122396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/03/guncel/gun99.html </URL>
<DATE> 2002/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

Beyaz’ı bıçaklayana 11 yıl hapis      İSMAİL POLAT 

     Marmara Üniversitesi İlahiyat Fakültesi Dekanı Prof. Dr. Zekeriya Beyaz’ı bıçaklayarak yaraladığı gerekçesiyle tutuklu yargılanan Halil Cihan, 11 yıl 1 ay 10 gün ağır hapis cezasına çarptırıldı. Cihan, Beyaz’ı öldürme kastı olmadığını savunarak, "Ben hocayı bıçaklama olayını, bilinçsiz olarak bir anlık sinirle yaptım. Pişmanım" dedi. Çok mağdur olduğunu ve okuluna dönmek istediğini belirten Cihan, tahliyesini talep etti. 
     
Serik’te müfettişler işbaşında Emniyet Müdürü açığa alındı...      N. KEMAL KILINÇ DHA 

     Antalya’nın Serik ilçesinde öğretmen ve polisler arasında yaşanan olayla ilgili, Emniyet Müdürü Selman Kerimoğlu ile polis memuru Mehmet Atasiper açığa alındı. Olaydan sonra İçişleri Bakanlığı tarafından açılan idari soruşturma çerçevesinde inceleme yapan Mülkiye başmüfettişleri, dayak yediği iddia edilen Öğretmenevi Müdürü Servet Kaş ile bir süre gözaltına alınan Cumhuriyet İlköğretim Müdürü Ergin İpteç’in ifadelerini aldı. Müfettişler, "Bakanlık’tan gelen talimatla soruşturmanın selameti açısından Serik İlçe Emniyet Müdürü Selman Kerimoğlu ile polis memuru Mehmet Atasiper, açığa alınmışlardır" dedi. 
     
Yıldırım ve Özbay Türkiye’ye getirildi      SİNAN TOROS İstanbul 

     Türkiye’nin kırmızı bültenle aradığı Hacettepe Üniversitesi öğretim üyelerinden Doç. Dr. Bedrettin Cömert’in katil zanlısı Rıfat Yıldırım ile organize suç örgütü lideri olduğu öne sürülen Cesur Özbay, Interpol görevlileri tarafından Türkiye’ye getirildi. Geçtiğimiz ay Almanya’da uyuşturucu kaçakçılığından yakalandıktan sonra Türkiye’ye iadesi gerçekleştirilen Cömert’in katil zanlısı ülkücü Yıldırım, dün 19.35’te Interpol görevlileri tarafından Frankfurt uçağından indirilirken, organize suç örgütü lideri olduğu öne sürülen Özbay da Düsseldorf’tan uçakla getirildi. 
     
Polis müdürü açığa alındı      İSTANBUL Milliyet 

     Beyoğlu İlçe Emniyet Müdürü Ziya Aykut Baltacı, kapalı olması gereken bir otoparkın çalışmasına izin verdiği gerekçesiyle İstanbul Valisi Erol Çakır tarafından açığa alındı. Çakır, daha önce valilik kararıyla kapatılan Taksim Gezi Parkı’ndaki otoparkın çalışmaya devam ettiğinin tespit edilmesi üzerine, Baltacı ve iki polis memurunu görevlerini kötüye kullandıkları’ gerekçesiyle açığa aldı. Baltacı’nın ayrıca, aralarında otopark, bar ve diskoların da bulunduğu 150 işyerinin ruhsatsız çalışmasına göz yummakla suçlandığı öne sürüldü. 
     
Altın Portakal’lı aktör trafik kurbanı      SABRİ KARAKAYA Yenice DHA 

     Antalya Film Festivali’nde bu yıl "Uzak" adlı filmdeki rolüyle "En İyi Yardımcı Erkek Oyuncu" ödülünü alan Mehmet Emin Toprak 28 , trafik kazasında öldü. Çanakkale’nin Yenice ilçesindeki yakınlarını ziyaret için dün sabah yola çıkan Toprak, aşırı hız sonucu direksiyon h kimiyetini kaybedince, otomobili Derenti köyü yakınlarında şarampole yuvarlandı. Ağır yaralı olarak Çan Devlet Hastanesi’ne kaldırılan Toprak, ilk müdahalenin ardından, Çanakkale Devlet Hastanesi’ne sevk edildi ancak kurtarılamadı. 
     
Hamile kadınların talasemi korkusu      AHMET BAYRAK Muğla DHA 

     Muğla’da son 6 ayda, karnındaki bebeği Akdeniz anemisi talasemi hastası olduğu belirlenen 26 kadının hamileliğine, ailenin onayı alınarak son verildi. Muğla İl Sağlık Müdürlüğü’nden yapılan açıklamaya göre, Ege Bölgesi’nde ve özellikle Muğla’da sık görülen hastalığın önlenebilmesi için çeşitli yöntemler deneniyor. 1997’de evlenecek çiftlere test zorunluluğunun getirildiği Muğla’da, bebeği talasemi olduğu belirlenen kadınların hamileliğinin, aile onayıyla sona erdirilmesi uygulaması da başlatıldı. Bu şekilde son 6 ayda 26 kadının gebeliği sona erdirildi. 
     



 GÜNCEL 


















</TEXT>
</DOC>
