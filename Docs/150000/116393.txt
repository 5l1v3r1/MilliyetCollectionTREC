<DOC>
<DOCNO> 116393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/01/son/soneko20.html </URL>
<DATE> 2002/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İhracattaki artış sürüyor... 
</HEADLINE>
<TEXT>

     Türkiye'nin Ekim ayı ihracatı, geçen yılın aynı ayına oranla yüzde 28.8 artışla 3 milyar 652 milyon 646 bin dolar oldu. 
     Türkiye İhracatçılar Meclisi TİM tarafından açıklanan verilere göre, ihracat bu yılın Ocak-Ekim döneminde de, geçen yılın aynı dönemine kıyasla yüzde 13.8 artışla 29 milyar 272 milyon 832 bin dolara yükseldi. 
     Ekim sonu itibariyle son bir yıllık ihracat da yüzde 13.5'lik artışla 34 milyar 598 milyon 103 bin dolar olarak gerçekleşti. 
     
     SANAYİ ÜRÜNLERİ İHRACATI ARTTI 
     Türkiye'nin Ekim ayındaki sanayi ürünleri ihracatı yüzde 35.6 artışla 3 milyar 19 milyon 355 bin dolara yükseldi. 
     TİM verilerine göre, geçen ay tarımsal ürünler ihracatı ortalama yüzde 3.4'lük düşüşle 459 milyon 762 bin dolara gerilerken, hayvansal ürünler ihracatı yüzde 18.6 artışla 30 milyon 624 bin dolar olarak gerçekleşti. 
     Tarımsal ürünler arasında en fazla artış yüzde 223.7 ile kesme çiçekte yaşanırken, geçen yılın Ekim ayında 579 bin dolar olan kesme çiçek ihracatı 1 milyon 874 bin dolara çıktı. 
     Kuru meyve ve mamülleri ihracatı da geçen yılın aynı ayına göre yüzde 45.4 arttı. En fazla kayıp yüzde 69.2 düşüş yaşanan zeytin ve zeytinyağı ihracatında oldu. Meyve sebze mamüllerinde yüzde 6.9, yaş meyve ve sebzede yüzde 2.2, fındık ve mamüllerinde yüzde 23.1, tütün ihracatında da yüzde 22.7'lik düşüş yaşandı. 
     Sanayi ürünleri arasındaki tekstil ve hammaddede yüzde 5.9, hazır giyim ve konfeksiyonda yüzde 35.6, taşıt araçları ve yan sanayide yüzde 51.8, elektrik-elektronik, makina ve aksamında yüzde 39 oranında ihracat artışı yaşandı. 
     Ekim ayında hazırgiyim ve konfeksiyon ihracatı 802 milyon 804 bin dolara, taşıt araçları ve yan sanayi ihracatı da 505 milyon 285 bin dolara yükseldi. 
     Geçtiğimiz yılın Ekim ayında 2 milyar 836 milyon 157 bin dolar olarak gerçekleşen toplam ihracat, bu yılın Ekim ayında yüzde 28.8 artışla 3 milyar 652 milyon 646 bin dolara çıktı. 
     
     TİM BAŞKANI SATICI BU YIL HEDEFLER AŞILABİLİR 
     TİM Başkanı Oğuz Satıcı, Ekim ayının finansal ve ürün piyasasının toparlanması adına güçlü sinyaller veren bir süreç olarak değerlendirilebileceğini, özellikle yaz aylarından itibaren ihracatın artan bir ivmeyle seyretmesinin Eylül ayında kapasite kullanım oranlarının yüzde 80'e çıkmasında önemli rol oynadığını vurguladı. 
     Ekim ayının, yıl sonu enflasyon hedefinin gerçekleşeceği hakkındaki fikir birliğini perçinleştirdiğini belirten Satıcı, şöyle devam etti 
     ''Ekim ayı yine rekor denebilecek bir rakamla tamamlanmış, 3 milyar 652 milyon dolar olarak gerçekleşen ihracat rakamı, yıl sonu hedeflerinin aşılacağı inancını kuvvetlendirmiştir. 36 milyar dolarlık yıllık toplam ihracat, bütün olumsuzluklara rağmen umuttan çok beklenti haline gelmiştir. Tarım sektörünün ihracatı ile ilgili kaygıların yerini belli belirsiz bir toparlanmaya bırakması da, Ekim ayındaki sevindirici gelişmelerden biri olmuştur.'' İhracatın yüzde 85'inden fazlasının sanayi malı olmasının gelecek dönemde rekabet açısından bazı önlemlerin alınmasını gerektirdiğini vurgulayan Satıcı, ''Sanayi mallarının talebinin esnek olması, maliyet artışlarının direkt olarak fiyata yansıtılmasını engellemektedir. Dış talebin canlı tutulması için, rakiplerinin sahip olduğu avantajlardan çok uzak şartlarla üretmeye çalışan ihracatçıların kurulacak yeni hükümetten beklentileri bulunmaktadır. Bu beklentilerin merkezinde rakipler ile benzer şartlarda üretebilmek ve ihracat yapabilmek yer almaktadır'' dedi. 
     





</TEXT>
</DOC>
