<DOC>
<DOCNO> 120532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/23/guncel/agun.html </URL>
<DATE> 2002/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis camisi böyle kalabalık görmedi 
</HEADLINE>
<TEXT>

Göreve başlayan yeni hükümet, ilk cuma namazı için Meclis kampusundaki camiyi tercih etti. Aşırı kalabalık nedeniyle bazı milletvekilleri bahçede saf tuttu 
     ANKARA Milliyet 

     Başbakan Abdullah Gül ve çok sayıda bakan, 58. hükümetin kurulmasının ardından ilk cuma namazını TBMM kampusundaki camide kıldı. Gül ile birlikte cuma namazına TBMM Başkanı Bülent Arınç, Devlet Bakanı Mehmet Aydın, Maliye Bakanı Kemal Unakıtan, Sanayi Bakanı Ali Coşkun, Adalet Bakanı Cemil Çiçek ile bazı AKP’li milletvekilleri katıldı. Meclis personeli, ziyaretçiler ve bürokratların da gelmesiyle, TBMM camisi son yılların en kalabalık cuma namazına sahne oldu. 
     
     CUMA HUTBESİ TÖVBE 
     Kocatepe Camii’ne gideceği belirtilen Gül, son anda Meclis’teki camiyi tercih etti. Arınç ve bakanlar caminin içinde, çok sayıda bürokrat, personel ve ziyaretçi de bahçede saf tuttu. 
     İnsanların işledikleri günahlarla ilgili tövbe etmesi gerektiği vurgulanan cuma hutbesinde de, Hz. Peygamber’in günde yüz kez tövbe ettiği belirtilerek, "Özellikle kul hakkı yenmişse, tövbenin zaman geçirilmeden yapılması ve hak sahibiyle helalleşilmesi gerektiği" mesajı verildi. "Ölümün ne zaman geleceği belli olmaz, ölüm anında yapılan tövbe de makbul değildir" denilen hutbede, "Fırsatı kaçırmadan günahları terk ederek samimiyetle tövbe edelim. Ramazanı fırsat bilelim" ifadesi kullanıldı. 
     
     GAZETECİLERE TAKILDI 
     Sanayi Bakanı Coşkun da gazetecilerle selamlaşırken, "Ne o, kimler namaz kılıyor diye bakıp irtica geliyor diye mi yazacaksınız " şeklinde espri yaptı. Gazeteciler, "Öyle bir tehlike var mı " diye sorunca Coşkun, "İrtica tehlikesi yok ama daha büyük tehlikeler var. Suçlamalar, baskılar var" dedi. 
     



 GÜNCEL 
















</TEXT>
</DOC>
