<DOC>
<DOCNO> 140597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/04/son/sonspo20.html </URL>
<DATE> 2003/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA... Sacramento Kings, Philadelphia 76ers'i 107-99 yendi 
</HEADLINE>
<TEXT>

     ABD Profesyonel Basketbol Ligi NBA'de Hidayet'in oynamadığı maçta Sacramento Kings, evinde Philadelphia 76ers'i 107-99 yendi. 
     Batı Konferansı Pasifik Grubu lideri Kings, Doğu Konferansı Atlantik Grubu ikincisi 76ers ile Sacramento'da karşı karşıya geldi. 
     Philadelphia 76ers'in bu sezon yakaladığı en iyi serisi olan üst üste 9 galibiyeti, aldığı bu sonuçla kesen Kings'de Chris Webber 29 sayı, 10 ribaund, 8 asistle en iyi istatistiği yakaladı. Takımda Vlade Divac 17 sayı, 13 ribaund gerçekleştirirken, 2 kritik sayı atan Yugoslav fovet Predrag Stojkoviç, rakip potaya 16 sayı bıraktı. 
     All-Star maçılarına verilen aradan sonra ilk kez yenilen 76ers'de Allen Iverson 35 sayı, 5 ribaund, 5 top çalma, 4 asist gerçekleştirerek, takımda en iyi performansı gösterdi. Maçın bitimine 3 dakika kala 8-0'lık seri yakalayarak 94-92 öne geçen Philadelphia 76ers'de Iverson, 1'i 3'lük olmak üzere üst üste 6 sayı attı. İlerleyen dakikalarda 95-94 önde olan 76ers, bu üstünlüğünü sürdüremeyince maçtan yenik ayrıldı. Konuk takımda Iverson'dan sonra en skorer oyuncular Keith Van Horn 17 ve Eric Snow 10 oldu. 
     Doğu Konferansı Atlantik Grubu'nda 3. sırada bulunan Boston Celtics, Ortabatı Grubu altıncısı Memphis Grizzlies'i deplasmanda bir sayı farkla 111-110 yendi. 
     Memphis'de yapılan maçta, belindeki ağrı nedeniyle Celtics'in son 2 maçında yer alamayan Paul Pierce, 19 şuttan 12'sini değerlendirerek 31 sayı, 13 ribaundla takımını sürükleyen oyuncu oldu. Son 4 maçında 3. galibiyetini elde eden Boston Celtics'de J. R. Bremer 23 sayı, Antoine Walker 17 sayı, 14 ribaundla maçı tamamladı. 
     Grizzlies'de Pau Gasol 23 sayı, 17 ribaundla en başarılı isim olurken, 18 sayı da Wesley Person'dan geldi. 
     Sonuçlar şöyle 

Chicago Bulls-Orlando Magic 89-104 
Memphis Grizzlies-Boston Celtics 110-111 
Sacramento Kings-Philadelphia 76ers 107-99 
Los Angeles Clippers-New Orleans Hornets 108-111 
     





</TEXT>
</DOC>
