<DOC>
<DOCNO> 143878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/20/son/sondun55.html </URL>
<DATE> 2003/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Yüzbinlerce Avrupalı sokaklarda... Slogan ''Savaşa hayır ..'' 
</HEADLINE>
<TEXT>

     Avrupa'da yüz binlerce kişi, ABD'nin Irak'ı vurmasını protesto için sokaklara döküldü. 
     Yunanistan'ın başkenti Atina'da yaklaşık 150 bin kişi Irak savaşını protesto etti. Atina'nın yanı sıra Selanik, Girit adası ve Patras'ta da on binler ABD'ye duydukları öfkeyi haykırdı. 
     İtalya'nın Roma, Milano, Napoli, Torino, Bologna kentlerinde de on binlerce kişi sokaklara çıkarak ''Savaşa ve bombalara hayır...'' diye bağırdı. Milano'da 15 bin, Torino'da 20 bin, Bologna'da 5 bin, Roma'da 2 bin kadar kişi gösteri yaptı. 
     İtalya'da üç büyük sendikanın çağrısı üzerine de, iki saatlik genel grev yapıldı. Öğleden sonra daha büyük gösteriler bekleniyor. 
     Almanya'da da Amerikan saldırısı protesto edildi. Polis, Berlin'de 50 bin kadar öğrencinin kendiliklerinden sokaklara dökülerek Amerikan-İngiliz saldırısını protesto ettiğini belirtti. 
     Akşama doğru, Berlin'de çok daha büyük bir protesto gösterisi bekleniyor. Sendikalar, partiler ve dini grupların çağrısıyla en az 100 bin kişinin akşam saatlerinde toplanması bekleniyor. 
     İsviçre'nin büyük kentlerinde de binlerce kişi ABD'yi protesto etti. Cenevre'de 5 bin, Bale'de 2 bin, Neuchatel'de 3 bine yakın kişi sokaklara çıktı. Akşam saatlerinde de 30 kadar kentte gösteriler yapılacak. 
     Danimarka'da da gösteriler yapıldı. Kopenhag'da yüzlerce öğrenci yolları kesti. Diğer kentlerde gösteriler yapılması bekleniyor. 
     İsveç, Finlandiya ve Norveç'te de protesto gösterileri yapılacak. 
     Avusturya'da sabah saatlerinde Viyana'daki ABD büyükelçiliği önünde yüz kadar protestocu toplandı. Akşama doğru büyük bir gösteri yapılacak. 
     İngiltere'de, Irak savaşını protesto için ''gün boyunca sivil itaatsizlik'' çağrısı yapıldı. 
     İspanya'da, sendikalar ve barış dernekleri, akşam saatlerinde birçok kentte gösteri yapılması için çağrıda bulundular. 
     Fransa'da, yüzden fazla dernek, parti ve sendikanın oluşturduğu savaş karşıtı ittifak, Paris'te büyük bir gösteri yapılması için çağrıda bulundu. 
     Portekiz'de bu akşam büyük bir protesto gösterisi yapılacak. Lizbon'daki Amerikan büyükelçiliği önündeki gösteriye binlerce kişinin katılması bekleniyor. 
     Çek cumhuriyetinin başkenti Prag'da da bu akşam gösteri yapılacak. 
     





</TEXT>
</DOC>
