<DOC>
<DOCNO> 100785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/08/son/sonspo06.html </URL>
<DATE> 2002/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Amaral, Beşiktaş'ın 58. yabancısı... 
</HEADLINE>
<TEXT>

     Beşiktaş'ın, 99 yıllık tarihinde kadrosuna dahil ettiği yabancı futbolcu sayısı, Amaral ile 58'e ulaştı. 
     1903 yılında kurulan Beşiktaş'ın tarihinde bugüne dek 26 ülkeden toplam 57 yabancı forma giyerken, siyah-beyazlılarda rekor, 12 futbolcuyla Yugoslavlar'da. 
     Özellikle 1970 ile 1980'li yılların ilk yarısında ekol durumuna gelen Yugoslavlar, Fenerbahçe ve Galatasaray'da olduğu gibi, Beşiktaşlı yöneticilerin de yabancı tercihindeki ilk sırayı işgal etti. 
     Siyah-beyazlılarda ayrıca, 5 Alman, 4 İngiliz, 3'er Nijeryalı, Norveçli, Rumen ve Brezilyalı, 2'şer Polonyalı, Macar, Finli, Perulu, Bulgar ve 1'er de İtalyan, Portekizli, Güney Afrikalı, Arjantinli, İzlandalı, Faslı, Hırvat, Rus, Slovak, Fransız, Danimarkalı, Tunuslu, İsveçli ve Kolombiyalı futbolcu forma giydi. 
     
     EN GOLCÜSÜ KOVAÇEVİÇ 
     Beşiktaş formasıyla en çok gol atan yabancı oyuncu, 39 golle Kovaçeviç oldu. 
     1984-86 yılları arasında Beşiktaş'ta forma giyen Yugoslav futbolcu, siyah-beyazlıların 97 maçında oynadı ve 39 gole imza atarak ''Kara Kartallar''ın en çok gol atan yabancı futbolcusu unvanını aldı. 
     Kovaçeviç'i, 37 golle Yugoslav Paunoviç, 26 golle Nijeryalı Amokachi ve 18 golle yeniden bu sezon siyah-beyazlı formayı giyecek olan Pascal Nouma izliyor. 
     
     AMARAL, 4. BREZİLYALI 
     Amaral, Beşiktaş tarihindeki 4. Brezilyalı futbolcu unvanını alırken, aynı zamanda siyah-beyazlıların 19. yabancı orta alan oyuncusu oldu. 
     Siyah-beyazlılarda, Amaral'ın dışında yeni sezon kadrosunda bulunan Ronaldo ve Zago ile geçen sezon yalnızca 1 maçta oynayan Marinho diğer Brezilyalı futbolcular oldu. 
     Bu arada bugüne dek 19 orta alan oyuncusu transfer eden Beşiktaş'ta, 23 forvet, 6 savunma, 10 da kalede görev yapan yabancı ter döktü. 
     
     NICULESCU, RESMİ MAÇ OYNAMADAN GİTTİ 
     Beşiktaş'ın teknik direktör Mircea Lucescu'nun isteğiyle transfer ettiği Rumen Radu Niculescu, resmi bir maçta siyah-beyazlı formayı giyemeden takımdan ayrılmak zorunda kaldı. 
     Beşiktaş Kulübü yönetimi, lig başlamadan Rumen futbolcunun sözleşmesini feshetti. 
     





</TEXT>
</DOC>
