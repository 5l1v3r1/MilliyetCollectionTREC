<DOC>
<DOCNO> 112104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/10/dunya/dun02.html </URL>
<DATE> 2002/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Papandreu devreye girdi 
</HEADLINE>
<TEXT>

     UTKU ÇAKIRÖZER Ankara 

     İlerleme Raporu’na sert tepki verme kararlılığındaki Dışişleri Bakanı ve Başbakan Yardımcısı Şükrü Sina Gürel’in, Yunanistan Dışişleri Bakanı Yorgo Papandreu’nun telefonu üzerine tavrını yumuşattığı bildirildi. 
     Rapordaki olumsuz unsurların giderilmesi için birkaç kez aradığı AB’nin Genişlemeden Sorumlu Üyesi Günter Verheugen’in telefona çıkmaması üzerine yazı göndermek zorunda kalan Gürel’i arayan Papandreu’nun, "Biz sizin yanınızdayız. Kaygılarınızı paylaşıyoruz. Kopenhag’da tarih verilmesi için elimizden geleni yapacağız. Rapora büyük tepki göstermenize gerek yok" telkininde bulunduğu öğrenildi. 
     Dışişleri’nin yumuşak açıklamasına izin veren Gürel, basının önünde de sert eleştiriler yerine, "Raporu gereksiz yere abartmamak gerekir. Bu, siyasi seviyede müzakere tarihi verilmesini etkilemez" dedi. Papandreu’nun kendisini aradığını doğrulayan Gürel, "Kaygılarımızı ilettim. O da bunlara katılıyor. Raporu hazırlayan teknik adamlarla, Avrupa ülkelerinin siyasetçileri arasında Türkiye’ye perspektif verilmesi konusunda görüş ayrılığı var" diye konuştu. 
     



 DÜNYA 













</TEXT>
</DOC>
