<DOC>
<DOCNO> 111383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/06/guncel/gun02.html </URL>
<DATE> 2002/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Havada hırsız var 
</HEADLINE>
<TEXT>

Hatıra olsun diye uçaklardan çatal, bıçak yürüten hırsızların yeni favorisi Battaniye ve can yeleği 
     SiNAN TOROS İstanbul 

     Havayolları şirketleri, uçaklardaki hırsızlıklardan yakınıyor. Yolcuların bazılarının bindikleri uçaktan bir hatıra almayı alışkanlık haline getirmesi, uçak şirketlerini zor durumda bırakıyor. 
     Bu aralar en çok çalınan ürünün battaniye olduğunu belirten Türk Hava Yolları THY Tanıtma ve Halkla İlişkiler Başkanı Faik Akın, can yelekleri ve yastıkların da alındığını belirtti. Akın, "Bazı yolcular ise bir yolunu bulup kemeri bütünüyle söküp götürüyor. Pantolonlarda kullanmak için kemer yaptıranlar, çaldıkları tokaları taktırıyorlar" diye konuştu. 
     
     11 Eylül önledi 
     Akın, "Yolcunun hatıra olarak aldığı küçük cam bardak, kadeh, çatal, bıçak en çok çalınan ürünler arasındaydı. 11 Eylül sonrası bunlar kaldırılarak yerlerine plastik ürünler konduğu için bu olayı önlemiş olduk" dedi. 
     Airbus 340 uçaklarında telefon sistemi kurulduğunda kablonun kesilip, telefonun çalındığını gördüklerini de anlatan Akın, bu tür olayların daha çok uzun uçuşlarda yaşandığını ifade etti. 
     
     Kül tablası birinci 
     Havayolu şirketleri arasında yapılan araştırmalarda ise, yolcuların uçuş sırasında uçaktan çaldıkları eşyalar listesinde birinci sırayı kül tablası ve battaniye alıyor. Bunları koltuk altlarındaki can yeleği, uçuş sırasında müzik dinlenmesi için dağıtılan kulaklık, emniyet kemeri tokası, tuvaletlere konan kolonya gibi temizlik ürünleri izliyor. 
     
     Yelpaze diye ... 
     Bu işi kolleksiyonculuğa döken yolcular da olduğu ifade ediliyor. Havayolu şirketi yetkililerini en çok endişelendiren, uçaklardaki can yeleklerinin ve koltuk ceplerindeki güvenlik kartlarının çalınması. Yapılan araştırmalarda, güvenlik kartlarını bir çok yolcunun evlerinde yelpaze gibi kullandıkları bildirildi. 
     



 GÜNCEL 




















</TEXT>
</DOC>
