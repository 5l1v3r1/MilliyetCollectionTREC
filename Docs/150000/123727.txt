<DOC>
<DOCNO> 123727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/10/son/sondun23.html </URL>
<DATE> 2002/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Prens Andrew, Londra'da Türkçe dersi izledi... 
</HEADLINE>
<TEXT>

     İngiltere Kraliçesi II. Elizabeth'in ortanca oğlu York Dükü Prens Andrew, Kuzey Londra'da Türkler'in yoğun olarak yaşadıkları Tottenham semtindeki bir liseyi ziyaret etti ve Türkçe dersini izledi. 
     White Hart Lane adlı okulun ''York'' adını taşıyan yeni ek binasının açılışını yapan Prens Andrew, kapıda öğrencilerinin tümü nerdeyse yabancı olan okulun Afrikalı ögrencilerinin ''tam-tam gösterisini'' izledi. 
     Prens Andrew için okul öğrenci nüfusunun üçte birini oluşturan Türk öğrenciler de küçük bir saz ekibi konseri sundu. Prens'in açılışı yapılan yeni binaya girişi sırasında Hekimoğlu ve Mavilim Türkülerini çalan öğrenciler büyük ilgi topladı. 
     Prens Andrew, daha sonra Türk öğrencilerin bazı dersleri daha iyi anlayabilmeleri için yapılan Türkçe destekli bir dersi de izledi. Öğretmen Füsun Dedezade'nin dersine giren Prens Andrew, bir süre Türkçe yapılan ders hakkında okul müdüründen bilgi aldı. Daha sonra öğretmen Dedezade'den de dersin içeriği ve Türkçe gösterilmesinin amacı hakkında bilgi alan Prens Andrew, öğrencilerle de sohbet etti. 
     Öğrencilere, İngilizce bilip bilmediklerini soran Prens Andrew, hepsinin akıcı İngilizce konuştuklarını öğrenince bundan büyük mutluluk duyduğunu söyledi. Başka hangi dilleri bildikleri sorulan öğrenciler hep bir ağızdan ''Türkçe'' yanıtını verince bundan da memnuniyet duyduğunu belirten Prens Andrew, ''umarım başka diller de biliyorsunuzdur'' dedi. 
     Prens Andrew, öğrencilere eğitim ve öğretimin önemini anlatırken, ''çok çalışın, eğitiminizi yarıda bırakmayın. Hepinize başarı ve bol şans diliyorum'' diye konuştu. 
     Prens Andrew'un ek binalarının açılışını yaptığı White Hart Lane lisesi, geçen yıla kadar Kuzey Londra'da suçun ve şiddetin en yoğun olduğu lise olarak tanınıyordu. Geçen yıl yapılan yıllık değerlendirmede ilk kez başarı kıpırtıları gösteren okul, yönetimin de katkısıyla yenilenerek tamamen yeni bir yönetim anlayışına kavuşturulduktan sonra adı ''başarılı'' liseler arasında sayılmaya başlandı. Sonradan yaptığı bu atakla ünlenen okulda, 15'e yakın Türk öğretmen ve yardımcı öğretmen de görev yapıyor. 
     





</TEXT>
</DOC>
