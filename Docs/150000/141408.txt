<DOC>
<DOCNO> 141408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/08/siyaset/siy07.html </URL>
<DATE> 2003/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan’la öpüşerek ayrıldık 
</HEADLINE>
<TEXT>

Denktaş, Erdoğan’la görüşmesini, "Titiz davranan bir kardeşimizdir. Desteğini vermiştir" sözleriyle anlattı 
     ANKARA Milliyet 

     KKTC Cumhurbaşkanı Rauf Denktaş, AKP Genel Başkanı Tayyip Erdoğan’ın Kıbrıs konusunda gereken desteği kendisine verdiğini belirterek, "Öpüşerek ayrıldık. Bize gereken desteği verdi. Ortada mesele yok" dedi. 
     Çankaya Köşkü’nde yapılan zirvenin ardından Kıbrıs’a dönen Denktaş, Türkiye’den ayrılmadan önce şu mesajları verdi 
     PLAN Lahey’de Annan’la buluşmaya "hayır" demeye gitmiyorum. Ama plan, bu haliyle kalırsa kabul edilemez. Ankara’da varılan mutabakat, gereken tadilatı yapmak için iyi niyetle çalışmamızı öngörmektedir. Geçmişte denedik, başaramadık. Şimdi umarım başarırız. 
     TÜRKİYE’NİN DESTEĞİ Büyük bir gurur ve sevinçle söyleyebilirim ki, Ankara’dan her konuda mutabık olarak ayrılıyorum. 
     ERDOĞAN Gayet olumlu, samimi bir toplantı yaptık. Görüşme kardeşçe geçti. Öpüşerek ayrılmış bulunuyoruz. Erdoğan, Kıbrıs meselesinde titiz davranan bir kardeşimizdir. Gereken desteği vermiştir. Gazetelerin abartması olmasa ortada mesele yok aslında. 
     
     AKP’den dönüş 
     KKTC yetkilileri, görüşmede Erdoğan’ın katı tutumunun yumuşadığına dair işaretler aldıklarını vurgulayarak, AKP liderinin "planın halka sunulması" ısrarından vazgeçtiğine dikkat çekti. Çankaya Zirvesi’nde Denktaş’ın görüşlerinin kabul edilerek üçüncü Annan planının reddedilmesi, kulislere "Erdoğan ve AKP Kıbrıs’ta çark etti" şeklinde yansıdı. 
     
Müftüden destek      KKTC Lefkoşa’da Annan Planı’na karşı çıkmak için düzenlenen "Egemenlik ve Varoluş" mitinginde bir konuşma yapan Denktaş, KKTC’nin yaşatılması için mücadeleye devam edeceklerini söyledi. Mitinge katılan İskece Müftüsü Mehmet Emin Aga da yaptığı konuşmada KKTC yaşatılmalı’ dedi. Başbakanı Derviş Eroğlu da "Denktaş nerede, biz oradayız" sloganları atılan mitingde "Bugün bu meydanda referandum bitmiştir" diye konuştu. 
     



 SİYASET 















</TEXT>
</DOC>
