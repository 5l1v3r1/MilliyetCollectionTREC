<DOC>
<DOCNO> 130580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/13/son/sonspo21.html </URL>
<DATE> 2003/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor'un başı eski teknik direktörleri Berger ile dertte... 
</HEADLINE>
<TEXT>

     Bursaspor Kulübü Yönetim Kurulu Üyesi Fikret Üstenci, 2000 yılında yeşil-beyazlı kulüpte görev yapan Alman Teknik Direktör Jörg Berger'in, Der Spiegel dergisine yaptığı, ''Bursasporlu yöneticiler tarafından, masaya konulan tabancayla tehdit edildim'' iddialarının asılsız olduğunu belirterek, ''Berger, kötü sonuçlar sonrası tribünlerde oluşan seyirci baskısına dayanamayarak kaçtı gitti'' dedi. 
     Üstenci, o dönemde Bursaspor'da 2. başkanlık görevini yürüttüğünü anımsatarak, Berger'in bu açıklamayı kulüp aleyhine açtığı davayı haklı çıkarmak için ortaya atmış olabileceğini söyledi. 
     Bursaspor'a onlarca yerli ve yabancı antrenörün geldiğini ve bugüne kadar hiçbir teknik adamın böyle asılsız iddialarda bulunmadığını belirten Üstenci, ''Berger, kötü sonuçlar sonrası tribünlerde oluşan seyirci baskısına dayanamayarak kaçtı. Elimizde Berger'in antrenmanlara çıkmadığı ve kulüpten izinsiz olarak Almanya'ya gittiğine dair noter tutanakları var'' diye konuştu. 
     Üstenci, Bursaspor'un Berger döneminde 9 maçta alınan 2 puan ve lig sonunculuğuyla tarihinin en kötü dönemini yaşadığını kaydetti. 
     Berger döneminde Bursaspor'a transfer olan Martin Spanring'in, ''paramı alamadım'' açıklamalarının da doğruyu yansıtmadığını ifade eden Üstenci, bu oyuncuya FIFA'nın kararı gereği 96 bin mark gibi bir paranın ödendiğini, konuya ilişkin kayıtların Futbol Federasyonu'nda mevcut olduğunu sözlerine ekledi. 
     





</TEXT>
</DOC>
