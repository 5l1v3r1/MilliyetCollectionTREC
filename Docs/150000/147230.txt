<DOC>
<DOCNO> 147230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/03/son/sondun27.html </URL>
<DATE> 2003/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'da Türkçe cinsellik danışma hattı... 
</HEADLINE>
<TEXT>

     Merkezi Almanya'nın Essen kentinde bulunan Danışmanlık Merkezi AWO , 7 Nisan'dan itibaren yabancılara, hamilelik ve cinsellik konularında telefonla danışmanlık hizmeti verecek. 
     AWO tarafından yapılan açıklamada, cinsellik ve hamilelik konularında başvuruda bulunanların yüzde 25'inin yabancı kökenli olduğuna dikkat çekilerek, ''yabancılar ile hizmeti sunanlar arasında dil ve kültür sorunlarıyla karşılaşılması, AWO'yu çeşitli dillerde telefonla hizmet vermeye yöneltmiştir'' denildi. 
     Danışmanlık hizmetinden faydalanmak amacıyla başvuran bazı yabancıların, cinsellikle ilgili soru ve sorunlarını sadece kadın ya da erkek danışmanlara anlatmak isteyebileceklerini göz önünde bulunduran AWO, her ayın ikinci pazartesi günü bir kadın, her ayın üçüncü pazartesi günü de erkek danışmanla hizmet vermeye hazırlanıyor. 
     Hamilelik, aile planlaması ve cinsellik konularında soruları olanlar, Essen'deki Lore Agnes Haus Danışma Merkezi'ne 0201-3105130 no'lu telefondan ulaşabilecek. 
     Başvuruda bulunan kişilerin isimleri gizli tutulacak. 
     





</TEXT>
</DOC>
