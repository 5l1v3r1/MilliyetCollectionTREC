<DOC>
<DOCNO> 118919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/14/son/sontur09.html </URL>
<DATE> 2002/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Zorunlu tasarruf dört taksitte ödenip tasfiye edilecek... 
</HEADLINE>
<TEXT>

     AKP kurmaylarının, çalışanların zorunlu tasarruf hesabında bekleyen ve yıl sonuna kadar 11 katrilyon liraya ulaşması beklenen anapara ve nemanın, dört yılda hak sahiplerine ödenerek tasfiye edilmesine yönelik bir plan üzerinde çlıştıkları belirlendi. Dörtte birlik ilk taksitin ise biriken nemalarının üçte birinin ödenmesi gereken Şubat 2003'te yapılacağı bildirildi. 
     Kurulacak AKP hükümetinin TBMM'den öncelikle çıkaracağı yasalar arasında Çalışanların Tasarruflarını Teşvik Yasası'nda yapılacak düzenleme de bulunuyor. Anayasa Mahkemesi'nin 28 Nisan 2002'de Resmi Gazete'de yayımlanan ve 28 Aralık 2002 günü yürürlüğe girecek olan kararıyla, 
     zorunlu tasarrufların nema ve anapara ödemelerini düzenleyen maddesi iptal edilmişti. Mahkeme, hukuki boşluk oluşmaması ve yeni düzenleme yapılabilmesi için dokuz aylık süre tanımıştı. 
     
     EYLÜL SONU BAKİYESİ 9.3 KATRİLYON 
     ANKA'nın edindiği bilgiye göre AKP kurmayları Eylül 2002 sonu itibariyle 9.3 katrilyon liraya ulaşan zorunlu 
     tasarruf hesabının dört yılda tasfiye edilmesine yönelik bir düzenleme üzerinde çalışma yaptılar. Söz konusu düzenlemeyle, hesapta bulunan anapara ve nemanın hak sahiplerine dört yılda dört taksitte ödenmesi öngörülüyor. Dörtte bir tutarındaki ilk ödemenin ise Şubat 2003'te gerçekleştirilmesi planlanıyor. Sonraki taksitlerin ödemesi de Şubat 2004, Şubat 2005'te ve Şubat 2006'da yapılacak. Zorunlu tasarruf hesabına en az 24 ay süreyle prim ödeyen çalışanlar, daha önce hesapta bulunan paralarının nemasının üçte birini her yıl şubat ayında alıyordu. Emekli olanlar ise birikmiş anapara faizlerinin tümünü alarak hesaptan ayrılıyorlar. 
     
     YIL SONUNDA 11 KATRİLYONA ULAŞACAK 
     Çalışanların, zorunlu tasarruf hesabında bekleyen para da Eylül 2002 sonu itibariyle 9.3 katrilyon liraya ulaştı. 
     Hazine'nin iç borçlanma kağıtlarında tutulan söz konusu hesap, her ay faiz getirisi nedeniyle yaklaşık 600 trilyon lira büyüyor. Birikimin bu yıl sonuna kadar 11 katrilyon lirayı ulaşması ve Şubat 2003'te yapılacak ilk ödemenin de 2.8 katrilyon lirayı bulması bekleniyor. 
     Hazine Müsteşarlığı'nın verdiği bilgiye göre, zorunlu tasarruf hesabına, başlangıçtan 30 Eylül 2002 sonuna kadar 1 katrilyon 693.3 trilyon liralık anapara, 11 katrilyon 127 trilyon liralık da nema girişi yaşandı. Hesaptan bugüne kadar anapara, şahıs kesintisi ve nema olarak hak sahiplerine 3 katrilyon 463.8 trilyon, iade olarak ilgili kurumlara 8.9 trilyon, yatırım harcaması ve komisyon olarak Ziraat Bankası'na da 17 trilyon ödendi. 
     Hesapta kalan 9 katrilyon 320.3 trilyon lira, çeşitli vadelerdeki Devlet tahvili ve Hazine bonolarına yatırılarak değerlendiriliyor. Hesabın 10.3 trilyon lirası da Ziraat Bankası'nda tutuluyor. 
     
     PİYASADAN BORÇLANMAK GEREKECEK 
     Zorunlu tasarruf hesabındaki birikim sürekli Hazine iç borçlanma kağıtlarında çevriliyor. Hazine vadesi gelen kağıtların anapara ve faizi için her seferinde hesaba yeni kağıtlar veriyor. Hesaptan ödeme yapılması gerektiğinde ise bazı kağıtları erken itfaya tabi tutarak nakit ödemede bulunuyor. Şubat 2003'te yapılacak ödemeyi Hazine'nin piyasadan borçlanarak gerçekleştirmesi gerekecek. Başka bir ifadeyle zorunlu tasarruf hesabına verilen iç borçlanma kağıtları erken itfa edilecek, Hazine bu ölçüde bir nakit borçlanmayı da ancak piyasadan yapabilecek. 
     





</TEXT>
</DOC>
