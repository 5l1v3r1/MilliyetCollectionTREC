<DOC>
<DOCNO> 133322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/27/dunya/adun.html </URL>
<DATE> 2003/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Erdoğan Kıbrıs’ı çözer 
</HEADLINE>
<TEXT>

Rum lider Glafkos Klerides, AKP Genel Başkanı Erdoğan’ın başbakan olduktan sonra Avrupa karşısında elini güçlendirmek için Kıbrıs politikasını değiştireceğini öne sürdü 
     YORGO KIRBAKİ Atina 

     Kıbrıs Rum yönetimi lideri Glafkos Klerides, AKP lideri Tayyip Erdoğan’ın TBMM’ye girerek başbakan olmasıyla Kıbrıs sorununun çözülebileceğini söyledi. 
     Klerides, Yunanistan’da yayımlanan To Vima gazetesine verdiği demeçte, bugüne kadar, daha önceki Türk hükümetlerinin Kıbrıs politikalarının hatalı olduğunu ve Türkiye’nin çıkarlarına uymadığını vurgulamakla yetinen Erdoğan’ın yeni Kıbrıs politikasını ilan etmek için önce başbakan olmayı beklediğini savundu. 
     Erdoğan’ın başbakan olunca Kıbrıs meselesini ayrı bir konu olarak ele almayacağını ve genel olarak AB politikası çerçevesinde değerlendireceğini belirten Klerides, AKP liderinin, İtalya’nın 2003 yılının ikinci yarısındaki AB dönem başkanlığı sırasında, Avrupalılara "Hem Kopenhag kriterleri, hem de Kıbrıs sorununun çözümü için adımlar attık" diyerek Türkiye’nin üyelik müzakerelerinin başlaması için kesin bir tarih isteyeceğini savundu. 
     
     Yetenekli müzakereci 
     Erdoğan’ın Türkiye’de "Ne aldın ki, Kıbrıs politikasını değiştiriyorsun " sorularına muhatap olmamak için şimdilik yeni Kıbrıs politikasını açıklamadığını iddia eden Klerides, KKTC Cumhurbaşkanı Rauf Denktaş’ın bir yandan Türkiye, bir yandan da KKTC’den gelen baskılar karşısında, yıllardır izlediği zaman geçirme taktiğini sürdüremeyeceğini ve mart ayından sonra Kıbrıs konusunda çok önemli gelişmeler yaşanacağını ileri sürdü. 
     Türkiye’den ve Kıbrıslı Türklerden gelecek baskılar karşısında Denktaş’a istifa etmekten başka çıkar yol kalmayacağını da savunan Klerides, müzakereci olarak 1959’dan bu yana tanıdığı Denktaş’ı şöyle anlattı "Çetin müzakereci olduğunu söylemem güç. Buna karşın, yetenekli müzakereci olduğu muhakkak. Kendi tarafının tezlerini iyi savunuyor." 
     
     
     



 DÜNYA 












</TEXT>
</DOC>
