<DOC>
<DOCNO> 129686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/09/spor/spo05.html </URL>
<DATE> 2003/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
AYHAN’A YAKIŞIR 
</HEADLINE>
<TEXT>

MİLLİYET okurları tarafından Yılın Sporcusu’nda zirveye çıkarılan Süreyya Ayhan, Avrupa’da da Yılın Atleti seçildi. Ayhan yıldızları geride bıraktı 
     ŞAMPİYON atletimiz Süreyya Ayhan, Avrupa’nın da en iyisi seçildi. Avrupa Atletizm Birliği’nin resmi internet sitesinde 10 bini aşkın kişinin katıldığı oylamada Ayhan, Türkiye ve Avrupa’daki Türkler’den de aldığı oylarla 359 puanla "Avrupa’da Yılın Atleti" unvanına ulaştı. Şampiyonumuz, Dünya’da yılın atleti seçilen İngiliz Paula Radcliffe ve İsveçli yüksekçi Kajsa Bergqvist’i geride bıraktı. Erkeklerde İngiliz sprinter Dwain Chambers, mutlu sona ulaştı. 
     MÜNİH’TE Avrupa şampiyonu olduktan sonra Brüksel ve Berlin grand prix yarışmalarında da zirveye çıkarak rakipsizliğini kanıtlayan, 3.57.75 ile 1500 metrede yılın en iyi derecesini koşan Ayhan, Madrid’deki Dünya Kupası’nda Avrupa kıtasına 1500’de birincilik kazandırmıştı. Dünya Atletizm Federasyonu, mesafesinde yılın en iyisi olan milli atleti, Dünya’da yılın atleti adayları arasında da göstermişti. Ayhan’a ödülü, 14 Şubat’ta Leipzig’de verilecek. 
     
BAYANLAR 1. Süreyya AYHAN TUR 359 2. Paula RADCLIFFE İNG 317 3. Kajsa BERGQVIST İSV 292 4. Jolanda CEPLAK SLO 247 5. Gabriela SZABO ROM 223      
ERKEKLER 1. Dwain CHAMBERS İNG 281 2. Steve BACKLEY İNG 224 3. Robert FAZEKAS HUN 221 4. Colin JACKSON İNG 209 5. Wilson KİPKETER DAN 206      
Eurovision benzetmesi      AVRUPA Atletizm Birliği, ülkelerin kendi vatandaşı olan atletlere oy yağdırarak öncelik sağlamasının önüne geçmek için bu yıl yeni sistem uyguladı. Bu sistemde atletlerin kendi ülkelerinden gelen oylar toplanarak tek bir oy sayıldı. Ancak Süreyya, Avrupa’daki Türkler’in desteğini alarak zirveye yürüdü. EAA’nın sitesi, bu gelişmeyi Eurovision şarkı yarışmasında yaşananlara benzeterek, Ayhan’ın seçilmesini "sürpriz" olarak nitelendirdi. 
     



 SPOR 























</TEXT>
</DOC>
