<DOC>
<DOCNO> 141028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/06/son/sonspo04.html </URL>
<DATE> 2003/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Ezeli rekabette Mart ayı karnesi... 
</HEADLINE>
<TEXT>

     Galatasaray ile Fenerbahçe, Birinci Süper Futbol Ligi'nde 8 Mart Cumartesi günü yapacakları maçla birlikte, Mart ayında 45. kez karşı karşıya gelecek. 
     Ezeli rakipler, 94 yıllık rekabette şimdiye dek mart aylarında 44 kez karşılaşırken Fenerbahçe 18, Galatasaray 11 kez galip geldi, 15 maç da berabere sonuçlandı. 
     Mart ayındaki maçlarda sarı-lacivertlilerin toplam 57 golüne, sarı-kırmızılılar 49 golle karşılık verdi. 
     2 takım arasında mart ayında yapılan son maçı 2000 yılında Ali Sami Yen Stadı'nda 1-0'lık skorla Fenerbahçe kazanmıştı. 
     Ayrıca, mart ayındaki maçlarda en sık rastlanan skorlar ise 7'şer kezle 1-1 ve 1-0 olarak dikkati çekiyor. 
     
     8 MART'TAKİ TEK MAÇ 0-0 BİTTİ 

     Rekabetin 94 yıllık geçmişinde, derbi maçın tarihi olan 8 Mart'ta ezeli rakipler daha önce 1 kez karşı karşıya gelmişti. 
     1935 yılında Taksim Stadı'nda yapılan İstanbul Ligi maçında taraflar golsüz eşitliği bozamamıştı. 
     
     GALATASARAY, MART AYINDA FARK ATTI 

     2 takım arasında mart aylarında yapılan maçlarda galibiyet sayısında Fenerbahçe'nin gerisinde olan Galatasaray, ezeli rakibi karşısında en farklı skorlu galibiyetlerinden birisini yine bu ay içinde aldı. 
     15 Mart 1942'de Şeref Stadı'nda yapılan İstanbul Kupası maçında ezeli rakibini 5-0 yenen Galatasaray, 94 yıllık rekabetteki en farklı skorlu galibiyetlerinden birisine imza attı. 

     
</TEXT>
</DOC>
