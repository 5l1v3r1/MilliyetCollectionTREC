<DOC>
<DOCNO> 132480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/22/son/sontur16.html </URL>
<DATE> 2003/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Gül'ün önünde fırça atmadı çünkü Gül katılmadı... 
</HEADLINE>
<TEXT>

     Başbakanlık'tan yapılan açıklamada, AK Parti grubunun basına kapalı toplantılarına ilişkin haber ve bilgilerin, gazetecilik sorumluluğu çerçevesinde daha iyi süzgeçten geçirilmesi gerektiği belirtilerek, Başbakan Abdullah Gül'ün, AK Parti'nin dün yapılan TBMM grubunun basına kapalı bölümüne, başka randevuları olduğu için katılamadığı bildirildi. 
     Başbakanlık Basın Merkezi, bugün bazı gazetelerde çıkan, ''AK Parti Genel Başkanı Recep Tayyip Erdoğan'ın, dün partisinin TBMM grubunun basına kapalı bölümünde, Başbakan Abdullah Gül'ün önünde Maliye Bakanı Kemal Unakıtan'a fırça attığı'' yönündeki haberler üzerine yazılı açıklama yaptı. 
     Açıklamada, Başbakan Abdullah Gül'ün AK Parti grubunun basına kapalı bölümüne, başka randevuları olduğu için katılamadığı bildirildi. 
     AK Parti grubunun basına kapalı toplantıları ile ilgili son haftalarda çıkan haber ve bilgilerin, gazetecilik sorumluluğu çerçevesinde daha iyi bir süzgeçten geçirilmesi gerektiği belirtilen açıklamada, şöyle denildi 
     ''Basına kapalı yapılan toplantılarda medya mensuplarının bilgi alırken ve bu bilgiyi kamuoyuna yayarken, dedikodulardan ve spekülasyonlardan uzak durması gerektiği, sorumluluk anlayışının bir başka yönüdür. 
     Söz konusu haberlerin, hedef alınan kişiler tarafından doğrulatılmadan kamuoyuna verilmesi de gazetecilik ilkeleri ile bağdaşmamaktadır.'' 
     





</TEXT>
</DOC>
