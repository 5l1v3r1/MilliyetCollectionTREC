<DOC>
<DOCNO> 126876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/25/son/sontur26.html </URL>
<DATE> 2002/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Barzani'nin sözcüsünden Türkiye ile ilgili açıklamalar 
</HEADLINE>
<TEXT>

     Irak Kürdistan Demokratik Partisi'nin IKDP Ankara Temsilcisi Safin Dizayi, Türkiye'nin PKK veya başka bir nedenle Kuzey Irak'a müdahalesine sıcak bakmayacaklarını söyledi. 
     A.A'yı ziyaret eden Dizayi, gündemdeki konular hakkındaki soruları da yanıtladı. 
     IKDP lideri Mesud Barzani'nin rahatsızlığından dolayı Türkiye ziyaretini ertelemek zorunda kaldığını ifade eden Dizayi, Barzani'nin gelecek hafta Türkiye'ye geleceğini kaydetti. 
     Türkiye-IKDP ilişkilerinde son bir buçuk yılda birtakım sorunlar olduğunu kaydeden Dizayi, ''Türkiye'deki seçimler sırasında bu konu, 'bağımsız Kürt devleti kuruyorlar' diye siyasi propaganda malzemesi yapıldı'' dedi. 
     
     ''ZATEN BAĞIMSIZIZ'' 
     Dizayi, bağımsız bir devlet gibi hedefleri bulunmadığını, federal, demokratik bir Irak istediklerini defalarca açıkladıklarını belirterek, ''Biz şu an zaten bağımsızız. Ama elimizdeki yetkilerin ve olanakların birçoğunu merkezi hükümete devrediyoruz'' diye konuştu. 
     Seçimler sırasında IKDP'nin PKK'ya destek verdiği iddialarının da gündeme getirildiğini ifade eden Dizayi, şunları kaydetti 
     ''Türkiye ile ilişkilerimiz stratejik ve uzun vadeli bir ilişkidir. Türkiye, İran ve Suriye ile ilişkilerimiz samimidir. İlişkilerimiz ahde vefayı da içermeli. Ankara ile birlikte yıllarca teröre karşı mücadele verdik. Bir sürü şehidimiz var. Biz PKK'yı hala terörist örgüt olarak görüyoruz. Bizim topraklarımızda işleri yok. PKK'ya destek verdiğimiz konusunda hiç kimse ortaya delil koyamaz. Bu konuya 'Türkiye'nin iç meselesi' dedik ve hiç girmedik. Bu bizim görevimiz değil. Türkiye, ülkede bulunan Kürtlerle beraber sorunlarını çözüp kardeşçe yaşamalı. Ayrıca, Türkiye'nin AB'ye girmesinin en büyük faydası bize olacak, çünkü komşumuz AB olacak.'' 
     
     ''OPERASYON MUHTEMELEN ÜRDÜN'DEN OLUR'' 
     Irak'a yönelik olası bir operasyonun nasıl olacağı konusunda kendilerinin de bilgisi olmadığını ifade eden Dizayi, ''Şu anda tartışılan bir konu. Harekatın güneyden mi, yoksa kuzeyden mi olacağı konusu bile henüz açıklık kazanmadı'' diye konuştu. 
     ABD'nin Katar, Kuveyt ve Suudi Arabistan'da askerleri bulunduğunu kaydeden Dizayi, şunları söyledi 
     ''Basra, Irak'ın ikinci büyük kenti ve denize açıldığı tek yer. Irak'ın burada zengin petrol yatağı ve büyük bir askeri gücü var. Bence bir operasyon olursa, bu Ürdün'den yapılır.'' BM'nin Kuzey Irak'ta herhangi bir faaliyeti bulunmadığını belirten Dizayi, olası bir operasyonda Türkiye sınırına yığılmaların 1991 yılındaki gibi olmayacağını, çünkü şu anda Irak askerlerinin karşısında savunma yapabilecek güçleri bulunduğunu söyledi. Dizayi, yerel ve uluslararası sivil toplum örgütlerinin çadır kent, ilaç ve yiyecek stoku gibi çalışmaları bulunduğunu sözlerine ekledi. 
     Olası bir operasyonda en büyük kaygılarının Kuzey Irak halkının güvenliğinin sağlanması olduğunu ifade eden Dizayi, şunları kaydetti 
     ''Bölgenin korunması için Türkiye'deki İncirlik üssünün daha etkin hale getirilmesi gerekir. Türkiye sınırı içine daha gelişmiş silahlar ve füzeler, bölgenin korunması için yerleştirilebilir. Bu konudaki diyalog devam ediyor. Uzmanlar, bu konudaki ihtiyaçları belirlemek ve fizibilite çalışması yapmak için bölgeye geldi. Bölgenin ihtiyaçlarının karşılanması için rapor hazırlandı.'' 
     
     ''TÜRKİYE'NİN TEK BAŞINA GİRMESİNE SICAK BAKMAYIZ'' 
     Dizayi, ''Kürt gruplarının bölge ülkelerin müdahalesine karşı güvence istediği'' yolundaki haberlerin hatırlatılması üzerine, bu konuda güvence verildiğini duymadığını belirtti ve şunları söyledi 
     ''Türkiye, ABD'nin önemli bir müttefiki. İran da büyük bir güç. Bölgede 22 Arap ülkesi var. Türkiye, PKK, Musul veya Kerkük nedeniyle tek başına girdi diyelim. Tek taraflı bir müdahale olursa, biz buna olumlu bakmayız. Çünkü başkaları için de yol açılır. İran da güvenlik gerekçesiyle girer, herkes kendi kafasına göre bir gerekçe yaratır.'' 
     
     -''KIRMIZI HATLAR KABUL EDİLEMEZ'' 
     Dizayi, bir soru üzerine, Türkiye'nin Irak konusundaki ''kırmızı hatlarını'' kabul edemeyeceklerini belirterek şunları söyledi 
     ''Orası Irak'ın toprağı. Muhalif gruplar toplantısında da federasyon konusunda anlaşma çıktı. Dolayısıyla bu Irak'ın iç meselesidir. Irak'taki Kürt partileri, bağımsızlıktan yana olmadıklarını ilan ettiler. İran ile Suriye'nin de benzer kaygıları olabilir, ama bu ülkelerin hiçbirinde konu Türkiye'deki kadar abartılmadı.'' Türkiye, Irak'a yönelik politikasını ''kırmızı hatlar'' başlığı altında toplayarak bunu ilgili taraflara ilan etmişti. Ankara, bu hatlar konusunda, ''Saddam Hüseyin sonrasında Irak'ın üniter özelliğini ve toprak bütünlüğünü koruması gerektiğini ve Kuzey Irak'ta bağımsız bir Kürt devleti ilanının, hiçbir şekilde kabulü mümkün olmadığını'' açıklamıştı. 
     
     ''BÖLGEMİZ, İKİNCİ BİR İSRAİL OLMAZ'' 
     Safin Dizayi, ''Irak'ta bağımsız bir Kürt devleti kurulmasıyla ABD'nin ikinci bir İsrail yaratmayı amaçladığı'' yolunda iddialar bulunduğunu da belirterek, konuşmasını şöyle sürdürdü 
     ''İsrail'in kurulması, 1948 yılından beri bölgeye istikrar getirmedi. Dolayısıyla burada ikinci bir istikrarsız bölgeyi ABD ne yapsın Bir devletin uluslararası alanda ekonomik ve siyasi anlamda tanınmaya hazırlanması için en az 15 yıl gerekiyor. Ayrıca bölgede Türkiye varken, ABD 15 yıl niye beklesin '' 
     
     ''KERKÜK KÜRT KENTİ'' 
     Dizayi, Kerkük'ün tarihi ve karakteristik olarak bir ''Kürt kenti'' olduğunu öne sürerek, ''Kerkük, Kürtler, Türkmenler, Asuriler ve Arapların birlikte yaşamalarının sembolü olması gereken bir kenttir'' dedi. 
     Saddam yönetiminin Kerkük'te uzun süreden beri Araplaştırma kampanyası başlattığını kaydeden Dizayi, ''Bu gidişle Kerkük'te zaten sadece Araplar kalacak'' diye konuştu. 
     Londra'daki Irak muhalifleri toplantısına Türkmenlerin de katıldığını hatırlatan Dizayi, ''Türkmenlerin katılımını biz sağladık. Toplantıdaki diğer Arap grupları, Türkmenlerin Türkiye ile yakın ilişki içinde olması yüzünden toplantıya katılımlarına karşı çıkıyordu. Ancak bizim ısrarımızla katılımlarını kabul etmek zorunda kaldılar'' dedi. 
     





</TEXT>
</DOC>
