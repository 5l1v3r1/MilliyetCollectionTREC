<DOC>
<DOCNO> 102627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/19/spor/spo03.html </URL>
<DATE> 2002/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan dümen kırdı 
</HEADLINE>
<TEXT>

Galatasaray’da, camianın beklentilerine rağmen İkinci Başkan Ali Dürüst yabancı forvet arayışlarının yeni yıla sarkabileceğini açıkladı. Teknik Direktör Fatih Terim ise, stopere takviye için harekete geçti 
     Sürpriz çıkış 
     SARI - Kırmızılı kulüp, yabancı transferinde ilginç bir çıkış yaparak, stopere yöneldi. Forvet arayışlarını sonuçlandıramayan yönetim, Teknik Direktör Fatih Terim’in isteğiyle bu bölge için de takviye bakmaya karar verdi. Emre, Sarr, Bülent ile Vedat’a rağmen Avrupa maçlarını düşünen Terim’in, savunmadan top çıkaracak ve oyun kuracak bir stoper aradığı bildirildi. Terim’in, bu konuda yönetimi de ikna ettiği kaydedildi. 
     
     Örnek Popescu 
     FATİH Terim, oyun sisteminin sağlıklı işlemesi için defansta sigorta görevi üstlenecek bir stoperi şart koşuyor. Ligin ilk iki maçındaki eksikleri değerlendiren Terim’in, yönetimden eski öğrencisi Rumen Popescu tipinde bir oyuncu istediği ifade edildi. Bu arada Şampiyonlar Ligi ön eleme maçlarının başlaması ile listesindeki bazı isimlerin takımlarında kalması, Terim’in gözünü yeniden Güney Amerika’ya çevirmesine yol açtı. 
     
     İlk tur pas 
     GALATASARAY, lig maçlarında gol sorunu yaşamaması nedeniyle kısa vadede yabancı golcü transferinden vazgeçmek durumunda kaldı. Ligde iki haftada 7 gol atılması, Arif ve Ümit Karan’ın da başarılı futbolu yönetimi beklemeye itti. Terim’in de olumlu rapor vermesi üzerine Şampiyonlar Ligi ilk turuna eldeki mevcut kadroyla girilmesi kararlaştırıldı. İkinci Başkan Ali Dürüst, "Ocak ayına kadar arayışlarımızı sonuçlandırmak istiyoruz" dedi. 
     
Karan Keyifle izleneceğiz      GALATASARAY’IN başarılı golcüsü, internetteki sitesinde lider gittikleri Denizli’den kayıpsız döndükleri için mutlu olduklarını söyledi. Ümit Karan, "Ancak oynadığımız futboldan memnun değiliz. Henüz hocamızın isteklerini tam olarak sahaya yansıtamıyoruz. Göze güzel gelen futbolu sergileyemiyoruz. İlerleyen haftalarda bu da gerçekleşecek ve keyifle izlenecek bir Galatasaray sahaya çıkacak" dedi. 
     
Cihan harbi başlayacak Terim’in sisteminde yer bulabilen genç futbolcu, "Asıl siz performansımı yüzde yüze çıkardığımda beni görün" dedi 
     CÜNEYT KARAKAYA 

     GALATASARAY’IN yeni isimlerinden Cihan Haspolatlı, iddialı açıklamalar yaptı, formayı hiç çıkarmayacağının mesajını yolladı. Genç oyuncu, "Galibiyet bizim adımız gibi. Hocam Denizlispor maçının devre arasında biraz dikkatli olursak rakibi çok rahat ekarte edebileceğimiz uyarısını yaptı. Biz de çıkıp, oyunun hakkını verdik, peşinden de galibiyet geldi" diye konuştu. 
     TRANSFERİYLE hayatında çok şey değiştiğini vurgulayan Cihan, şöyle devam etti "Henüz yüzde 40 performansla oynuyorum. Alışma sürecindeyim. Yüzde 100’de beni görün. Hücuma biraz daha katılıp, kondisyonumu artırmam gerek. Eksiklerimiz var, Avrupa için henüz yeterli değiliz. Ancak en kötü halimiz bu olur. Galatasaray’dan 4. yıldızı takar, öyle giderim". 
     
Terim Taraftaria’da      CNN Türk, yeni sezonun nabzını "Taraftaria" adlı yeni bir programla tutmaya çalışacak. İhsan Topaloğlu yönetiminde hazırlanan program Süper Lig’e farklı bir bakış açısı getirecek. Her pazartesi 20.30’da canlı olarak yayınlanacak programın ilk konuğu Fatih Terim olacak. Galatasaray’ın hocası, iki yıllık ayrılığını, yuvaya tekrar dönüşünün öyküsünü ve yeni projelerini sporseverlerle paylaşacak. 
     



 SPOR 





























</TEXT>
</DOC>
