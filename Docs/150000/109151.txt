<DOC>
<DOCNO> 109151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/23/son/sonspo08.html </URL>
<DATE> 2002/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Hüseyin Beşok "Söz hakkı istiyorum" 
</HEADLINE>
<TEXT>

     A Milli Basketbol Takımı'nın tecrübeli oyuncusu Hüseyin Beşok, ABD'nin Indianapolis kentinde gerçekleştirilen Dünya Basketbol Şampiyonası sırasında haksız konularda eleştirilmesinin kendisini üzdüğünü söyledi. 
     Hüseyin, yaptığı yazılı açıklamada, ''Türk basketboluna ailece hizmet verdiğimiz, ailemizin tüm bireylerinin yaşamlarını basketbol sporuna göre biçimlendirdiği bir ortamda, diğer takım arkadaşlarımdan farklı bir davranış ve yapı içerisinde olmadığı halde şampiyona sırasında haksız konularda eleştirilmem ve yanlış beyanlara muhatap olmam sonucunda böyle bir açıklama yapmak zorunluluğu hissettim'' dedi. 
     Dünya Basketbol Şampiyonası sırasında kafile kurallarına aynen uyduğunu ve her gün verilen izin saatinden yarım saat önce odasına döndüğünü kaydeden Hüseyin, ''Hem herhangi bir söylentiye yol açmamaya, hem de örnek olmaya gayret gösterdim. Serbest zamanlarımı eşimle birlikte, bazen de toplu olarak takım arkadaşlarım ve eşleriyle geçirdik. Çağımızda çok normal karşılanan bu tip uygulama ve davranışların yaşandığı ortamlarda, bizlerin çeşitli saha dışı konularda suçlanması beni rahatsız etmiştir'' dedi. 
     Basketbol camiasının kendisinin nasıl bir aile yapısına sahip olduğunu bildiğini vurgulayan Hüseyin, ''Gerek kişi olarak, gerekse aile olarak hayatta en önemli varlıklarımız olan şerefle taşıdığımız milli forma, milli takım, Türk bayrağı kavramlarıyla aile ve özel hayatıma uzatılan dilleri, iftiraları da esefle kınıyor, hiçbir şekilde kabul etmiyorum'' ifadelerini kullandı. 
     
     MİLLİ TAKIM BÜNYESİNDE GÖREVLİ BİRİ 
     Hüseyin, özellikle kendisine yapılan asılsız ve çirkin suçlamaların milli takım bünyesinde görevli birisi tarafından basına verilmesinin kendisini çok üzdüğünü ifade ederek, ''Bu kişilerin iyi günde oyuncuların arkasında olup, kötü günde ne kadar sorumsuzca, yakışıksız davranışlar sergileyebileceklerini, çevreyi yanıltma, kendilerini kurtarma adına neler yapabilecekleri de bu vesile ile gözler önüne serilmiştir'' dedi. 
     Basketbol Federasyonu'nun yaptığı basın toplantısına katılan arkadaşlarının yanı sıra, en çok eleştiri ve hakarete maruz kalan kendisi, Hidayet ve Kerem'e de söz hakkı verilmesini isteyen Hüseyin, ''Aslında tam kadro, bir bütün olarak basının ve tüm eleştirenlerin önüne çıkıp herşeye açık yüreklilikle cevap verilmesinin Türk basketbolunun yararına olacağı da yadsınamaz bir gerçektir'' diyerek açıklamasını tamamladı. 
     





</TEXT>
</DOC>
