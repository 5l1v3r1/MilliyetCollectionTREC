<DOC>
<DOCNO> 125370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/18/son/sondun06.html </URL>
<DATE> 2002/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD-AB Bakanlar toplantısı... Gündemde Türkiye var... 
</HEADLINE>
<TEXT>

     ABD'nin başkenti Washington'da ABD-AB bakanlar toplantısı bugün yapılacak. 
     ABD Dışişleri Bakanı Colin Powell, AB Dönem Başkanı Danimarka'nın Dışişleri Bakanı Per Stig Möller, AB Ortak Savunma ve Dış Politika Yüksek Temsilcisi Javier Solana ve AB Komisyonu'nun dış ilişkilerden sorumlu üyesi Chris Patten'in katılacağı toplantının gündeminde, AB'nin genişleme süreci, Türkiye, Irak ve İsrail-Filistin anlaşmazlığı yer alıyor. 
     Amerikan kaynakları, toplantının, ABD'nin, AB'nin 10 yeni üyeyle genişleme süreciyle ve Türkiye'ye adaylık müzakerelerinin olası başlangıç tarihi olarak 2004 sonunda randevu vermesi kararıyla ilgili memnuniyetini dile getirmesi için bir fırsat olduğunu belirtti. 
     Avrupalı ve Amerikalıların söz konusu toplantı dolayısıyla Kıbrıs sorununun çözümü için hazırlanan BM planına desteklerini ifade edecekleri belirtilirken, ABD'nin Irak'ın silahsızlandırılması ve Filistin ile İsrail arasındaki anlaşmazlığın çözümü için sarf ettiği çabaları gündeme getirmesinin beklenildiği kaydedildi. 
     





</TEXT>
</DOC>
