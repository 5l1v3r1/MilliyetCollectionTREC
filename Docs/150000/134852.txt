<DOC>
<DOCNO> 134852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/03/son/sonspo25.html </URL>
<DATE> 2003/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakırspor, darmadağın... 
</HEADLINE>
<TEXT>

     Birinci Süper Futbol Ligi'nde orta sıralarda yer alan Diyarbakırspor'un darmadağın... 
     Yönetim Kurulu istifa eden ve halen bir başkana sahip olmayan Diyarbakırspor'da futbolcular ikinci yarı hazırlıklarını, dört bir yana dağılmış olarak yapıyorlar. 
     Yönetim belirsizliğinden etkilenen ve Antalya'da geçirdiği kamp döneminin ardından Diyarbakır'da toplanamayıp bölünen Diyarbakırspor'un oyuncularından 14'ü İstanbul Ataköy Tesisleri'nde çalışıyor. 
     Oyuncularına idman verebilmek için İstanbul'da bulunan teknik direktör Ümit Kayıhan, kulübün resmi internet sitesinde yer alan demecinde, Adanaspor maçına 1 hafta kala böyle bir durumun sürmesinden ve bölünmüşlükten ötürü endişe taşıdığını söyledi. Kayıhan, ''Herkes kadrolarını güçlendirdi, biz ise bırakın transfer yapmayı, takım olarak biraraya bile gelemiyoruz. Ramazan, Şenol ve Murat Hacıoğlu Ankara'da. Abdullah İnegöl'de, Celalettin Antalya'da, Rrakli Almanya'da, Moura, Da Silva, Kurtuluş ve Sadettin Diyarbakır'da çalışıyor. Bir an önce bu bölünmüşlüğe müdahale edilmeli'' diye konuştu. 
     
     ''OYUNCULARIN EVLERİNE HACİZ GELDİ'' 

     Bu takımın ve futbolcuların buna layık olmadığını kaydeden Kayıhın, ''Bazılarının evlerine haciz geldi. Bazıları arabalarını sattılar'' dedi. 
     Ümit Kayıhan, konuşmasını şöyle tamamladı 
     ''2 puandan 20 puana çıkmış olmak ve takımı 10. sıraya taşımak suçmu . Kötü gidişatta bu çocuklar sorumlu olmayacaklar. Diyarbakır halkı olayları çok yakından takip ediyor. İstanbul'da çalışıp durum değerlendirmesi yapacağız. Burada olmayan oyuncularımdan da sürekli haber alıyorum. Ancak takımın o güzel ahenkli havasını tekrar yakalamak zaman alacak.'' 

     
</TEXT>
</DOC>
