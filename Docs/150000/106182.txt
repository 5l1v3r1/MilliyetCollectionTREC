<DOC>
<DOCNO> 106182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/07/guncel/gun00.html </URL>
<DATE> 2002/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Profesörün köpeğine komşudan kurşun 
</HEADLINE>
<TEXT>

Tavuklarına saldırdığı gerekçesiyle Prof. Mehmet Emin Tınaz’ın Sibirya kurdu cinsi köpeğini öldüren komşusu, jandarmaya verdiği ifadenin ardından serbest bırakıldı 
     İSTANBUL Milliyet 

     TED Kulübü Başkanı ve İstanbul Üniversitesi Tıp Fakültesi Kulak Burun Boğaz Anabilim Dalı Öğretim Üyesi Prof. Dr. Mehmet Emin Tınaz’ın Sibirya kurdu cinsi köpeğini, komşusu Ömer Çolak, tavuklarına saldırdığı gerekçesiyle av tüfeğiyle öldürdü. 
     Beykoz’da Dereseki Ishaklı köyünde geçen cumartesi sabahı 08.15’te meydana gelen olay iddiaya göre şöyle gelişti 
     Prof. Tınaz, Balkan Doktorlar Turnuvası için Bulgaristan’a gitmek üzere evden ayrılırken köpeği Tommy, Çolak’ın bahçesine girdi. Bu sırada tavukları bahçesinde olan Çolak, köpeği tavuklarına saldırdığı gerekçesiyle ruhsatsız av tüfeğiyle ateş ederek öldürdü. 
     Olaydan sonra gözaltına alınıp Akbaba Jandarma Karakolu’na götürülen Çolak, ifadesinin ardından Beykoz Adliyesi’ne çıkarıldı. Çolak, "6136 sayılı Ateşli Silahlar Yasası’na muhalefet" ve "hayvana kötü muamele" iddialarıyla tutuksuz yargılanmak üzere serbest bırakıldı. 
     
     5 dakika içinde oldu 
     Prof. Tınaz’ın eşi Pınar Tınaz, Çolak’tan davacı olduğunu belirterek, olay gününü şöyle anlattı "Eşimi cumartasi sabahı uğurlarken Tommy kaçıp gitti. Sonra silah sesini duydum. 2 - 3 ev ötemizdeki Çolak’ın bahçesine girmiş. Gittiğimizde Tommy kanlar içinde yatıyordu. Her şey 5 dakika içinde oldu. Eşim neden arkasından koşmadım’ diye hayıflandı. O ateş Mehmet’e de gelebilirdi. Jandarma’ya haber verdik. Dededen kalan toprağımızda bulunan o evimizi kapattık." 
     Pınar Tınaz, Çolak’ı eşinin 6 ay önce ameliyat ettirdiğini de belirterek, "Bu adam midesinden rahatsızmış, ölüyormuş. Başka bir köylü eşime getirmiş. Mehmet de onu arkadaşına yönlendirerek ameliyat ettirdi. İfadesinde Çok pişmanım, çünkü doktor bey benim hayatımı kurtardı. Köpeğin ona ait olduğunu bilmiyordum’ demiş. Bu yalan. Tommy, iki köy öteden tanınan bir köpekti. Jandarma bile Tanımaması mümkün değil’ dedi" diye konuştu. 
     



 GÜNCEL 





















</TEXT>
</DOC>
