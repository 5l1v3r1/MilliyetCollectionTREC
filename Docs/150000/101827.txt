<DOC>
<DOCNO> 101827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/14/son/sondun08.html </URL>
<DATE> 2002/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Talabani'den ABD ordusuna davet.. 
</HEADLINE>
<TEXT>

     Irak Kürdistan Yurtseverler Birliği IKYB lideri Celal Talabani, Amerikan askerlerinin, Irak lideri Saddam Hüseyin'i devirme çabaları çerçevesinde, denetimlerinde bulunan Kuzey Irak'ta faaliyet göstermelerini memnuniyetle karşılayacaklarını söyledi. 
     ABD'nin koordinasyon toplantısı için davet ettiği 6 Iraklı muhalif gruptan birinin temsilcisi olarak Washington'da bulunan Talabani, CNN televizyonunda katıldığı bir programda, Irakli muhaliflerin, ABD Başkanı George W. Bush'un Irak rejimini devirme konusundaki ciddiyetine ikna olduklarını kaydetti. Talabani, ''Amerikalı yetkililere, Kürtlerin de içinde olduğu Irak muhalefetinin, onbinlerce silahlı adamı olduğunu izah ettim. Bizim, 100 bin silahlı adamımız var. Suriye'nin de aynı zamanda onbinlerce adamı var. Bu güçler, ABD'nin desteğiyle Irak'ı özgürlüğe kavuşturabilir. Amerikan askerleri, destek için bizim bölgemizi kullanabilirler'' dedi. 
     Iraklı muhalifler, Başkan Yardımcısı Dick Cheney ile video konferans aracılığıyla görüşmüş, bunun dışında Dışişleri Bakanı Colin Powell, Savunma Bakanı Donald Rumsfeld ve Genelkurmay Başkanı Richard Myers ile de biraraya gelmişlerdi. 
     Talabani, ortalıktaki söylentilerin tam tersine, kendi topraklarında Amerikan ordusunun memnuniyetle karşılanacağını vurguladı. Talabani, ''Bana inanın, ABD şimdi Kuzey Irak'ta çok popüler'' dedi. 
     Amerikalı bir yetkili, CNN'e açıklamasında, Bush yönetiminin bu öneriyi ''tarttığını'' söyledi. Adı açıklanmayan yetkili, Iraklı muhaliflerin daha önce de özel görüşmelerde bu tür önerilerde bulunduklarını, ancak ilk kez bu öneriyi kamuoyu önünde dile getirdiklerini kaydetti. 
     Talabani, kendi topraklarını Amerikan askerlerine açma önerisi yüzünden Saddam Hüseyin'in, kimyasal ve biyolojik silahlarla saldırmasını beklediğini de söyledi. Bu çerçevede Iraklı muhaliflerin ABD'den, kimyasal ve biyolojik silahlara karşı koruyucu malzeme talebinde bulunduklarını ifade eden Talabani, ''ABD, bize yardım etmeye ve bizi korumaya söz verdi. Hatta Dick Cheney, Kürtlerin korunması konusunda çok açık söz verdi'' diye konuştu. 
     





</TEXT>
</DOC>
