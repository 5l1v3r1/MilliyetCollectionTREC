<DOC>
<DOCNO> 135811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/08/dunya/adun.html </URL>
<DATE> 2003/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
KANIT SKANDALI 
</HEADLINE>
<TEXT>

Irak’ın dünyayı nasıl aldattığını göstermek’ amacıyla İngiltere tarafından hazırlanan istihbarat dosyasının önemli bir bölümünün, internette de yayımlanan akademik bir çalışmadan çalıntı olduğu anlaşıldı 
     DIŞ HABERLER SERVİSİ 

     İngiliz hükümeti tarafından hafta başında açıklanan ve ABD Dışişleri Bakanı Colin Powell’ın BM Güvenlik Konseyi’nde yaptığı tarihi sunumda övgüyle bahsettiği, Irak’la ilgili istihbarat dosyasındaki bilgilerin, çeşitli akademik çalışmalardan alıntı olduğu ortaya çıktı. İddiayı ortaya atan "Channel 4" Televizyonu, hükümeti entelektüel hırsızlıkla suçlarken, uzmanlar ve muhalefet partileri olayı, "skandal" ve "İngiltere için bir utanç" olarak nitelendirdi. İngiliz hükümetinin istihbarat raporlarına dayandığını savunduğu dosyada, "Irak’ın dünyayı aldatmak için" nasıl bir istihbarat altyapısı kurduğu anlatılıyordu. 
     
     Öğrenciyken yazmış 
     TV kanalının haberine göre, 19 sayfalık dosyanın dört sayfası, Irak kökenli bir Amerikalı olan İbrahim El Maraşi adlı öğrencinin yazdığı bir makaleden alındı. 29 yaşındaki El Maraşi, şu anda California’da bir üniversitede araştırma görevlisi olarak çalışıyor. Ayrıca dosyanın 6 sayfası da ağırlıklı olarak, 1997 yılında Jane’s Intelligence Review dergisinde Sean Boyna ve Ken Gause imzasıyla yayımlanan makaleye dayanıyor. 
     
     Gramer hataları bile aynı 
     Irak dosyasındaki bilgilerin, El Maraşi’nin "Middle East Review of International Affairs" adlı derginin eylül sayısında yayımlanan makalesiyle aynı olduğunu ilk olarak Glen Ranwala adlı İngiliz akademisyen fark etti. Ranwala’ya göre, dosyayı hazırlayanlar, El Maraşi’nin çalışmasını gramer ve noktalama hataları da dahil olmak üzere aynen kullandı. Dosyadaki bilgilerin yaklaşık 12 yıllık olduğunu vurgulayan Ranwala, İngiliz yetkililerin bunu belirtmediğini de söyledi. Bir başka akademisyen Dan Plesch ise akademik bir çalışmanın allanıp pullanıp istihbarat raporuymuş gibi sunulmasının tam bir skandal olduğunu ifade etti. 
     
     Sahibinden izin alınmadı 
     İngiliz basınına konuşan El Maraşi de, "Benim ifadelerimi alıp dosyaya yapıştırmışlar" dedi. Irak istihbaratının Körfez Savaşı sırasındaki durumunu irdeleyen çalışmasını yüz binlerce belgeyi inceleyerek hazırladığını söyleyen El Maraşi, İngiliz hükümetinin kendisinden izin almadığına dikkat çekti. "Bundan sonra İngilizlerin hazırladığı hiçbir rapora güvenmem" diyen El Maraşi, yine de 19 sayfalık raporun, birkaç değişiklik dışında, doğruyu yansıttığını savundu. İddiaları reddeden İngiliz hükümeti de, "birkaç farklı kaynak kullanılarak hazırlanan dosyanın içeriğinin doğru olduğunu" belirtti. 
     



 DÜNYA 













</TEXT>
</DOC>
