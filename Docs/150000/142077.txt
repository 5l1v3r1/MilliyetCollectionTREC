<DOC>
<DOCNO> 142077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/11/son/sontur14.html </URL>
<DATE> 2003/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Leblebi fabrikasında eroin imalatı... 
</HEADLINE>
<TEXT>

     Burdur'un Yeşilova İlçesi'ne bağlı Niyazlar Köyü'ndeki bir leblebi fabrikasını eroin imalathanesine çeviren 10 kişi yakalandı. 
     Daha önce de eroin imal etmek ve satmak suçundan sabıkalı olduğu bildirilen ve güvenlik güçlerince sürekli izlendiği öğrenilen A.Ç., eroin üretmek amacıyla, Burdur'un Yeşilova İlçesi'ne bağlı Niyazlar Köyü Kalkınma Kooperatifi'ne ait leblebi fabrikasını işleten M.A.E. ve oğlu R.E. ile anlaştı. Niyazlar Köyü'ndeki fabrikanın depo bölümünü eroin imalathanesine çeviren sanıklar, eroin imalatında çalıştırmak üzere, Van'ın Başkale İlçesi'nden, eroin imalatçısı ve kaçakçılarınca Doktor olarak tabir edilen 7 işçi getirdiler. Eroin imalatında uzman İ.Y., İ.Y., T.S., M.A, N.A., R.Y. ve A.A., fabrikada eroin üretimine başladılar. 
     Bir süreden beri Denizli Emniyet Müdürlüğü ve Burdur Jandarma ekipleri tarafından izlenen eroin üretimi faaliyeti, güvenlik güçlerinin dün gece leblebi fabrikasına düzenledikleri baskınla sona erdi. 
     Operasyonda, kullanıma hazır hale getirilerek paketlenmiş 25 kilogram eroin, 46 paket baz morfin, 400 kilo asit anhidrit, sodyum karbonat, 6 leğen dolusu afyon sakızı, 1 büyük kova ham afyon sakızı ile 1 tabanca ve 1 av tüfeği ele geçirildi. 
     Tamamı yakalanan sanıklar gözaltına alınarak, Yeşilova İlçe Jandarma Komutanlığı'na götürüldüler. Sorgulanmalarına başlanan sanıkların, yarın mahkemeye çıkarılmaları bekleniyor. 
     





</TEXT>
</DOC>
