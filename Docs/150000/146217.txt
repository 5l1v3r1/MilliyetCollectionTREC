<DOC>
<DOCNO> 146217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/29/son/sonspo04.html </URL>
<DATE> 2003/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de Adanaspor maçı hazırlıkları... 
</HEADLINE>
<TEXT>

     Fenerbahçe, Adanaspor ile yapacağı lig maçının hazırlıklarını, PAF takımıyla oynadığı antrenman karşılaşmasıyla sürdürdü. 
     Samandıra Tesisleri'nde gerçekleştirilen hazırlık maçında sarı-lacivertliler PAF takımını 7-0 mağlup etti. 
     A Takım kadrosunda Recep, Mustafa, Ümit, Ali Güneş, Erhan Albayrak, Hakan, Ceyhun, Cem Karaca, Steviç ve PAF takımından alınan Serkan ile Ulaş yer aldı. 
     Karşılaşmada A takımın gollerini, 25 ve 38. dakikalarda Erhan Albayrak, 32. dakika penaltıdan Ceyhun, 29, 65 ve 76. dakikalarda Ulaş ve 72. dakikada da Serkan kaydetti. 
     PAF takımdan A takım kadrosuna alınan Ulaş, attığı goller ve ortaya koyduğu performansla göz doldururken, uzun süredir sakatlığı bulunan İsmail Güldüren ise PAF takım kadrosunda oynadı. 
     Bu arada, karşılaşmayı kenardan izleyen teknik sorumlu Oğuz Çetin, zaman zaman sahaya girerek oyuncularını yapmaları gereken hareketler konusunda uyardı. 
     Öte yandan, sakatları süren Serhat ve Semih ise yan sahada koşu yapmakla yetindi. 
     Teknik sorumlu Oğuz Çetin, futbolculara yarın için izin verdi. Sarı-lacivertliler Adanaspor maçı hazırlıklarını 31 Mart Pazartesi akşamı yapacakları antrenmanla sürdürecek. 
     




</TEXT>
</DOC>
