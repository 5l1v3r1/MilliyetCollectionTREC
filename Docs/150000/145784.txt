<DOC>
<DOCNO> 145784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/27/son/sonspo20.html </URL>
<DATE> 2003/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş, Denizlispor maçının hazırlıklarına başladı... 
</HEADLINE>
<TEXT>

     Beşiktaş, 3 günlük iznin ardından Denizlispor ile oynayacağı lig maçının hazırlıklarına bugün başladı. 
     Teknik Direktör Mircea Lucescu yönetiminde, BJK Nevzat Demir Tesisleri'nde gerçekleştirilen ve yaklaşık 1,5 saat süren idmanda, siyah-beyazlı futbolcular kondisyon, istasyon ve pas çalışması yaptı. 
     Antrenmana milli takım kamplarında bulunan İlhan Mansız, Tayfur Havutçu, Ahmet Yıldırım ve Pancu ile izinli olan Nouma, ayak bileğindeki ağrılar nedeniyle salonda çalışan Ronaldo, sakatlıkları süren Maldarasanu ve Bayram katılmadı. 
     Önce kondisyoner eşliğinde koşu yapan futbolcular, daha sonra engellerin yerleştirildiği alanda istasyon çalışmasına tabi tutuldu. Futbolcuların idmanda bir hayli hırslı oldukları gözlendi. 
     Siyah-beyazlılar, akşam yapacakları antrenmanla Denizlispor maçının hazırlıklarını sürdürecek. 
     
     TÜMER ''ARAYI İYİ DEĞERLENDİRECEĞİZ'' 

     Beşiktaş'ta sakatlığı nedeniyle uzun süredir forma giyemeyen Tümer, idman sonrası yaptığı açıklamada, sakatlığının geçtiğini belirterek, ''Şimdi fizik ve kondisyon olarak iyi bir düzeye gelmek için var gücümle çalışıyorum'' dedi. 
     Takımın izin yaptığı 3 gün boyunca Nouma ile birlikte Nevzat Demir Tesisleri'nde çalıştıklarını kaydeden Tümer, ''Lige verilen arayı en iyi şekilde değerlendirmeye çalışıyorum. Takım olarak da bu arayı iyi değerlendireceğimize inanıyorum'' diye konuştu. 
     Tümer, takımda son haftalardaki formsuzluğun yorgunluk ve yoğun maç trafiğinden kaynaklandığını vurgulayarak, şunları söyledi 
     ''Artık tek kulvarda mücadele edeceğiz. Lige verilen arada iyi çalışarak, bundan sonraki maçlarımızda daha iyi oynayıp, sezonu şampiyon olarak kapamak istiyoruz.'' Milli takımın İngiltere ile oynayacağı karşılaşmaya da değinen Tümer, ''Tarihi açıdan çok önemli bir karşılaşma. Tarihimizde İngiltere'ye karşı galibiyetimiz yok. Ancak şimdi çok iyi bir jenerasyon yakaladık. Bütün kalbimiz milli takımla olacak ve onların da bizi sevindirecek bir sonuçla Türkiye'ye döneceklerine inanıyorum'' dedi. 
     Öte yandan basın mensupları kaleci Oscar Cordoba ile röportaj yaparken, Teknik Direktör Lucescu, Kolombiyalı kaleciye, ''Sadece Denizlispor maçı ve lig için konuş'' derken, basın mensuplarından da sözleşmesiyle ilgili soru sorulmamasını istedi. 

     
</TEXT>
</DOC>
