<DOC>
<DOCNO> 119584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/18/son/sontur11.html </URL>
<DATE> 2002/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Erzurum polisi, fuhuşu, sanal ortamda çözdü... 
</HEADLINE>
<TEXT>

     Erzurum Emniyet Müdürlüğü'nce oluşturulan internet sitesine gelen ihbarlarla, kentte fuhuşun büyük oranda önlendiği bildirildi. 
     Günlük yaşamın vazgeçilmez unsurları arasına giren internet teknolojisi, güvenlik birimlerinin de önemli iletişim kaynakları arasında yer alıyor. 
     Erzurum Emniyet Müdürlüğü'nce oluşturulan internet sitesinde de, polisten çekindikleri için ihbarda bulunmayan vatandaşlar için hazırlanan sanal karakol ve on-line ihbar bölümlerine, özellikle fuhuşla ilgili ihbarların geldiği belirtildi. 
     
     SANAL İHBARLAR İŞE YARIYOR- 
     Emniyet Müdürü Özdemir Gürsu, Erzurum'da özellikle ihbar konusunda sorun yaşadıklarını belirterek, bu sorunu, internette, polisle vatandaş arasında sanal ortam oluşturarak çözmeye çalıştıklarını söyledi. ''erzurumemniyet.gov.tr'' adresinde oluşturulan ''sanal karakol'' ve ''on-line ihbar'' bölümlerinin bu sorunu çözdüğünü belirten Gürsu, bu çalışmanın kendilerini ihbarlar konusunda rahatlattığını söyledi. 
     Son dönemlerde kentin en önemli sorunlarından birinin fuhuş olduğunu anımsatan Gürsu, ancak sanal ihbarlar sayesinde bu sorunun ortadan kalkmak üzere olduğunu söyledi. 
     Vatandaşların, polise bildirmeye çekindikleri birçok bilgiyi sanal ortamdaki ihbarlarla kendilerine ulaştırdıklarını kaydeden Gürsu, bu ihbarlar doğrultusunda yapılan çalışmalar sonucunda, özellikle yabancı uyruklu hayat kadınlarının pazarlandığı, kaldığı ve fuhuş yaptığı mekanların tespit edildiğini söyledi. 
     Gelen ihbarla ilgili yapılan çalışmaları ve elde edilen sonuçları yine aynı siteden vatandaşlara bildirdiklerini anlatan Gürsu, bu şekilde vatandaşın güvenini kazandıklarını kaydetti. 
     Gürsu, ''Vatandaşlar, ihbar konusunda polisle yüz yüze gelmektense, internet ortamını tercih ediyor'' diyerek, bunun nedeninin insanların sanal ortamda kendilerini daha fazla güvende hissetmelerinden kaynaklandığını ifade etti. 
     Halen birçok vatandaşın polisten çekindiğini anlatan Gürsu, kendilerinin de bunun farkında olduğunu ve bu sorunu çözebilmek için polis memurlarını sürekli eğittiklerini anlattı. 
     Polisi, vatandaşa karşı, konuşmasında, hareketlerinde daha kibar hale getirmeye çalıştıklarını dile getiren Gürsu, bu şekilde vatandaşla polis arasındaki ilişkiyi daha sıcak hale getirebileceklerini sözlerine ekledi. 
     





</TEXT>
</DOC>
