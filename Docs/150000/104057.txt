<DOC>
<DOCNO> 104057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/26/son/sonspo14.html </URL>
<DATE> 2002/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray, Malatyaspor deplasmanına hazırlanıyor... 
</HEADLINE>
<TEXT>

     Galatasaray, Malatyaspor ile yapacağı lig maçının hazırlıklarına, izin yapmadan bugün başladı. 
     Teknik direktör Fatih terim yönetiminde Florya Metin Oktay Tesisleri'nde gerçekleştirilen ve yaklaşık 1.5 saat süren antrenmanda, Bursaspor maçında ilk 11'de forma giyen oyuncular koşu yapmakla yetinirken, diğer oyuncular ise yarım alanda çift kale maç oynayıp, daha sonra da depar çalışması yaptı. 
     Terim'in, depar çalışmasında futbolcularını oldukça yorması dikkati çekti. Deneyimli teknik adam, henüz istediği verimi alamadığı Fabio Pinto'ya idman sonrası özel bir çalışma yaptırdı. 
     Antrenmana, izinli olan Hasan Şaş katılmazken, Bursaspor maçında sağ ayak arka adalesinden sakatlanan Arif ise tesislerde masaj yaptırdı. 
     Galatasaray, Malatyaspor maçı hazırlıklarını, yarın yapacağı çift antrenmanla sürdürecek. 
     
     ERGÜN VE ÜMİT DAVALA'YA TOPLAM 38 BİN EURO ÖDÜL 

     Lotto firması, Dünya Kupası öncesi sponsorluk anlaşması imzaladığı Galatasaray'ın milli futbolcuları Ergün Penbe ile Ümit Davala'yı 38 bin Euro'luk hediye çekiyle ödüllendirecek. 
     Lotto'dan yapılan açıklamada, 2002 Dünya Kupası'nda başarılı maçlar çıkaran 2 oyuncuya yarın Radisson SAS Oteli'nde düzenlenecek törenle toplam 38 bin Euro'luk çeklerinin verileceği bildirildi. 
     
</TEXT>
</DOC>
