<DOC>
<DOCNO> 101173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/10/son/sonspo08.html </URL>
<DATE> 2002/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe ve Galatasaraylı kürekçiler kavga etti 
</HEADLINE>
<TEXT>

     Gençlik ve Spor İl Müdürlüğü tarafından düzenlenen Büyükler İstanbul Birinciliği Kürek Yarışları Haliç'te başlarken, Fenerbahçe ve Galatasaraylı sporcular arasında kavga çıktı. 
     Eski Galata Köprüsü ve Feshane arasındaki 1300 metrelik parkurda gerçekleştirilen organizasyonun ilk gününde 10 branşta yarışlar yapıldı. Büyük B erkekler 8 tek yarışı sonrası Fenerbahçe ve Galatasaray sporcuları arasında gergin anlar yaşandı. 
     Yarış bitiminde her iki takımın sporcuları henüz teknelerinden inmeden birbirleriyle söz düellosuna girişince, ortam gerildi. 
     
     İTİRAZLAR VE ARBEDE 

     Hakem masasından yapılan uyarılarla kısa bir süre de olsa ortam sakinleştirilirken, daha sonra Galatasaray'ın yarış dışı bırakıldığı anonsu üzerine sarı-kırmızılı sporcular ve teknik heyet, hakem masasına giderek, itirazda bulundu. 
     Bu olaylar esnasında teknelerinden inmek üzere iskeleye yaklaşan Fenerbahçe takımı sporcularıyla, Galatasaraylı sporcular arasında kavga çıktı. Yaşanan arbede, polisin araya girmesiyle yatıştırıldı. 
     
     ''HİÇ BÖYLE KAVGALAR OLMUYORDU'' 

     İstanbul İl Kürek Temsilcisi Derya Dağaşan, yaptığı açıklamada, Galatasaray ve Fenerbahçe çekişmesinin kürekte yıllardır sürdüğünü kaydederek, şöyle konuştu 
     ''Ama hiç böyle kavgalar olmuyordu. Son derece üzgünüz. Yaşananların hiçbir mantığı yok. Galatasaray'ın yarış dışı bırakılması, yarış içinde yaptıkları bir kural hatası nedeniyleydi. Sonrasında yaşananlarla alakası yoktu. Tamamen sporcuların yarış psikolojisinden kaynaklanan bir durum. Kürek sporuna kesinlikle yakışmadı. Mutlaka gereken kişilere gereken cezalar, yönetmelikler çerçevesinde verilecek.'' 
     





</TEXT>
</DOC>
