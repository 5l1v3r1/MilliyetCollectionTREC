<DOC>
<DOCNO> 145063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/24/son/sonspo03.html </URL>
<DATE> 2003/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Çocukların spora başlama yaşı 4 ama şartları var... 
</HEADLINE>
<TEXT>

     Gençlik ve Spor Genel Müdürlüğü'nün internet sitesinde, çocuklar için spora başlama yaşı 4 olarak açıklanırken, çocukların bu yaşlarda herkesin bir nedenle kazanacağı yarışma türlerine yönlendirilmesi önerildi. 
     Sitede, ailelere çocuklarını sportif faaliyetlere yönlendirmeleri konusunda bazı önerilerde bulunuldu ve çocuklar için spora ve düzenli egzersizlere başlama yaşı 4 olarak açıklandı. 
     Ailelere, çocuklarını bu yaşta özellikle cimnastik ve yüzme gibi spor dallarına yönlendirmeleri önerilirken, erken yaşlarda spora başlamanın, ileriki yaşlarda spora katılım alışkanlığını da geliştireceği kaydedildi. 
     Sporun sağlıklı büyüme ve gelişmeyi destekleyeceğinin belirtildiği internet sitesinde, çocukların günde en az 1 saat fiziksel olarak aktif olması gerektiği bildirildi. 
     Sitede, şu bilgiler verildi 
     ''Bu şekilde çocukların kalp ve damar, hareket, solunum sistemi sorunları ile diyabet gibi daha ileri yaşlarda ortaya çıkma olasılığı yüksek hastalıklara yakalanma riskinin azaltılması mümkün olur. Uygun ve bilinçli bir şekilde planlanmış fiziksel etkinlikler ve sporla, bu sistemlerin işlevleri daha verimli düzeye getirilebilir.'' Çocuğun 5 yaşla birlikte çevreye uyum sağlamaya başlayacağının da belirtildiği internet sitesinde, çocuğun bu dönemde oyun ağırlığı daha belirgin spor faaliyetlerine yönlendirilmesi gerektiği kaydedildi. 
     Bu yaşlarda çocukların öğrenmeye çok açık oldukları belirtilirken, aileler ve eğitmenler, çocukları tek yönlü yoğun uğraşılara yönlendirmemeleri konusunda uyarıldılar. Yarışmaların, çocuğun kişiliğinin çarpık gelişmesine yol açabileceğine dikkati çeken uzmanlar, herkesin bir nedenle kazanacağı yarışma türlerinin destekleyici ve yüreklendirici olacağını kaydettiler. 
     




</TEXT>
</DOC>
