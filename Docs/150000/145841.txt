<DOC>
<DOCNO> 145841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/28/guncel/gun09.html </URL>
<DATE> 2003/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaş notları 
</HEADLINE>
<TEXT>

Savaş bilançosunda son durum Koalisyon 48 ölü Irak 500 ölü      Geçtiğimiz perşembe günü sabaha karşı başlayan Irak savaşında ölen koalisyon askerlerinin sayısı 48’e ulaşırken, Amerikalı yetkililer, geçtiğimiz iki gün içinde 500’ü aşkın Iraklının yaşamını yitirdiğini açıkladı. Savaşta ölen koalisyon askerlerinin 26’sı Amerikan, 22’si ise İngilizlerden oluşuyor. Amerikalılar, savaşta 3 bin 500’den fazla Iraklıyı, Iraklı yetkililer de 7 koalisyon askerini esir aldıklarını belirtti. ABD’li yetkililer ise Irak savaşında 8 Amerikan askerinin kaybolduğunu duyurdu. n DIŞ HABERLER SERVİSİ 
     
     
Blair cesetleri görünce yıkıldı      İNGİLTERE Başbakanı Tony Blair’in sözcüsü, "Ölü iki İngiliz askerinin görüntüleri Blair’i çok derinden etkiledi" dedi. El Cezire, kaynağını belirtmeden yayımladığı görüntülerdeki İngiliz askerlerin El Zübeyir’de çatışırken öldüğünü duyurmuştu. İngiltere Savunma Bakanlığı da, ceset görüntüleri yayımlanan kişilerin, pazar günü Irak’ın güneyinde kaybolan İngiliz askerleri olabileceğini açıkladı. 
     
Irak’ın füzesini patriotlar avladı      IRAK’IN güneyinden Kuveyt’e atılan bir füze, Patriot bataryaları tarafından düşürüldü. Kuveyt Savunma Bakanlığı’ndan yapılan açıklamada, füzenin, yerleşim olmayan bir bölge üzerinde imha edildiği bildirildi. Bu açıklamadan önce de, başkent Kuveyt City’den sirenlerin çalmasının ardından iki şiddetli patlama sesi geldiği duyuruldu. Irak’ın şimdiye kadar Kuveyt’e yönelttiği hiçbir füze, yerleşim alanlarına zarar vermedi. 
     
Fedayinler görev başında...      Irak’ın başkenti Bağdat dün de şiddetli patlamalarla sarsıldı. Önceki gün bir pazaryerine düşen füzenin 15 Iraklının ölümüne neden olduğu katliamdan dolayı Bağdatlıların tedirginliği doruğa çıkarken, başkent caddelerinde askerler sürekli devriye geziyor. Saddam’ın özel birliklerinden Fedayinler de ellerinde kalaşnikovlarla kentin durumunu kontrol ediyor. 
     
Bağdat’ta iki gazeteci kayıp      Irak savaşı sırasında hayatını kaybeden ve kaybolan gazeteciler listesine iki yeni isim daha eklendi. ABD’nin Long Island bölgesinde çıkan Newsday gazetesinin Bağdat’taki muhabiri Matthew McAlaster ve fotoğrafçısı Moises Saman’dan dört gündür haber alınamıyor. Irak’ın başkentinden savaşı izleyen iki gazetecinin en son pazartesi günü editörleriyle görüştükleri öğrenildi. McAlaster ve Saman’a ne olduğunu araştıran Newsday gazetesi yetkilileri, gazetecilerin hayatından endişe ediyorlar. 
     
Habercilere dinlenmek yok      Savaşta sivillerin zor durumda kaldığını gören sivil toplum kuruluşları ellerinden geldiğince bölgeye yardım ulaştırmaya çalışıyor. Irak’ta yardım dağıtan son ekiplerden biri de Kuveyt’ten gelen Kızılhaç grubuydu. 300 Iraklıya yardım paketleri dağıtılırken, kamyonun üzerinde işbaşı yapan medya mensupları, aşağıda kalmayı tercih eden AP muhabiri Elizabeth Malby tarafından işte böyle görüntülendi. 
     
ABD Kongresi’nde Kuzey Irak endişesi      ABD Kongresi’nin çoğu Rum, Ermeni ve Kürt lobisinin üyesi olan 23 üyesi, Başkan Bush’a mektup yazarak, başta Türkiye olmak üzere Irak’ın komşularının K. Irak’a girmesine karşı olduklarını belirtti. Irak’ın geleceğini Irak halkının belirlemesi gerektiğini vurgulayan üyeler, Bush’tan komşu ülkelerin Irak’ın bir bölümünü kontrol etmesine izin vermemesini istedi. Mektupta imzası bulunan Jim Moran, kongredeki Türk dostluk grubunun da üyesi. 
     


GÜNCEL 






















</TEXT>
</DOC>
