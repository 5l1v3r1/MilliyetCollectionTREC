<DOC>
<DOCNO> 122725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/04/son/sontur07.html </URL>
<DATE> 2002/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Wolfowitz "Irak operasyonunda Türkiye 'nin potansiyeli büyük" 
</HEADLINE>
<TEXT>

     ABD Savunma Bakan Yardımcısı Paul Wolfowitz, Irak'a karşı güç kullanımı durumunda, Türkiye'nin diğer koalisyon üyelerinden daha kapsamlı bir rol üstlenme potansiyeline sahip olduğunu belirterek, bu çerçevede üsler, hava sahası ve toprak kullanımını muhtemel seçenekler olarak sıraladı. 
     Wolfowitz, Hilton Oteli'nde küçük bir grup gazeteciyle düzenlediği yuvarlak masa toplantısında, Irak'a karşı güç kullanımı durumunda Türkiye'nin üstlenebileceği rolün ne olabileceği sorusunu yanıtladı. 
     Bu konunun ayrıntıları üzerindeki çalışmaların sürdüğünü belirten Wolfowitz, ''Ancak Türkiye'nin rolü açıktır, Irak'a karşı da açıktır. Türkiye şimdi olduğu gibi gelecekte de bizimle olacaktır. Irak rejimi, uluslararası toplum tarafından kuşatılmıştır'' diye konuştu. 
     Wolfowitz, Irak'ın gönüllü olarak silahsızlanmaması durumunda güç kullanılarak silahsızlandırılacağını bilmesi gerektiğini söyleyerek, Türkiye'nin güç kullanımı durumundaki olası katılım düzeyinin henüz karara bağlanmadığını kaydetti. 
     Savunma Bakan Yardımcısı, ''Ama Türkiye'nin bizimle olacağını biliyoruz. Önemli olan da budur'' dedi. 
     Güç kullanımı durumunda Türkiye'nin diğer koalisyon üyelerinden daha kapsamlı bir katılım potansiyeline sahip olduğuna da dikkat çeken Wolfowitz, bu çerçevede üslerin, toprak ve hava sahasının kullanımını, Türk ordusunun katılımını muhtemel seçenekler olarak sıraladı. 
     Wolfowitz, ''Türkiye'nin daha geniş katılımı ise bu konuya daha açıklık kazandırılmasına ve Kuzey Irak halkının Saddam Hüseyin sonrasında ne görmek istediğine bağlı'' diye konuştu. 
     Bakan Yardımcısı, Türk hükümetiyle yaptığı görüşmelerde, Türkiye'nin Avrupa değerlerine ve AB'ye üyeliği konusunda güçlü bir isteklilik gördüğünü ifade ederek, yeni hükümetin, ABD'nin Irak'a karşı izlediği politika konusunda da kendileriyle ortak bir anlayışa sahip olduğu izlenimini edindiğini kaydetti. 
     
     EKONOMİK ETKİSİ 
     Görüşmelerde, Irak konusunda bundan sonra ne gibi adımlar atılabileceği konusunu ele aldıklarını belirten Wolfowitz, muhtemel bir operasyon durumunda Türkiye'nin uğrayacağı ekonomik kayıplara da değindiklerini ifade etti. 
     ''Ekonomik güvenlik ağı'' oluşturulması durumunda, bu kayıpların en aza indirilebileceğini söyleyen Wolfowitz, ''Irak'ın toprak bütünlüğünün korunması ve bağımsız bir Kürdistan devletinin kurulmaması için, bölgede ne gibi askeri tedbirlerin alınacağını'' da konuştuklarını belirtti. 
     Ankara ile Washington arasında askeri, siyasi ve ekonomik alanlardaki görüşmelerin en üst seviyelerde sürmesini planladıklarını söyleyen Wolfowitz, bu çerçevede Adalet ve Kalkınma Partisi Genel Başkanı Recep Tayyip Erdoğan'ı Washington'a davet ettiklerini hatırlattı. 
     





</TEXT>
</DOC>
