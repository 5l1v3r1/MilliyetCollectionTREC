<DOC>
<DOCNO> 145603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/27/guncel/gun20.html </URL>
<DATE> 2003/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaş notları 
</HEADLINE>
<TEXT>

Yardım dağıtımı başladı      Irak’ın güneyinde bulunan Safvan’da insani yardım dağıtımı başladı. Sky News televizyonunun haberinde, Kuveyt Kızılayı’nın Safvan’da halka yardım dağıtmaya başladığı belirtildi. TV ekranlarında, halkın yardım malzemelerine hücum ettiği görüldü. 
     
ABD’nin 80 araçlık konvoyuna pusu      Irak’ın güneyinde, ABD deniz piyadelerine yardım götüren bir konvoya 30 dakika boyunca çeşitli silahlarla ateş açıldığı bildirildi. Konvoyla birlikte ilerleyen Reuters muhabiri Matthew Green, Nasıriyye kentinin kuzeyindeki yolda mola verdiği sırada konvoya çeşitli yönlerden otomatik tüfek, havan ve anti - tank füzeleriyle ateş açıldığını söyledi. ABD birlikleri tarafından, "kim olduğu bilinmeyen kişilerce, birkaç farklı yönden gerçekleştirilen koordine bir saldırı" diye tanımlanan olayla ilgili ölü ya da yaralı sayısına ilişkin bilgi verilmedi. Yaklaşık 80 araçtan oluşan konvoya yönelik 30 dakika süren çatışmanın ardından, konvoyun yoluna devam ettiği bildirildi. Konvoyun, cephedeki piyadelere yakıt, yiyecek ve mühimmat taşıdığı ifade edildi. 
     
Önce kum vurdu şimdi de çamur...      Bir haftadır koalisyon güçlerinin yoğun bombardımanıyla sarsılan Bağdat, bir yandan da son yıllardaki en şiddetli kum fırtınasıyla boğuşuyor. Fırtına nedeniyle şehirde göz gözü görmezken binalar, palmiye ağaçları ve arabalar toz içinde kaldı. Fırtınanın etkisi dün azalmaya başladı, ancak Bağdatlıları bu kez de yağmur perişan etti. Dün başlayan yağmur, kum, toz ve dumanla birleşince şehir kapkara bir atmosfere büründü, yollar çamur içinde kaldı. Bağdatlılar, günün büyük bir bölümünü, toz ve çamurla kaplanan eşyalarını yıkayarak ve evlerinin önünü temizleyerek geçiriyor. 
     


GÜNCEL 



















</TEXT>
</DOC>
