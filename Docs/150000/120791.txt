<DOC>
<DOCNO> 120791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/24/son/sonspo05.html </URL>
<DATE> 2002/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Mirsad Türkcan Çok kötü bir dönem geçiriyorum... 
</HEADLINE>
<TEXT>

     33. Avrupa Erkekler Basketbol Şampiyonası Yarı Final Eleme Grubu'nda A Milli Takımı'nın Bulgaristan ve İsviçre ile yaptığı maçlarda hastalığı nedeniyle forma giyemeyen milli oyuncu Mirsad Türkcan, çok kötü bir dönem geçirdiğini belirterek, ''Çok hastayım'' dedi. 
     Mirsad Türkcan, Basketbol Federasyonu'nun ''www.tbf.org.tr'' adresli internet sitesine yaptığı açıklamada, geçtiğimiz günlerde takımı Montepaschi Siena'nın zorlu bir seri içinde olduğunu ve İtalyan ekibinin kötü bir dönem geçirdiği için Avrupa Ligi'nde Union Olimpija'ya karşı sahaya çıkmak zorunda kaldığını vurgulayarak, ''İtalya Ligi'nde de Benetton Treviso ile yaptığımız kritik maç vardı. Takımımı böyle zorlu bir virajda yalnız bırakamazdım. Ben de bu karşılaşmalarda hasta hasta forma giydim. Belki de oynamamam lazımdı. Bilemiyorum ama oynadım. Biraz hırsımın kurbanı olduğumu düşünüyorum. A Milli Takımı'nın yarı final eleme grubunda yapacağı maçlar için Türkiye'ye geldiğimde de yatağa düştüm'' diye konuştu. 
     Bulgaristan maçlarının kendisi için uğursuzluğu olduğunu savunan Türkcan, ''Elemelerdeki ilk maçta da yine Bulgaristan karşısında çok iyi oynarken, karşılaşma sırasında sakatlanmıştım'' dedi. 
     
     ''KENDİMİ UKRAYNA MAÇLARINA HAZIRLIYORUM'' 
     Mirsad, zorlu maçlar öncesi güç topladığını vurgulayarak, kendisini milli takımın 27 Kasım Çarşamba günü Ukrayna ile yapacağı maça hazırladığını dile getirdi. 
     Ukrayna maçının kendileri için önemli olduğunu kaydeden Mirsad Türkcan, sözlerini şöyle tamamladı 
     ''Güç toplamam lazım. Ukrayna karşılaşması ise bizim açımızdan finaller öncesi son viraj. Bu maçı kazanırsak finalleri garantiliyoruz. Bu yüzden kendimi şimdi Ukrayna'ya karşı hazırlıyorum. Ukrayna'da iyi oynayıp Bulgaristan ve İsviçre maçında yokluğumu telafi etmeye çalışacağım.'' 
     





</TEXT>
</DOC>
