<DOC>
<DOCNO> 137279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/17/son/sondun24.html </URL>
<DATE> 2003/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika 8 Avrupa ülkesine çattı Bizi zayıflattılar 
</HEADLINE>
<TEXT>

     Belçika Dışişleri Bakanı Louis Michel, AB'nin Irak konusunda ortak bir tavır belirleyebileceğine inandığını söylerken, ABD'ye destek veren 8 Avrupa ülkesine çattı. 
     AB devlet ve hükümet başkanlarını biraraya getirecek AB zirvesinin başlamasından önce basına açıklamalarda bulunan Michel, 15 AB ülkesinin Irak konusunda ''güçlü ve uyumlu bir tavır'' belirleyebileceklerinden söz etti. 
     AB üyesi İngiltere, İspanya, İtalya, Portekiz, Danimarka ile NATO üyesi Polonya, Macaristan ve Çek Cumhuriyeti tarafından, geçen ay, ABD'ye destek amaçlı olarak yazılan mektubu ''talihsiz bir girişim'' olarak nitelendiren Michel, ''O mektubun altına biz de imza atabilirdik. Sorun orada değil. Ancak o mektup Avrupa'nın bölünmüşlüğünün simgesi oldu ve hepimizi zayıflattı. İtibar kaybettik'' dedi. 
     Louis Michel, AB ile ABD arasında çekişmelerin ön plana çıkarılmaması çağrısında da bulunarak, ''AB ortak bir tavır çerçevesinde birleşebilirse ABD-AB ilişkileri yaşanan krizden güç kazanarak çıkar'' diye konuştu. 
     





</TEXT>
</DOC>
