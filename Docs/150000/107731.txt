<DOC>
<DOCNO> 107731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/15/son/sondun08.html </URL>
<DATE> 2002/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair'in raporu Saddam'ı yakacak 
</HEADLINE>
<TEXT>

     İngiltere'de yayınlanan The Daily Telegraph gazetesi, İngiltere Başbakanı Tony Blair'in önümüzdeki hafta kamuoyuna açıklaması beklenen Irak ile ilgili delil dosyasında, Saddam Hüseyin'in El Kaide'nin en önemli isimlerine terörist eğitim verdiğine dair bilgilerin ve delillerin yer alacağını öne sürdü. Gazeteye göre, Başbakan'ın dosyasında, El Kaide'nin üst düzey iki yöneticisine Irak'ta verilen eğitimle ilgili detaylı bilgiler yer alıyor. Rapora göre, Abu Zubair ve Rafid Fatah adlı bu iki El Kaide yöneticisinin, Bağdat rejimiyle ilişkileri halen sürüyor. 
     Gazete, Blair'in dosyasında ayrıca, Bağdat yakınlarında yeniden inşa edilen üç ayrı silah tesisinin ''kaygı verici'' fotoğraflarının da yer aldığını belirtiyor. Sunday Telegraph, bu üç tesisin biyolojik ve kimyasal silahlar üreten tesisler olduğunun tespit edildiğini de vurguluyor. 
     Söz konusu fotoğrafların ABD uyduları tarafından geçen birkaç hafta içinde çekildiğine dair istihbarat kaynaklarının görüşlerine de yer veren gazete, ''gerçekten Taji, Faluja ve Daura'daki bu tesislere ait olup olmadıkları henüz kesin olarak tespit edilemeyen bu resimlerin kamuoyuna açıklanıp açıklanmayacağı üzerindeki nihai karar verilmedi'' dedi. Dosyada, Irak'ın nükleer silah programına ait bazı verilerin de bulunduğunu hatırlatan Sunday Telegraph, Bağdat'ın 160 mil batısında bulunan El Kaim adı verilen uranyum üretme labratuarlarında da gizli bir faaliyetin sürmekte olduğuna dair delillerin de varlığına işaret ediyor. 
     Başbakan Blair'in, söz konusu dosyayı yarın önce kendi bakanlarını ikna etmek üzere kabine toplantısında ortaya koyacağı, önümüzdeki hafta da Parlamento'nun yapacağı oturum öncesinde milletvekillerine dağıtacağı hatırlatılırken, Downing Sokağı'ndaki Başbakanlık sözcüsü içerikle ilgili yorum yapmaktan dikkatle kaçınıyor. 
     





</TEXT>
</DOC>
