<DOC>
<DOCNO> 136360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/12/ekonomi/eko03.html </URL>
<DATE> 2003/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Düğüne sigorta 
</HEADLINE>
<TEXT>

İstanbul Toplantı ve Düğün Salonu İşletmecileri Esnaf Odası, düğünlere katılanların, düğün salonlarında karşılaşabilecekleri risklere karşı sigortalanması için çalışmalar yaptıklarını açıkladı 
     İstanbul Toplantı ve Düğün Salonu İşletmecileri Esnaf Odası Başkanı Ümit Yaşar Demir, düğün törenlerine katılanların sigorta kapsamına alınması için çalışmalara başladıklarını bildirdi. 
     Demir, İstanbul’da 1.200 düğün salonu bulunduğunu belirterek, bunlar için teknik ve hukuki bir standart geliştirmek istediklerini söyledi. "Ulaşmak istediğimiz hedef, 1-2 sene içerisinde düğün salonlarının halkın rahatlıkla bulunacağı hijyen yerler olmalarını sağlamak" diyen Demir, Ses ve Akustik Derneği ile düğün salonundaki ses ile akustiğin nasıl olması gerektiği konusunda çalışma yaptıklarını kaydetti. 
     
     Tüketici hakları ön planda 
     Düğün salonlarının umuma açık yerler’ kapsamına girdiğini vurgulayan Demir, özel davetiyeyle girilen mekanlar olmaları nedeniyle kapsamdan çıkarılması için gerekli başvuruları yapacaklarını dile getirdi. 
     "Düğün töreni" satarken imzalanacak bir sözleşme metni hazırladıklarını ve sözleşmede tüketici haklarını ön planda tuttuklarını belirten Demir, "Bu kapsamda törenlere gelen davetliler sigorta kapsamına alınacak" diye konuştu. Sigorta uygulamasının İstanbul’daki birkaç düğün salonunda başladığını kaydeden Demir, seyahatlerdeki "zorunlu koltuk sigortası" gibi bir sigorta paketi düşündüklerini söyledi. Demir, "Gelin, damat ve törene gelen davetliler, düğün salonunda karşılaşabilecekleri risklere karşı sigortalanacak" dedi. 
     



 EKONOMİ 




















</TEXT>
</DOC>
