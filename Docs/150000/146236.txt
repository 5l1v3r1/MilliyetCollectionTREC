<DOC>
<DOCNO> 146236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/29/son/sontur05.html </URL>
<DATE> 2003/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Şanlıurfa'ya gelen ABD'li uzmanlar, köylülerin protestosuna uğradı 
</HEADLINE>
<TEXT>

     Şanlıurfa merkez Dağyanı Köyü Büyük Mürdesi Mezrası yakınlarına düşen füze parçalarını almak üzere gelen ABD'li uzman heyet, köylülerin taşlı yumurtalı saldırısına uğradı. 
     Alınan bilgiye göre, dün sabaha karşı Dağyanı Köyü'ne bağlı Büyük Mürdesi Mezrası'nın 300 metre uzağındaki bir hububat tarlasına 4 ana parça halinde düşen Tomahawk füze parçalarını almaya gelen 10 ABD'li uzman ekip, Büyük Mürdesi Mezrası'na ulaştı. 
     İncirlik Üssü'nden 4 araçlık bir konvoyla gelen ve 10 kişiden oluşan uzman ekip, mezra girişinde köylülerin taşlı ve yumurtalı saldırısına uğradı. Köylüler, ABD'li uzmanların araçlarını camlarını kırarak, savaş karşıtı sloganlar attılar. 
     Protesto, jandarma güçlerinin müdahalesi sonucu büyümeden önlenirken, köylüler ve basın mensupları oluşturulan güvenlik kordonuyla olay yerinden 1 kilometre uzaklıkta bekletildi. 
     ABD'li uzmanlar, daha sonra ilk şoku atlatarak, yaklaşık 1 kilometre alanda incelemelerine başladı. Uzmanlar füze parçalarını yanlarında getirdikleri çelik kasa ve muhafazalı kılıfla, İncirlik Üssü'ne götürecek. 
     Şanlıurfa'nın Birecik İlçesi'ne bağlı Özveren Köyü ile Viranşehir'e bağlı Ayaklı Köyü'ne Tomahawk füzesi düşmüş, olayda can veya mal kaybı olmamıştı. Ayrıca bölgede bazı füze düştüğü ihbarları da boş çıkmıştı. 

     
</TEXT>
</DOC>
