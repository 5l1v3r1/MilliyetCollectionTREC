<DOC>
<DOCNO> 145893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/28/yazar/altan.html </URL>
<DATE> 2003/03/28/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Yalçın Çetin 
</HEADLINE>
<TEXT>

     Ortadan azıcık kısa boyu, kalın çerçeveli gözlükleri, arkaya doğru uzamış kumral, kıvırcık saçlarıyla yaşamın iğneli fıçısında durmadan çalkalandığı halde, çocuksuluğunu yitirmemiş dostlardandı. Neşeli, direnci ve kendine olan güveniyle, hiçbir zaman karamsarlığa düşmeden bakardı geleceğe. 
     Bazen baş başa, kıyıdaki kuytu meyhanelerden birine gittiğimiz de olurdu. Katılıklardan, anlayışsızlıklardan, nankörlüklerden, kahkahası bol dedikodularla dertleşirdik. 
     
     Üç yıl kadar önce bir gazeteye yazmaya başladığım günaşırı uzunca yazıları, o çizgilemişti. Bu ortak çalışma, eski arkadaşlığı çok daha içli - dışlı duruma getirmişti. Sonra o yazıları aynı çizgilerle bir kitapta toplamıştık. Sade değerli bir sanatçı olarak değil, bir kardeş gibi severdim Yalçın’ı. Mutlu olmasını, başarısının tadına varmasını, yaptıklarını günlük basında daha sık görmesini isterdim içimden. 
     
     Bir de ileriye dönük bir proje geliştirmiştik. Son aylara kadar her konuşmamızın temel konularından biriydi o proje. 
     Tıpkı klasik romanlarla tiyatrolar gibi, felsefe ve düşünce kitaplarının da, filme aktarılması gerektiğini öne sürüyordum. Büyük halk kitleleri, televizyon aracılığıyla Balzac’ın, Flaubert’in ünlü yapıtlarını nasıl seyredip öğreniyorlarsa Kant’ı, Bergson’u da aynı biçimde öğrenmeliydiler. 
     
     Engels’in "Tarihte Şiddetin Rolü" adlı kitabını, bir çizgi film senaryosu olarak yazmayı düşünüyordum. Yalçın da, bu senaryoyu çizgi - film olarak gerçekleştirecekti. Bu alanda büyük ustaydı kendisi. Belki de halk eğitiminde yeni bir dönemin ilk adımını atacaktık. Başaracaktık, başaramayacaktık, ama ilginç bir deneme olacaktı bu. 
     
     Bir yıldan beri konuşmalarımızda iyice geliştirdiğimiz projeden, son aylarda söz edemez olmuştum Yalçın’a. Öleceğini biliyordum. Avutucu bir sesle konuşmaya gücüm yetmiyordu her zaman. 
     Ağzından gelen ilk kandan sonra, beş ay boyunca damla damla sönüşünü acıyla izleyip durduk. El altından konuştuğumuz uzman doktorlar, hiçbir umut olmadığını, ciğerdeki tümörün hızla büyüdüğünü söylüyorlardı. O ise 
     - Şiddetli bir zatürree olmuşum, bir türlü kurtulamıyorum, diyordu. 
     Aslında biliyordu kanser olduğunu, ama üstüne kondurmak istemiyordu. Kobalt tedavisine gittiği hastaneden bazen sevinçle dönerdi 
     - Çetin usta, müjde vereyim sana tümörden hiçbir iz kalmamış. 
     Yüreğim cız ederdi. Gözlerimin dolmasını engellemeye çalışır, acemiliğinin çakılmasından korktuğum bir aktörlükle 
     - Ulan Yalçın, bir şey olmaz bizlere, boş ver sen, derdim. Bak bahar geliyor, yine gider meyhaneye, ufak ufak içeriz. 
     Gözlüklerinin arkasından mavi gözleri umutla bakardı gözlerime 
     - Bir de şu ağrılar geçse, derdi. 
     Ve bir öksürük krizinin salvosunu vargücüyle direnerek savuşturmaya çalışırdı. 
     
     Yeni bir romanı bitirmek için, kimsesiz bir köşede, gece gündüz didiniyordum. Ancak haftada bir gelebiliyordum Basınköy’e. Gelir gelmez de 
     - Ne zaman gelecek, daha gelmedi mi Gelse bana uğrar hemen, diye yolumu gözlediğini öğreniyordum. 
     
     Her geçen hafta, Yalçın’ı bizlerden ve bahardan biraz daha koparıyor gibiydi. Ama bilinci cıvıl cıvıldı. Politika konuşuyor, yorumlar yapıyor, ülkenin durumuna üzülüp duruyordu. 
     Bazen bir ona, bir de pencereden yeşermeye başlayan ağaçlara bakardım. 
     Bir daha o ağaçların altında, küçücükten alıp çocuk gibi büyüttüğü sevgili köpeği Aki’yi koşturamayacak şimdiden öksüz duran masasının başında, yeni çizgiler, yeni renklerle yeni dünyalar yaratmak için, gecelerini harcayamayacaktı. 
     Üstelik gençti de. Henüz kırk dört yaşındaydı. 
     Son kitabına bir önsüz yazmamı istemişti. 
     Sanki arkasından yazıyormuşum gibi, bir kahırla yazmıştım o yazıyı. 
     
     Ölümünden bir hafta kadar önce basılıp geldi kitabı. Yatağında birkaç gün, yanında tutmuş kitabını. Hayatta duyduğu son sevinç de, yine bu oldu. Yer yüzünden ayrılırken, arkasında gönlüyle beyninden bir şeyler bırakmanın sanatçılara özgü soylu sevinci. 
     
     Son gördüğümde, uyuyordu. Ses etmeden ayrılmıştım. 
     Sonra cami avlusundaki çelenkler, yeşil örtülü tabut... 
     Sonra ölüler bahçesine bırakışımız Yalçın’ı. 
     
     Görüyorsunuz, bir neşe dergisine dahi her zaman neşeli şeyler yazılamıyor. 
     Ama unutmayın ki, o da bu neşe dünyasına ömrünün otuz yılını armağan etmiş bir sanatçıydı. Üstelik ölümünden sonra kendisine gösterilen ilginin, yaşamında onda birini bile tatmamış bir sanatçı... 
     
     Adı gazete manşetlerinde dalgalanan anlı şanlı kişilerin ölümü de, elbet yine aynı ölümdür. Ama galiba insan, kozasını kendi aleminde sessiz - sedasız, yiğitçe örmeye çalışarak, çoluk çocuğunu geçindirmeye uğraşan bir sanat işçisinin bir oh bile diyemeden, genç yaşta yitirilişine, daha bir başka burkuluyor. 
     
     







</TEXT>
</DOC>
