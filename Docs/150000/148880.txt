<DOC>
<DOCNO> 148880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/10/son/sonspo08.html </URL>
<DATE> 2003/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Çaykur Rize yarı finalle teselli buldu 
</HEADLINE>
<TEXT>

     Türkiye Kupası yarı final maçında Gençlerbirliği'ne 2-1 yenilerek kupadan elenen İkinci Futbol Ligi A Kategorisi ekibi Çaykur Rizespor'un kulüp asbaşkanı Nurettin Cengiz, ''Türkiye Kupası'nda yarı final oynamamız bile büyük başarıdır'' dedi. 
     Cengiz, lig ve kupa mücadelesini bugüne kadar başarıyla sürdürdüklerini, ancak yarı final maçında Gençlerbirliği'ne 2-1 yenilerek kupaya veda ettiklerini belirtti. 
     Türkiye Kupası'nda yarı final oynamanın büyük bir başarı olduğunu vurgulayan Cengiz, ''Arzu ederdik ki kupada final oynayalım, hatta kupayı alalım. Ama olmadı. Bizi sevindiren, Gençlerbirliği maçında futbolcularımızın ortaya koyduğu oyun ve performans. Bu inançla devam edersek ligdeki hedefimize ulaşacağımızdan kimsenin endişesi olmasın'' diye konuştu. 
     Türkiye Kupası'nı unutup kendilerini tamamen lige vereceklerini dile getiren Cengiz, şöyle devam etti 
     ''Bu hafta sahamızda Mersin İdmanyurdu ile zorlu bir maç yapacağız. Mersin İdmanyurdu, geçen hafta Akçaabat Sebatspor'u farklı yendi. Ligde hiçbir iddiaları, küme düşme ya da şampiyon olma durumları yok. Rahat bir futbol ortaya koyuyorlar. Onun için bu maça çok iyi hazırlanıp, elimizden gelenin en iyisini sahaya yansıtmaya çalışacağız.'' Cengiz, futbolculara güvendiğini de ifade ederek, ''Bütün rakiplerimizi ciddiye alıyoruz. Rehavete kapılmadan yapacağımız 7 karşılaşmadan en iyi sonuçları alıp Süper Lig'e adımızı yazdırmalıyız'' dedi. 
     





</TEXT>
</DOC>
