<DOC>
<DOCNO> 149397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/12/son/sontur01.html </URL>
<DATE> 2003/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'li generali hamburgerden vazgeçiren kebapçı... 
</HEADLINE>
<TEXT>

     Konya'da 65 yıldır fırın kebabı ustalığı yapan ve halen çalıştığı işyerinde el üstünde tutulan 77 yaşındaki Mustafa Gülnaz, dönemin Avrupa NATO Kuvvetleri Komutanı ABD'li General Macartu'yu bile hamburgerden vazgeçirmiş olmanın gururunu yaşıyor. 
     1926 yılında Konya'da doğan yılların fırın kebabı ustası Mustafa Gülnaz, 12 yaşında başladığı kebap lokantasında çalışkanlığı ve el becerisiyle kendini daha o yıllarda göstererek, bir başka kebap lokantası tarafından transfer edildi. 
     İnanılmaz iş disipliniyle kendisini tanıyanları hayretler içinde bırakan Mustafa Usta, yaşamının adeta vazgeçilmez bir parçası olarak gördüğü ve çok sevdiği mesleğini 77 yaşına basmasına karşın azimle sürdürüyor. 
     Konya usulü fırın kebap yapımında, yaşlı-genç kimsenin eline su dökemediği Mustafa Usta, haftada bir gün yaptığı tatil dışında, 65 yıldır her gün saat 04.00'te mutlaka işyerinde oluyor ve maharetle pişirerek kıvamını tutturmayı başardığı kebaplarını en geç saat 09.00'a kadar müşterileri için hazırlıyor. 
     
     EVLENDİĞİ GÜNÜN SABAHI 07.00'DE İŞYERİNDEYDİ 
     Mustafa Usta'nın dünya evine girdiği 1950 yılında, çalıştığı işyerinden aldığı bir haftalık evlilik iznine rağmen dayanamayıp Pazartesi sabahı 07.00'de işinin başına dönmesi meslek aşkı ve iş disiplinini en iyi şekilde anlatıyor. 
     İşvereni tarafından evine geri dönmesi için uyarılan kebapçı ustası, kendi düğünü bile olsa işini aksatmayacağını belirterek, evliliğinin ilk gününü de hiç ayrılmadığı kebap fırının başında geçirmiş. 
     
     ABD'Lİ GENERALİ HAMBURGER'DEN VAZGEÇİRDİ 
     Yaptığı kebapların lezzeti Konya sınırlarını aşan Mustafa Usta, 67 yıllık kebapçılık hayatında asla unutamayacağı anılardan birinin ise ABD'li General'in Konya'yı ziyaretinde yaşandığı belirterek, şunları kaydetti 
     ''Avrupa NATO Kuvvetleri Komutanı ABD'li General Macartu, Konya'ya gelerek Konya NATO Üssü'nü denetledi. Üsteki Türk yetkililerin tavsiyesi üzerine General Macartu, yanındaki yine yabancı bir yarbay ve emir subayı yüzbaşı ile bizim kebap lokantasına geldi. Etin yağsız yerinden kebap isteyen Macartu, Konya Fırın Kebabı'nı yemekte bir an tereddüt etti, ancak yedikten sonra benim sürekli durduğum fırının başına gelerek, uzun süre bana yanındaki tercüman aracılığıyla övgüler yağdırdı.'' Generalin kendisine en sevdiği yiyeceğin hamburger olduğunu, ancak kebabı yedikten sonra bu fikrinden vazgeçtiğini söylediğini ifade eden Mustafa Usta, General'in yaklaşık 20 gün sonra da ABD'deki ailesine göndermek üzere kebap siparişi verdiğini, istenilen 1 buçuk kilo kebabın Ankara'dan Konya'ya gelen özel bir askeri kuryeyle alındığını kaydetti. 
     Mustafa Usta, ilerleyen yaşına rağmen, iki kızını okutup doktor olmalarını sağlayan kebapçılık mesleğini bırakmayı henüz düşünmediğini belirterek, ''O beni bırakmadan ben onu bırakmayacağım'' diye konuştu. 
     





</TEXT>
</DOC>
