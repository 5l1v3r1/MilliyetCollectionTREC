<DOC>
<DOCNO> 126727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/25/yasam/yas09.html </URL>
<DATE> 2002/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Köprüden geçemedi Haliç’e düştü 
</HEADLINE>
<TEXT>

     ŞAKİR AYDIN 

     Galata Köprüsü’nün orta bölümünde karşıdan karşıya geçmeye çalışan Zeki Tezcan 47 , yarım metrelik boşluktan Haliç’e düştü. Dubalara tutunarak suyun yüzeyinde kalabilen aşırı alkollü Tezcan’ı polisler kurtardı. 
     İşsiz olduğu belirtilen Tezcan, bir barda alkol aldıktan sonra dün saat 02.30 sıralarında yürüyerek Galata Köprüsü’ne geldi. Tezcan, köprünün gemi geçişleri için açılıp kapanmasını sağlayan orta bölüme geldiğinde karşıdan karşıya geçmek istedi. Ayakta durmakta güçlük çeken Tezcan, gidiş - geliş yönlerini ayıran yarım metrelik boşluktan denize düştü. 
     15 metre yükseklikten düştüğü Haliç’in soğuk sularında kendine gelen Tezcan, beton ayakların yanındaki dubalara tutunarak su yüzeyinde kalmaya çalıştı. Tezcan’ın çığlıklarını duyan köprü güvenlik görevlileri, durumu polise bildirdi. Yaklaşık 45 dakika sonra sahile çıkarılan Tezcan’ın sağlık durumunun iyi olduğu açıklandı. 
     



 YAŞAM 



















</TEXT>
</DOC>
