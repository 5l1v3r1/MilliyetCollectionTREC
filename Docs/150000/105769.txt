<DOC>
<DOCNO> 105769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/04/son/sontur16.html </URL>
<DATE> 2002/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan "Hakan Şükür'e kapımız açık" 
</HEADLINE>
<TEXT>

     AK Parti Genel Başkanı Recep Tayyip Erdoğan, milli futbolcu Hakan Şükür'ün partisine davet edildiğini bugünkü gazetelerden öğrendiğini, ancak milli futbolcu siyaset yapmak isterse kapılarının sonuna kadar açık olduğunu kaydetti. 
     Transfer döneminde kendisine takım bulamadığı için boşta kalan Hakan Şükür'e milli takım kapıları da kapandı. Daha önce Fethullah Gülen'e olan yakınlığını açıklayan, Kore'de Cuma namazı için uçakla özel imam getirten Hakan Şükür'e son teklifin AK Parti'den götürüldüğü öne sürülüyor. 
     Ak Parti'nin Hakan Şükür'e milletvekili adaylığı ve seçimlerden sonra Spordan Sorumlu Devlet Bakanlığı'nı önerdiği iddia ediliyor. 
     
     SORUYA KIZDI 
     AK Parti Genel Başkanı Recep Tayyip Erdoğan, partisine "İslami" sıfatının yakıştırılmasının hem demokratik teamüller açısından hem de partisine saygısızlık olduğunu söyledi. 
     Erdoğan, Danimarka'nın Ankara Büyükelçisi Christian Hoppe ile görüşmesinden sonra yaptığı ortak açıklamada, partisinin iktidar olacağını belirterek, "AK Parti iktidarında AB sürecine nasıl hız kazandıracağımızı ifade ettik" dedi. 
     Büyükelçi Hoppe da, diğer adaylar gibi Türkiye'nin de üyelik için Kopenhag kriterlerini yerine getirmesi gerektiğini dile getirerek, Türkiye'nin bu konuda yaptığı yasal düzenlemelerin, sürecin devam etmesi açısından önemli olduğunu vurguladı. 
     "AK Parti gibi İslami bir partinin iktidar olması, AB ile ilişkileri nasıl etkiler " sorusu üzerine de Büyükelçi Hoppe, Türkiye'de insanların, hangi hükümeti isteyeceğine kendilerinin karar vereceğini anlatarak, "Hangi hükümet çıkarsa seçimden sonra biz o hükümetle işbirliği yapacağız" diye konuştu. 
     Büyükelçi'nin sözlerinin ardından soruya sinirlendiği görülen Erdoğan, araya girerek, bu tür soruların "provakatif bir anlayışla" sorulduğunu savundu. 
     





</TEXT>
</DOC>
