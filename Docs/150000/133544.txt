<DOC>
<DOCNO> 133544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/28/guncel/gun99.html </URL>
<DATE> 2003/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

Dünya şunu bilsin ki Denktaş yalnız değil      Afyon Kadın Gönüllüleri Başkanı Seher Saraçoğlu, dünü çabuk unutan bazı kesimlerin garantör sıfatıyla Kıbrıslı Türkün can ve mal güvenliğini koruyan Türk ordusunu işgalci, erdemli mücadelesiyle tarihe mal olan KKTC Cumhurbaşkanı Rauf Denktaş’ı da hain ilan ettiklerini belirterek, "Şunu bütün dünya bilsin ki Denktaş yalnız değildir" dedi. Adadaki soykırımın 1974 Barış Harek tı’yla durdurulduğunu anımsatan Saraçoğlu, "Barış adına yutturulmaya çalışılan senaryolardan yana olmadığımız gibi Türk annesi olarak artık gözyaşı dökmek istemiyoruz" dedi. 
     
BM, bayrak ve marş yarışması başlattı      Bu arada, BM’nin Kıbrıs bayrağı ve marşı için açtığı yarışma ilanı gazetelerde yayınlandı. BM’nin ilanında Rum ve Türklerin ortak başvurularının özellikle dikkate alınacağı belirtilirken, iki sembolün de ortak bir geleceği ve hoşgörüyü temsil etmesi gerektiği kaydedildi. Kıbrıs marşı için güfteden çok bestenin önemli olduğu da vurgulanan ilanda, güftenin hem Türkçe hem Rumca yazılmış olmasının tercih edileceği de belirtildi. Başvurular, BM’nin başkanlığında eşit sayıda Kıbrıslı Türk ve Rum’un yer alacağı bir jüri tarafından değerlendirilecek. 
     
NATO, Türkiye’yi savunmaya hazır      NATO Genel Sekreteri George Robertson, Irak’ta savaş çıkması durumunda, örgütün tek rolünün, Türkiye’yi savunmak olabileceğini söyledi. Davos’ta düzenlediği basın toplantısında NATO Genel Sekreteri George Robertson’a, Irak’la savaş çıkması halinde NATO’nun rolünün ne olabileceği soruldu. Robertson, "NATO’nun yalnızca olası bir saldırı karşısında Türkiye’yi savunmak için devreye girebileceğini ve buna hazırlanıldığını kaydetti. Türkiye’nin bir saldırıya uğrama riskinin ne kadar olduğu sorulduğunda Robertson, "Saddam’ın davranış tarzını tahmin etmek çok güç, akıl dışı davranışlarda bulunabiliyor. Bu nedenle savunma amaçlı önlemler almak zorundayız. Olası bir tehdit konusunda herhangi bir varsayım yapmıyorum. Fakat Saddam gibi bir komşunuz varsa her ihtimale hazırlıklı olmalısınız" dedi. 
     
Ambulans ve polise tek numara 911      Sağlık Bakanı Recep Akdağ, hazırladığı ve 10’un üzerinde yasal düzenlemeyi içeren "Sağlık Dönüşüm Programı Paketi" ile devrim niteliğinde değişiklikler gerçekleştirecek. Pakete göre, itfaiye, ambulans, polis ve diğer acil servis hizmetleri, ABD’deki "911" gibi tek numarada birleştirilecek. Sağlık Bakanı Akdağ, "Ambulans ve diğer acil hizmetler 911 gibi tek numarada birleştirilecek. İstanbul’da böyle bir çalışma başlattık. Uygulama sonuçlarına göre, Türkiye geneline yaygınlaştırılacak" dedi. 
     
Fatih Ürek’e 10 ay uyuşturucu cezası      Fatih Ürek, uyuşturucu kullanmak suçundan 10 ay hapis cezasına çarptırıldı. Ürek’in bu cezası, paraya çevrilerek ertelendi. İstanbul 9. Asliye Ceza Mahkemesi’ndeki duruşmaya, tutuksuz yargılanan Fatih Ürek, Cavit Can Kılbay ve Şehmuz Ilgın katılmadı. Savcı, Fatih Ürek ile Şehmuz Ilgın’ın "uyuşturucu kullanmak" suçundan cezalandırılmasını, Cavit Can Kılbey’in ise beraatını istedi. Ürek ve Ilgın’ın aldığı 10’ar ay hapis cezalarını 1 milyar 423 milyon 656’şar bin lira ağır para cezasına çeviren h kim, Ürek’in cezasını erteledi. 
     
Kömür sobası zehirledi 2 ölü      Adapazarı’nda, Mustafa Akyıldız 72 ile eşi Lütfiye Akyıldız 60 , kömür sobasından sızan gazdan zehirlenerek öldü. Yağcılar Mahallesi’nde iki katlı müstakil evde kalan Akyıldız çifti, önceki gece, kömür sobasını yaktıktan sonra uyudu. Yaşlı çiftin gün boyunca evden çıkmamasından şüphelenen komşuları, eve girdiklerinde cesetleriyle karşılaştı. İhbar üzerine eve gelen polis, yaptığı inceleme sonucunda Mustafa ve Lütfiye Akyıldız’ın kömür sobasından sızan zehirli gazdan etkilenerek öldüklerini belirledi. 
     
Kurban eti yerine insan eti      İstanbul Zeytinburnu’nda, öldürdükleri kişinin cesedini parçaladıktan sonra, komşularına "kurban eti" diyerek dağıttıkları öne sürülen Afganistan uyruklu Halil Beg, Mehmet Kasım Corayı ve Cora Çakır adlı tutuklu sanıkların yargılanmasına Bakırköy 5. Ağır Ceza Mahkemesi’nde devam edildi. Tanık Fatma Telli, kiracıları olan Halil Beg’in bir tabak içerisinde getirdiği ve "kurban eti" olduğunu söylediği iki parça eti diğer komşularının da yaptığı gibi yediklerini, ancak sanığı kurban keserken görmediğini anlattı. Duruşma ertelendi. 
     
İdil’de çatışma 1 asker şehit      Şırnak’ın İdil ilçesinde bir grup teröristin polis lojmanları ile askeri birliklere taciz ateşinde bulunması sonucu çatışma çıktı. Çıkan çatışmada bir er şehit oldu. Alınan bilgiye göre, 2. Piyade Taburu ile polis lojmanlarına dün akşam saatlerinde, bir grup terörist taciz ateşinde bulundu. Güvenlik güçlerinin karşılık vermesi sonucu çatışma çıktı. Vali Hüseyin Başkaya, ilçedeki polis lojmanları ve askeri birliklere taciz ateşinde bulunulduğunu doğrularken, bir erin şehit olduğunu bildirdi. 
     
Öldürdüğü babasıyla 45 gün birlikte kaldı      İzmir Balçova’da Ercan Öcalan, annesinden ve eşinden ayrılmasına neden olduğu gerekçesiyle tartıştığı babası Yaşar Öcalan’ı iple boğarak öldürdü. Emekli astsubay olan babasının cesediyle 45 gün kalan Öcalan, arkadaşının ihbarıyla yakalandı. Babasını öldürdüğünü itiraf eden Öcalan, "Sürekli içki içen babam, alkol yüzünden annemden ayrıldı. Benim de eşimle huzurumu kaçırarak ayrı yaşamamıza neden oldu. Alkolü bırakmasını söyleyince bana küfür ederek saldırdı. Ben de kendimi kaybederek iple boğdum" dedi. 
     



 GÜNCEL 






















</TEXT>
</DOC>
