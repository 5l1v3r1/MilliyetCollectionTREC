<DOC>
<DOCNO> 109800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/27/guncel/gun02.html </URL>
<DATE> 2002/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Böyle acı tesadüf olmaz... 
</HEADLINE>
<TEXT>

Ahmet Gündüz Köksal’ın canından çok sevdiği kardeşi, 4.5 ay önce halı sahada maç yaparken öldü. Kendisi de yine halı sahada, üstelik kardeşiyle aynı saatte can verdi... 
     PINAR AKTAŞ İstanbul 

     Futbolu çok seven iki kardeşti onlar. Her fırsatta arkadaşlarıyla halı sahada maç yaparlardı. Bülent Fahri Köksal 46 , mayıs ayında halı saha maçında kafa vuruşuyla gol attıktan sonra beyin kanaması geçirerek hayata gözlerini yumdu. Ahmet Gündüz Köksal 50 ise kardeşinin ölümünden 4.5 ay sonra, yine halı sahada, yine saat 21.45’te kalp krizi geçirerek son nefesini verdi. 
     Mimar Bülent Fahri Köksal, 2 Mayıs günü saat 21.15’te arkadaşlarıyla Beykoz’da halı sahada maça çıkmıştı. Karşılaşmanın ortalarında, kaleye yaklaşan arkadaşının gönderdiği topu kafa vuruşuyla gole çevirdi. 
     
     HAYATININ GOLÜYDÜ’ 
     Takım arkadaşları sevincini paylaşmak için onun yanına koşarken, o aniden yere yığıldı. Ambulans geldiğinde her şey için çok geçti. Bülent Fahri Köksal son nefesini verirken, yanında birlikte maç yaptığı AG Ambalaj’ın sahibi Ahmet Gündüz Köksal da vardı. Ahmet Gündüz Köksal’ın dudaklarından, kardeşinin cenaze töreninde, şu sözler dökülmüştü "Bu ölüme inanamıyoruz. Daha önce kafa pasıyla gol attığını görmedim. Hayatının golü oldu." Kardeşinin ölümünden derin üzüntü duyan Ahmet Gündüz Köksal, kendini uzun süre toplayamadı. Genç yaşta babalarını kaybettiği için kendisini onun babası gibi görüyor, acısını da "evlat acısı" gibi hissediyordu. Bir süre ona kötü çağrışımlar yapan halı saha maçlarına gitmedi. Daha sonra arkadaşlarını "Bülent’in anısını yaşatalım" diye tekrar maça davet etti. Üç haftadır, her pazartesi olduğu gibi Akatlar Spor Kulübü’nün halı sahasında maç yapıyorlardı. 
     Geçen pazartesi günü de yine 21.15’te hazırlanıp maça çıktılar. Saat 21.45’e yaklaşırken skor 4 - 2 idi. Ahmet Gündüz Köksal’ın takımı öndeydi. Top beklerken aniden yere düştü. Arkadaşları 7 - 8 dakika boyunca, ambulans gelene kadar nefes aldırmaya çalıştı. Özel hastaneden gelen ambulansın görevlileri, yapılacak bir şey olmadığını söyledi. 112’den de bir ambulans geldi, kalbine şok uygulandı ama acı son değişmedi. Kardeşi gibi 21.45’te yine bir halı sahada can verdi. 
     Her hafta birlikte maç yaptığı arkadaşları da Köksal kardeşlerin bu acı ölümlerinin ardından bir daha pazartesi maçı yapmama kararı aldı. Köksal’ın cenazesi, Kilyos Mezarlığı’nda kardeşinin yanında toprağa verildi. 
     
İkimizden biri her an ölebilir...’      Bülent Köksal’ın eşi Dilek Köksal, "ağabeyim" dediği Ahmet Köksal’la ilgili bir anısını şöyle anlattı "Eşim ve ağabeyimin babaları Mehmet ile onun kardeşi Cemil, 20 gün arayla ölmüş. Ağabeyim de, eşim ölünce en küçük kardeşleri Mete’ye, İkimizden biri ölebilir’ demişti. Böyle şaka olmaz." 
     



 GÜNCEL 


















</TEXT>
</DOC>
