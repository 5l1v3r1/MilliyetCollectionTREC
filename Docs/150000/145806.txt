<DOC>
<DOCNO> 145806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/27/son/sontur15.html </URL>
<DATE> 2003/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Trafik kazası yaptı, yaralı kadına tecavüz etti... 
</HEADLINE>
<TEXT>

     Eskişehir'de eşi Almanya'da işçi olarak çalışan komşularına tecavüz ettikleri iddia edilen iki sanığın yargılanmasına başlandı. 
     Ağır Ceza Mahkemesi'nde görülen davanın ilk duruşmasında, tutuksuz yargılanan sanıklar Mustafa Yıldız 34 ve Turan Remzi Yüksel 25 hazır bulundu. 
     Mahkeme heyeti, savcının iddianameyi okumasının ardından, ''Zorla ırza geçme'' suçundan yargılanan Mustafa Yıldız ve Turan Remzi Yüksel'den savunma yapmalarını istedi. 
     Mustafa Yıldız, arkadaşı Turan Remzi Yüksel ile otomobille giderken komşuları Gülnur Elsöz'ü 35 yolda gördüklerini belirterek, şöyle konuştu 
     ''Elsöz, bizden kendisini Karapınar Mahallesi'ndeki evine bırakmamızı istedi. Ben de aynı yerde oturduğum ve komşum olduğu için teklifi kabul ettim. Otomobille giderken Şahintepesi'nde kaza yaptık ve mağdur kaza sonucunda çeşitli yerlerinden yaralandı. Tecavüz etmedim, kendi isteğiyle de cinsel birleşme olmadı. Suçlamaları kabul etmiyorum.'' Yüksel de, mağduru tanımadığını ifade ederek, suçlamaları kabul etmedi. 
     Mahkemede söz alan Gülnur Elsöz ise akrabasının nişan töreninden Karapınar Mahallesi'ndeki evine giderken söz konusu iki sanıkla karşılaştığını belirterek, şunları söyledi 
     ''Komşularım Yıldız ve Yüksel, Kirazlı mevkiine pikniğe gittiklerini ve beni de götürebileceklerini söyleyerek araca bindirdiler. Yolda giderken Mustafa vücudumun çeşitli yerlerini okşamaya başladı. Ben de karşı çıktım. Bir süre otomobille gittikten sonra kaza yaptık ve ön cam kırıldı. Kazada omzumdan ve başımdan yaralandım. Mustafa, köyümüz yakın oraya gidelim dedi. Ben de kabul ettim. Turan Remzi Yüksel'i araçta bırakarak, bir süre yürüdükten sonra açık arazide bana tecavüz etti. Sonra beni orada bırakıp kaçtı. Sanıktan şikayetçiyim.'' Mahkeme heyeti, eksik evrakın tamamlanması için duruşmayı erteledi. 
     
     OLAY 

     Mustafa Yıldız, Turan Remzi Yüksel ve Gülnur Elsöz, Çankaya Mahallesi Şahintepesi mevkisinde 29 Eylül 2002'de otomobille kaza geçirmişlerdi. Gülnur Elsöz bir süre Devlet Hastanesi'nde tedavi gördükten sonra iki sanık hakkında 3 Ekim 2002'de Cumhuriyet Savcılığı'na suç duyurusunda bulunmuştu. 
     Sanıklar 2. Asliye Ceza Mahkemesi'nde bir süre yargılandıktan sonra, mahkeme heyeti yargılamanın Ağır Ceza Mahkemesi'nde devam etmesi için görevsizlik kararı vermişti. 
     
</TEXT>
</DOC>
