<DOC>
<DOCNO> 130158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/11/spor/spo15.html </URL>
<DATE> 2003/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

Ukrayna sınavı      AVRUPA Şampiyonası Grup Eleme maçları hazırlıklarını sürdüren A ve Ümit Milli Takımlarımız Ukrayna ile özel maç yapacak. A Milli Takımımız 12 Şubat’ta, Ümit Milliler ise 11 Şubat’ta güçlü rakiple kozlarını paylaşacak. 
     
B.Rovers virajda      İNGİLTERE Süper Ligi’nde üst sıralara tırmanma çabasındaki Blackburn Rovers, bugün deplasmanda Sunderland ile karşı karşıya gelecek. Tugay Kerimoğlu’nun ilk on birde oynayacağı zorlu 90 dakikanın başlama saati 17.00. 
     
Gençler finalist      2. Uluslararası Ege Kupası Gençler Turnuvası’nda Türkiye, Yunanistan’ı 5 - 0 yenerek finale kaldı. Milliler’in gollerini Ergin 2 , Cafer, Enis ve Gürhan attı. Türkiye, pazar günkü finalde Çek Cumhuriyeti ile karşılaşacak. 
     
Anadolu ezdi geçti      BAYANLAR Hentbol Avrupa Kupa Galipleri 3. turunda Anadolu Üniversitesi, İsrail’in Maccabi Holon takımını 34 - 15 yendi. Temsilcimiz karşılaşmanın ilk yarısını da 20 - 10 önde kapadı. 
     
Avrupa mesaisi      HENTBOL Erkek Milli Takımımız, Avrupa Şampiyonası Grup Eleme maçında bugün İstanbul’da Gürcistan’ı konuk edecek. Beşiktaş Süleyman Seba Spor Salonu’nda oynanacak olan kritik mücadele saat 19.00’da başlayacak. 
     
Onan’ın hedefi      EFES Pilsen’in kaptanı Ömer Onan, Bahçelievler Özel Sembol İlköğretim Okulu’nda düzenlenen panele katıldı. Onan, "Şampiyonluk yarışında son gülen biz olacağız. Hedefim basketbol kariyerimi İspanya ve İtalya’da sürdürmek" dedi. 
     
Muka, Adana’da      İSTEDİĞİ sonuçları alamayan, ligin ilk yarısında hayal kırıklığı yaratan Adanaspor transfer çalışmalarını sürdürüyor. Turuncu - Beyazlı takım, Arnavutluk’un Tiran takımının orta sahadaki yıldızı Muka ile anlaştı. 
     
Zdravkov yuvaya döndü      BİR süre önce Arsenal’in de gündeminde olduğu iddia edilen Bulgar kaleci Zdravkov, İstanbulspor’a geri döndü. Ligin ilk yarısında istenen sonuçları alamayan Boğalar, eski kalecisini renklerine katarak sıkıntısını çözdü. 
     
Gomez sesleri      BURSASPOR Portekiz’in Sporting Braga takımında top koşturan orta saha oyuncusu Gomez Glauber ile prensipte anlaştı. Brezilyalı oyuncunun önümüzdeki günlerde Bursa’ya gelerek yönetimle son pürüzleri gidereceği öğrenildi. 
     
Da Silva krizi      DİYARBAKIRSPOR’UN Brezilyalı’sı Da Silva’nın kampa katılmaması yöneticileri harekete geçirdi. Yöneticiler, noter tespitiyle Da Silva’nın gelmediğini resmileştirdiklerini ve FIFA’ya şikayette bulunacaklarını açıkladılar. 
     



 SPOR 


























</TEXT>
</DOC>
