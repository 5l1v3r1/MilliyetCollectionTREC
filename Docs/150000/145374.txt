<DOC>
<DOCNO> 145374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/26/ekonomi/eko07.html </URL>
<DATE> 2003/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa Birliği de 1 milyar euro verecek 
</HEADLINE>
<TEXT>

ABD’nin 1 milyar dolar hibe vereceğini açıkladığı gün, AB de yardımı 1 milyar euroya çıkardı 
     EKONOMİ SERVİSİ 

     Avrupa Birliği AB kaynakları, Avrupa Komisyonu’nun Ankara’ya Kuzey Irak’a asker göndermemesi yönünde baskı yaparken, önümüzdeki üç yıl içinde Türkiye’ye yardım miktarını iki katına çıkartarak 1 milyar 50 milyon euroya yükseltmeyi önereceğini bildirdi. AB Komisyonu’nun bugün yapılacak haftalık toplantısında üye ülkelere yapacağı bu tavsiyenin onaylanması bekleniyor. Uzmanlar yardımı, birliğin Kıbrıs’a rağmen üyelik sürecini sürdürme isteğinin göstergesi olarak yorumluyor. 
     Financial Times gazetesi, Türk yetkililerinin bu paketi "yetersiz hatta komik" bulduğunu, "Bu yardımın ancak İstanbul’a faydası olur" dediğini iletti. Gazetenin sürpriz artış ile ilgili yorumu ise şöyle 
     "İktidara geldiğinde AB adaylığı ve reformlar için Brüksel ve Washington’un desteğini arkasına alan hükümet, şimdilerde her ikisiyle de köprüleri atmamak için mücadele ediyor. Başbakan Erdoğan, uluslararası desteğini hızla kaybediyor. Bununla birlikte, Türkiye’nin özellikle Kıbrıs konusunda yaptığı tüm yanlış politik hesaplamalarına rağmen, Avrupa Birliği’nin eğilimi adaylık sürecini devam ettirmek. 1 milyar dolarlık yardım paketi bunun en önemli göstergesi." 
     
     Fransa ve Almanya lobisi 
     Haberde, bazı AB ülkelerinin, savaş sürecinde yaptığı hataları fırsat bilerek Türkiye’yi adaylık sürecinden uzaklaştırmaya çalıştıkları ancak başta Fransa ve Almanya’nın, ikinci tezkerenin reddini memnuniyetle karşıladıkları belirtildi. 
     Görüşlerine yer verilen Türkiye uzmanı analist Peter Schmidt ise yorumunda "Problemler, Türkiye için daha kötü bir zamanda gelemezdi. Irak krizi, AB ülkelerini gelecekteki genişlemenin yönü konusunda tekrar düşünmeye itmiştir" diye konuştu. 
     


SİYASET 


















</TEXT>
</DOC>
