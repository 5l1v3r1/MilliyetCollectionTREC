<DOC>
<DOCNO> 107432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/13/son/sonspo08.html </URL>
<DATE> 2002/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Metin Oktay 11. ölüm yıldönümünde anıldı... 
</HEADLINE>
<TEXT>

     Türk futbolu ve Galatasaray'ın unutulmaz golcüsü, ''Taçsız Kral'' Metin Oktay, 11. ölüm yıldönümünde kabri başında anıldı. 
     Topkapı Kozlu Mezarlığı'ndaki anma törenine Galatasaray Kulübü Divan Kurulu Başkanı Semih Haznedaroğlu, kulüp yönetim kurulu üyeleri Burak Elmas ve Özer Saraçoğlu, antrenör Bülent Ünder, Metin Oktay'ın ailesi ve taraftarlar katıldı. 
     Anma töreninde konuşan Semih Haznedaroğlu, Metin Oktay'ın çok büyük, klas ve teknik bir futbolcu olduğunu belirterek, ''Bizi 11 yıl sonra mezarı başına getirmesinin nedeni, büyük futbolculuğunun yanında, sporcu ve insan olarak da büyük olmasıydı. Bu fani dünyaya güzel şeyler bıraktı. Umarım bundan sonra da Türk futbolunda yeni Metin Oktaylar gelir'' dedi. 
     Kuranıkerim okutulup, dua edildikten sonra Haznedaroğlu, Metin Oktay'ın yaşadığı dönemde şöhrete, tezahürata ve alkışa çok doyduğunu belirterek, bir kez daha alkışlamayı teklif edince, törene katılanlar bir süre alkışladı. 
     Galatasaray Kulübü Başkanı Özhan Canaydın, Galatasaray Sporcular Derneği ve Galatasaray Kulübü'nün çelenk gönderdiği törende, ''UltrAslan'' taraftar grubu üyeleri ''Kral Metin Oktay'' ve sarı kırmızılı formanın üzerinde ''Metin 10'' yazılı pankart açtılar. 
     





</TEXT>
</DOC>
