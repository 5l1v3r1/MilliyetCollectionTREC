<DOC>
<DOCNO> 135888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/08/yasam/yas03.html </URL>
<DATE> 2003/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Zor kararın ardından, acı operasyon başladı 
</HEADLINE>
<TEXT>
Önce DNA testi sonra kürtaj... 
Beyin ölümü gerçekleşen Nina Typol’un nişanlısı Hakan Çakmak, "Çocuğun benden olmadığını söyleyince çok sinirlendim" dedi 
     ŞÜKRAN PAKKAN, İSMAİL POLAT İstanbul 

     Türk sevgilisi Hakan Çakmak’ın sıktığı kurşunlarla beyin ölümü gerçekleşen iki aylık hamile Alman Nina Typol’un bebeğine Özel İsviçre Hastanesi’nde önce DNA testi, ardından kürtaj yapıldı. Ailenin ve Çakmak’ın onayından sonra kürtaj yapılırken, başhekim Kazım Taş, "Nina’nın kalp ve karaciğerinin 24 saat içerisinde nakledileceğini" söyledi. Aile adına açıklama yapan Alman Konsolosluğu yetkilisi Mazbut Kulein ise, ailenin resmi olarak tüm evrakı hazırladığını, içerisinde çanta, gözlük, saat gibi kişisel eşyaların bulunduğu çantayı emniyetten teslim aldığını söyledi. 
     
     Çok pişmanım’ 
     Hakan Çakmak’ın ifadesinde, "Nina ile 7 yıldır tanışıyoruz. Askere gideceğim için Nina’nın kendisini koruması amacıyla silah almaya karar verdim. Ben askerdeyken Nina’ya verecektim. Olay gecesi, askerlik sorunum olduğu için aramızda tartışma çıktı. İçki içiyordum ve bana çocuğun benden olmadığını söyleyince sinirlendim. Çok pişmanım" dediği öğrenildi. 
     



 YAŞAM 




















</TEXT>
</DOC>
