<DOC>
<DOCNO> 134104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/30/son/soneko28.html </URL>
<DATE> 2003/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Microsoft CD'leri Türkiye'de üretilecek... 
</HEADLINE>
<TEXT>

     Microsoft'un Avrupa, Afrika ve Ortadoğu bölgelerinde dağıtılacak yazılım CD'lerinin Türkiye'de AOD Group tarafından üretileceği bildirildi. 
     AOD'den yapılan açıklamada, AOD Türkiye'nin Microsoft'un Türkiye'deki tek yetkili yazılım çoğaltıcısı Arkadaş Ltd. Şti. ile yaklaşık 2 yıldır başarılı bir çalışma yaptığı ve Türkiye'de dağıtılan Microsoft Press CD'lerinin çoğaltımının da AOD tarafından yapıldığı kaydedildi. 
     Bu süreçte kaliteli üretim, uygun fiyat performans oranı, zamanında teslimat, titiz güvenlik önlemleri gibi kriterlerin uluslararası standartlarda yerine getirildiğine işaret edilen açıklamada, Microsoft yetkililerinin yaptıkları incelemelerde de üretim tesislerinin standartlara uygun olduğu sonucuna vardıkları vurgulandı. 
     AOD tarafından üretilen CD örneklerinin, Microsoft'un kalite ölçüm testlerini başarıyla geçtiği dile getirilen açıklamada, bu gelişmelerin sonucunda diğer Avrupa ve Afrika ülkelerinde dağıtılan Microsoft yazılım CD'lerinin de AOD tarafından üretilmesine karar verildiği belirtildi. 
     Açıklamada, yapılan sözleşmenin tüm Avrupa ve Ortadoğu ile Güney Afrika Cumhuriyeti hariç tüm Afrika ülke ve dillerini kapsadığı vurgulandı. 
     Microsoft'un bu kararının, korsan faaliyetlerden dolayı Türkiye'de disk üretimine çekimser bakan diğer uluslararası firmalara da cesaret vereceği belirtilen açıklamada, güvenli, kaliteli ve ekonomik CD DVD üretiminin, gelecekte Türkiye için önemli döviz geliri olacağı kaydedildi. 
     





</TEXT>
</DOC>
