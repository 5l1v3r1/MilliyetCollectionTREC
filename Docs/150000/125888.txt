<DOC>
<DOCNO> 125888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/20/son/sonspo09.html </URL>
<DATE> 2002/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol...Mahmuti Takım halinde kötü bir oyun sergiledik... 
</HEADLINE>
<TEXT>

     Efes Pilsen Antrenörü Oktay Mahmuti, Erkekler Avrupa Ligi'nde dün UC Benetton Basket Treviso karşısında takım halinde kötü bir oyun sergilediklerini belirterek, ''Eksiklerimizi gidermek zorundayız'' dedi. 
     Oktay Mahmuti, İtalyan ekibi karşısıda dün akşam yaptıkları maçta özellikle ribaunt almakta zorlandıklarını ve savunmada sorunlar yaşadıklarını ifade ederek, ''İlk yarıda belli dakikalarda hızlı hücumlara çıkabildik. Ancak ikinci yarıda kolay sayılar bulamadık. Salonun antmosferini de düşünündüğümüzde oyunun ritmini kaybettik. Belli dönemlerde de bazı oyuncularımız faul problemi yaşayınca, fark açıldı'' diye konuştu. 
     Mahmuti, bir an önce eksiklerini gidermek zorunda olduklarını vurgulayarak, ''Belki de Avrupa'nın en iyi takımına karşı oynadık. Oyuncularının hepsi spor yaşantısının zirvesinde. Net bir ribaundumuz bile yoktu. Böyle bir maçın ağırlığında hataları düzeltmek de zor oldu. Ancak bizim kendi hatalarımızı görüp, bu yönde çalışmamız gerekiyor'' dedi. 
     
     YOLCULUK PLANI DEĞİŞTİ 

     Efes Pilsen kafilesinin Venedik'ten Milano'ya gideceği Alitalia firmasının uçağının arızalanması nedeniyle sefer iptal edilince, yolculuk planı değişti. 
     Sabah erken saatlerde Venedik Marco Polo Havaalanı'na gelen kafile, sefer iptal edilince uzun bir süre burada beklemek zorunda kaldı ve maçın yorgunluğunu taşıyan sporcular, banklarda yatarak adeta perişan oldu. 
     Öğle saatlerinde İstanbul'da olması gereken kafilenin, Roma üzerinden İstanbul'a gelecek olması nedeniyle gece geç saatlerde yurda dönmesi bekleniyor. 

     
</TEXT>
</DOC>
