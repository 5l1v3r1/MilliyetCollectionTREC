<DOC>
<DOCNO> 132354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/22/yazar/cemal.html </URL>
<DATE> 2003/01/22/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
İktidar, ayakları yerden kesebilir 
</HEADLINE>
<TEXT>

     Bu bakımdan, AKP lideri Tayyip Erdoğan’ın dün partisinin Meclis Grup toplantısında yaptığı konuşmada, "Kan ve göz yaşı istemiyoruz barıştan yana tavrımız bir medeniyet duruşudur" demesi yerinde bir çıkıştır. 
     Bunun gibi, Başbakan Gül’ün bölge ülkelerini dolaşarak başlattığı barış inisiyatifi de, daha önceki yazılarımda belirttiğim gibi olumlu bir adımdır. 
     Nitekim, Türkiye’nin bu girişimi ilk ürününü vermiş durumda. Yarın İstanbul’da Mısır, Suriye, Ürdün, Suudi Arabistan, İran ve Türkiye dışişleri bakanları buluşuyorlar. Bu mini - zirve, dileriz, daha büyük zirvelerin yolunu açar ve Irak’ta barışçı çözüme katkıda bulunur. 
     Türkiye’nin barış için elinden geleni yaptığını dosta düşmana göstermesinin, ya da günlük deyişle insanlığını yapmasının elbette yararı var. 
     Ama bunu yaparken bazı noktaların göz ardı edilmesi, sonradan düş kırıklıklarına yol açabilir. Bu yüzden nereye kadar etkili olabilirim, elimdeki kartların değeri nedir, kendi başıma yapabileceklerimin sınırı nereden geçer gibi soruları da düşünmek lazım. 
     Göz önünde tutulması şart olan bir başka nokta, Saddam üzerindeki savaş baskısı’dır. Bu baskının yoğunlaştırılması da Saddam’dan barışçı yolla kurtuluşun kapılarını açabilir. 
     Bir başka nokta, barış gibi savaşı da düşünmek ve planlamaktır. Türkiye’nin stratejik ortağı ve tek süper güç Amerika, Irak’ta vurmayı kafasına gerçekten koymuşsa, Türkiye de buna sırtını dönemez. Zaten dönemeyeceğini de biliyor ve hazırlıklarını buna göre yapıyor. 
     Türkiye bir bölge ülkesi olarak elbette Amerika’nın her istediğine evet demeyecek. Ama Türkiye aynı zamanda Amerika’yla belli bir işbirliği düzeyini tutturmaktan başka bir çare olmadığını, kendi çıkarlarının da bunu gerektirdiğini görecek. 
     Nitekim görüyor da... 
     Tayyip Erdoğan dün partisinin grup toplantısında bir noktaya daha değindi 
     Çok boyutlu dış politika... 
     Önemli bir nokta tabii. 
     Ama yeni değil. 
     1970’li yılların Ecevit hükümetlerinden beri Türkiye yalnız Batı’ya değil, Doğu’ya da gitti. Soğuk Savaş sonrasında Türkiye’nin coğrafyası daha çok genişledi. Adriyatik’ten Çin Seddi’ne söylemi girdi Türk siyaset sözlüğüne. Özal’ıyla, Demirel’iyle, Çiller’iyle yaptığım Rusya, Çin, Japonya, Türki cumhuriyetler, Orta Asya gezilerinin sayısını unuttum. 
     Ecevit daha 1970’lerde söylerdi, "Asya’da, Ortadoğu’da ne kadar olursak, Batı’da da o kadar sesimiz dinlenir" diye. Öteki liderler de iktidara geldiklerinde farklı düşünmediler. 
     Dün televizyonda Tayyip Erdoğan’ın konuşmasını izlerken anımsadım. 1980’lerin başında Cumhurbaşkanı Evren’den beri her Çin gezisinde devlet büyüklerimizin bu büyük pazardaki eşsiz iş olanaklarından söz eden konuşmaları hala kulağımda... 
     Yanlış anlaşılmasın. 
     Küçümsemiyorum. Doğu’ya da, Orta Asya’ya da, Arap alemine de daha çok açılalım. Evet, iş dünyamızın ufuklarını genişletelim. 
     Ama abartmayalım. 
     Gücümüzün sınırlarını bilelim. Gereğini yaparken, gerçekçi olalım. Ve birini diğerinin alternatifi gibi gören uçuk bakış açılarına kendimizi kaptırmayalım. AB ile, ABD ile ilişkilerimizin ağırlığını ve Batı’daki bu ilişkilerimizin Doğu’da da bize nasıl ağırlık kazandırdığını, bize ne gibi kapılar açabildiğini hiç göz ardı etmeyelim. 
     İktidar, ayakları yerden kesebilir 
     Tayyip Erdoğan - Abdullah Gül ikilisi, eğer boğayı boynuzlarından yakalayıp yere çökertmek istiyorlarsa, öncelikleri gözden kaçırmasınlar. 
     Nedir bunlar 
     Kıbrıs’ta çözüm için siyasal kararlılık... AB için demokratik hukuk devleti yolunda adımlar... Ekonomide yapısal değişim... Irak’ta barışçı çözüm derken ABD ile de yakın işbirliği... 
     Bunların tümü iç içe öncelikler. Bunların gereği eğer doğru dürüst yapılmazsa, kürsülerde edilen büyük laflar bir süre sonra unutulur gider. 
     
     







Kissinger’a göre Irak 


Mantı sıcaklığının ekşitmeyeceği yoğurt sorunu 


Moda tramvayı 


Yığınak ve inşaat iznini Meclis verir 


İktidar, ayakları yerden kesebilir 


Çözdükçe karışıyor I 


"YÖK’ün yetkileri azaltılsın " 


Faiz - dışı fazla nasıl tutacak 


Deccal 


Eski düşman dost olabiliyor 


AK’lama itirafı 


İngilizler, cesur amiral ve yine Karen Fogg... 


Lobide namaz kılınmadıysa... 


Bizim çocuklar ve Cem Uzan "destanı" 


AKP’nin sopası faiz 


</TEXT>
</DOC>
