<DOC>
<DOCNO> 128169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/31/son/sontur28.html </URL>
<DATE> 2003/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
HIV'li Oksana'nın 'yargısız teşhiri' için idari soruşturma açıldı 
</HEADLINE>
<TEXT>

     Erzurum Valisi Mustafa Malay, Ukranya uyruklu hayat kadını Oksana Topor'un basına gösterilmesi esnasında uzun süre ayakta tutulup tutulmadığı konusunda idari soruşturma başlatıldığını bildirdi. 
     Malay, AA muhabirine yaptığı açıklamada, toplum faydasının göz önüne alınarak Ukranya uyruklu hayat kadının görüntü ve fotoğrafının çekilmesine müsaade edildiğini, Topor ile birlikte 2 hayat kadının da yakalandığını hatırlatarak, ''Ama onların sağlık kontrolünde bulaşıcı bir hastalık taşımadıkları belirlendi. Bu nedenle de basına gösterilmedi'' dedi. 
     Erzurum'da yıl içinde 40'a yine yakın yabancı uyruklu hayat kadının yakalandığını, bunların hiçbirinin basına gösterilmediğini kaydeden Malay, ''Hayat kadınının basına gösterilmesinde kasıt yoktur. Ancak karşılaşılan ciddi sağlık sorunu karşısında toplum faydası göz önüne alınarak, fotoğraf ve görüntü alınmasına müsaade edilmiştir'' diye konuştu. 
     Topor'un tutuğu çetelede ilişkiye girdiği erkeklerin isimlerinin belli olmadığını anlatan Malay, kimseyi deşifre etmek gibi bir amaçlarının olmadığını kaydetti. 
     Basın toplantısıyla ilgili idari soruşturma başlatıldığını anlatan Malay, şöyle devam etti 
     ''Hayat kadının basın toplantısında uzun süre ayakta bekletilip, zahmet verilip verilmediğini araştırıyoruz. İnsan hakları yönünden bir eksiklik var mı onu bakıyoruz. Soruşturma sonucuna göre bir hata var ise ilgililer hakkında gerekli işlemler yapılacak .'' 
     
     SINIR DIŞI EDİLİYOR 
     Malay, Ankara'ya gönderilen Ukranya uyruklu hayat kadının İstanbul'da Yabancılar Şube Müdürlüğü'ne teslim edildiğini söyledi. 
     Topor'un Ankara'da tedavi olmak istemediğini kaydeden Malay, ''İstanbul Yabancılar Şube Müdürlüğü'ne teslim edilen hayat kadını buradan sınır dışı edilecek'' dedi. 
     
</TEXT>
</DOC>
