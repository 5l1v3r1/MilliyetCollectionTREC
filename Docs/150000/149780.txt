<DOC>
<DOCNO> 149780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/14/son/sonspo09.html </URL>
<DATE> 2003/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de seyirci desteği ve mücadele sevindirdi... 
</HEADLINE>
<TEXT>

     Birinci Süper Futbol Ligi'nde Gençlerbirliği ile kendi sahasında 3-3 berabere kalan Fenerbahçe'de, seyirci desteği ve futbolcuların mücadelesi sevindirdi. 
     Kulüp İkinci Başkanı Nihat Özdemir, öncelikle muhteşem Fenerbahçe taraftarına değinmek istediğini vurgulayarak, sağanak yağmura rağmen yaklaşık 35 bin kişinin takıma müthiş bir destek verdiğini söyledi. 
     Fenerbahçe taraftarına herkesin hayran kaldığını anlatan Özdemir, ''Gençlerbirliği Kulübü Başkanı İlhan Cavcav da taraftarımıza hayran kaldı. Şampiyonluğa oynayan Galatasaray ve Beşiktaş bile bu kadar seyirciye oynayamazken, şampiyonluk şansını kaybeden Fenerbahçe'yi 35 bin kişi destekliyor. Fenerbahçeli yöneticiler, futbolcular bu muhteşem taraftara ne yapsa azdır. Bu taraftara layık olmaya çalışacağız'' diye konuştu. 
     
     ''ÇIKIP BÖYLE MÜCADELE EDELİM'' 
     Nihat Özdemir, Fenerbahçeli futbolcuların Gençlerbirliği karşısında ağır saha şartlarına rağmen çok iyi mücadele ettiğini söyledi. 
     Ligin en iyi ekiplerinden Gençlerbirliği'ne futbol oynatmadıklarını ifade eden Özdemir, ''Uzatmada yediğimiz golle galibiyeti kaçırdık. Geçen sezon Ankara'da da yine uzatmada yediğimiz golle berabere kalmıştık. Galip de gelebiliriz, yenilebiliriz de ama yeter ki her maçta böyle mücadele edelim. Mücadele ilerisi için ümit verdi'' dedi. 
     
     ''KURTULUŞUMUZ ALTYAPI'' 
     Fenerbahçe yönetiminin altyapıya çok önem verdiğini dile getiren Nihat Özdemir, yaptıkları yatırımların semeresini yavaş yavaş toplayacaklarını ifade etti. 
     ''Fenerbahçe'nin kurtuluşu altyapıdadır'' diyen Özdemir, şöyle devam etti 
     ''Altyapımızda çok önemli oyuncular var. Dün biz bunların 3 tanesini gördük. Gelecek sezon gençlerden 3-4 tanesini devamlı takımda göreceğiz. Yedek kulübesinde Vladimir, Steviç gibi tecrübeli oyuncular dururken, genç oyuncular Fahri ve Bilal'i oynatan Tamer Güney'i kutluyorum. Altyapı hocası Güney'in takımın başında bulunması gençlerin kapasitesini ölçmesi açısından önemli.'' 
     
     ''SARAN, ÖZVERİYLE ÇALIŞIYOR'' 
     Nihat Özdemir, kendisinin başkanlığında oluşturulan transfer komitesinin Futbol Şube Sorumlusu Sadettin Saran'a yardım etmek için kurulduğunu söyledi. 
     Gazetelerde bugün yer alan, ''Para veren yöneticiler bastırdı, transfer komitesi kuruldu'' şeklindeki haberlerin gerçeği yansıtmadığını ifade eden Özdemir, ''Saran büyük bir özveriyle çalışıyor. Biz ona yardım etmek için transfer komitesi kurduk. Çünkü teknik direktör ve oyuncu transferinde çok geniş bir çalışma yapıyoruz. Yurtiçi dahil Güney Amerika, Avrupa, Afrika'yı tarıyoruz. Birlik ve beraberlik içinde çalışıyoruz'' diye konuştu. 
     
     ''YANAL, DOĞUŞTAN FENERBAHÇELİDİR'' 
     Fenerbahçeli taraftarların karşılaşmadan önce Gençlerbirliği Teknik Direktörü Ersun Yanal'a sevgi gösterilerinde bulunmasına da değinen Nihat Özdemir, şunları söyledi 
     ''Yanal, iyi bir hoca ve doğuştan Fenerbahçelidir. Tribünlerde sempati olması normal. Herkes Yanal gibi bir hocası olmasını ister. Teknik direktör adaylarımızdan biri olabilir.'' Özdemir, İngiliz Teknik Direktör Bryan Robson'un da teknik direktör adayları arasında bulunduğunu kaydetti. 
     
     ''RÜŞTÜ VE SERHAT İLE GÖRÜŞMELER SÜRÜYOR'' 
     Nihat Özdemir, sözleşmesi sona erecek Rüştü ve kadro dışı kalan Serhat ile görüşmelerin sürdüğünü bildirdi. 
     Serhat'ın yaptığı davranışın çok büyük bir suç olduğunu vurgulayan Özdemir, ''Bu konuda Saran'a yetki verdik. Görüşmelerini sürdürüyor. Dünkü yönetim kurulunda ayrıca kadro dışı bırakılan 5 futbolcunun cezalarının devamına karar verildi'' şeklinde konuştu. 
     Fenerbahçe'nin eski kulüp başkanlarıyla bugün biraraya gelecek başkan Aziz Yıldırım'ın grup liderleriyle de önümüzdeki günlerde toplantı yapabileceğini belirten Özdemir, ''Fenerbahçe'nin iyiliği için biz her şeye hazırız'' diyerek sözlerini tamamladı. 
     
     KEMAL'İN ACI GÜNÜ 
     Fenerbahçe'nin genç futbolcusu Kemal Aslan'ın amcası Abdullah Aslan vefat etti. 
     Kulübün resmi internet sitesinden merhumun ailesi ve yakınlarına başsağlığı mesajı yayınlandı. 
     





</TEXT>
</DOC>
