<DOC>
<DOCNO> 116292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/01/spor/spo01.html </URL>
<DATE> 2002/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
DÜĞÜN YARIDA KALDI 1-1 
</HEADLINE>
<TEXT>

Kartal, Alaves’e deplasmanda kök söktürdü, uzun süre maçı önde götürdü. Çek hakemin inanılmaz hataları galibiyeti engellese de İstanbul’a avantajlı bir skorla döndü 
     UEFA Kupası ikinci tur ilk maçında Beşiktaş, Alaves’i elinden kaçırdı. Deplasmanda rakibine oranla maça daha etkili başlayan Kartal, Kaan Dobra ve Pancu ile önemli fırsatları harcadı. 31’de Kaan Dobra son çizgiden topu içeri çevirdi, Karmona’nın ters vuruşu ağlarla buluştu. Maçın hakemi Benes, son dakikalarda yanlış kararlarıyla dikkat çekti. Çek hakem son saniyelerde auta çıkan topu korner olarak değerlendirdi. Pozisyonun devamında Abelardo skoru belirleyen golü attı. 
     
     90 DAKİKA 
     MEHMET ÇİFTÇİ 

     Lucescu, belli ki Alaves’in son 5 - 1’lik Real Madrid ve 6 - 1’lik Barcelona maçlarını iyi gözlemlemiş. Orta sahada top kayıpları azalsa, forvet adamlarının bencilliği olmasa, Kartal’ın turu İspanya’da geçmesi işten bile değildi. 
     İki sezon önce UEFA’da fırtına gibi eserek, finale yükselen Alaves’in yerinde şimdi "yellerin estiği" daha ilk 20 dakikada belli oldu. Beşiktaş, rakibinin bilinçsiz gelen ataklarına soğukkanlılıkla karşılık verdi. Siyah - Beyazlılar’ın ilk ciddi atağı 23. dakikada Kaan Dobra’nın uzun pasına koşan İlhan Mansız’dan geldi. 29. dakikada da Pancu’nun yüzde yüzlük net gol pozisyonu auta gitti. 
     Beşiktaş belli ki, İspanya liginde mahalle takımına dönen Alaves’i yıpratmaya kararlıydı. Sonunda 31. dakikada Kartal’ın golü geldi. Kaan Dobra, sağdan aldığı topu hızla ceza sahasına kesti, Kaptan Karmona’ya çarpan top, Beşiktaş’ı öne geçirdi. 
     Siyah - Beyazlı ekip, ikinci yarıda da maça ölçülü başladı. Ancak Alaves, son nefesle de olsa bir şeyler yapma kararındaydı. 21. dakikada önce Alonso, ardından da Geli’nin şutu tehlike yaratmadı, ancak seyirciyi coşturmaya yetti. Seyircinin bu desteği 70. dakikada sahanın en iyilerinden olan Magno’nun şutunun az farkla auta gitmesine yol açtı. Son olarak da, 66. dakikada Jordi Cruyff’un oyuna girmesiyle İspanyol ekibi ataklarını yoğunlaştırdı. Beşiktaş da iyice bunalmıştı. Yine de İlhan Mansız, 80. dakikada İspanyol defansının ofsayt diye durakladığı pozisyonda daha sakin davranıp, gelişine vurmasa, İspanyol gardı iyice düşecekti. 
     Art arda gelen pozisyonlar sonunda, bitime saniyeler kala Abelardo ile aradıkları gole ulaştılar. Ancak bu pozisyonda orta hakem ile yardımcı hakemin farklı kararlar vermesi, tam bir komediydi. 
     Her şeye rağmen Beşiktaş, istediğini aldı, hem de fazlasıyla. Bu Alaves 15 gün sonra ne olur, değişir mi derseniz, "asla" deriz. Beşiktaş bu Alaves’i, İstanbul’da rahat yener ve turu geçer. 
     
Luce’nin hakem isyanı Siyah - Beyazlılar’ın Rumen teknik patronu, "İstanbul’a hakeme rağmen iyi sonuçla döndüğüm için mutluyum" dedi 
     BEŞİKTAŞ Teknik Direktörü Mircea Lucescu, karşılaşmadan sonra hakeme ateş püskürdü. Tecrübeli hoca, "İlk yarıda kırmızı kart görmemizden çok korktum. Hakemin yanlış kararı olmasaydı Alaves gol atamazdı. Çok kızgınım. İki auta korner verdi. Zago rakibine dokunmadı, kart gösterdi. İstanbul’a hakeme rağmen iyi bir sonuçla döndüğüm için mutluyum" açıklamasını yaptı. 
     UEFA gözlemcisinin de hakem konusunda aynı fikirde olduğunu öğrendiğini belirten Lucescu, "Ülkesine dönüp, sadece lig maçı yönetmesini tavsiye ederim" yorumunu yaptı. Rumen hoca, maçla ilgili de, "İlk yarı 3-0 olabilirdi. Sahanın hakimiydik. Tur için çok umutluyum" dedi. Yönetici Yıldırım Demirören ise "Hakem avantajımızı gaspetti. 14 kişiye karşı oynadık" yorumunu yaptı. 
     
Maçın Hakemi Berbat yönetti      ÇEK hakem Michal Benes berbat bir yönetim gösterdi. Her dakika İspanyol seyircilerin ve futbolcuların etkisinde kalan Benes, faul düdüklerinde hep taraflı davrandı. Alaves’in kaptırdığı toplarda garip kararlarla Beşiktaş’ı frenleyen Çek hakem, Alaves’in golünde de korner kararı vererek, adeta hata gecesinin noktasını koydu. 
     
Maçın Adamı KAAN DOBRA      İlhan ile Pancu’nun inanılmaz fırsatları cömertçe harcadığı maçta kendi çabasıyla attırdığı golle Kartal’ı tura yaklaştıran isimdi. Kritik bir top çaldı, markaja rağmen sıfırdan indi, etkili bir orta yaparak, rakibin hata yapmasını sağladı. Maçın kilit adamı oldu, ileri - geri çalıştı, çalışkanlığıyla tam not aldı. 
     
İspanyollar, hakem odasında yakalandı UEFA’ya şikayet      Menajer Engin, Alavesli bir yöneticinin sürekli hakem odasına girdiğini iddia etti. İlginç gelişme maçın gözlemcisine bildirildi 
     
     Devrede ziyaret 
     BEŞİKTAŞ Menajeri Sinan Engin, maç boyunca sürekli hata yapan Çek hakem Benes’i UEFA gözlemcisine şikayet etti. Maçtan önce ve devre arasında Alavesli bir yöneticinin sürekli hakem odasına gittiğini ileri süren Engin, "Bu durumu biz de anlayamadık. Nedense yan hakemlerle hep farklı kararlar verdi" dedi. Başkan Serdar Bilgili ise "Sahada şaşırtıcı kararlar vardı" diye konuştu. 
     
     Üzerine yürüdüler 
     BEŞİKTAŞLI futbolcular da maçın hakemi Benes’e büyük tepki gösterdi. Çek hakemin, yanlış kararlarına kızan Siyah - Beyazlılar, son saniyelerde yenen golden sonra hakemin üzerine yürüdüler. Santra noktasına yaşanan gerilim sırasında İlhan Mansız ve İbrahim’i arkadaşları zorlukla yatıştırdı. Bitiş düdüğüyle birlikte sahaya giren Mircea Lucescu oyuncularını sakinleştirdi. 
     
NASIL TUR ATLAR      GOLSÜZ beraberlik ve her türlü galibiyet Siyah - Beyazlı takımı UEFA’da üçüncü tura taşır. 1 - 1’lik sonuç ise karşılaşmayı uzatmaya götürür. 2 - 2 ve daha gollü beraberlikler halinde Alaves tura adını yazdırır. 
     
Bilgili çok kızgın      Beşiktaş’ın Başkanı, Real Sociedadlı Tayfun’u istedikleri yolundaki iddiaları yalandı. Bilgili, "Bizim adımıza birileri transfer yapıyor" dedi 
     Gündemde yok’ 
     BEŞİKTAŞ’IN Real Sociedad’ta forma giyen Tayfun ile temasta olduğu iddialarını Başkan Serdar Bilgili yalanladı. Bilgili, "Bizim dışımızda birileri transfer yapıyor. Artık bunlara gülüp geçiyorum. Tur konusunda da gönlüm rahat" diye konuştu. Asbaşkan Yıldırım Demirören de Tayfun ile görüşmediklerini belirtip, "Bu haberler kasıtlı yapılıyor" dedi. 
     
     Engin topu attı 
     DEMİRÖREN teknik heyetin ara transferde vereceği rapora göre hareket edeceklerin belirtip, "Eğer hocamız isterse, temasa geçebiliriz" diye konuştu. Siyah - Beyazlılar’ın menajeri Sinan Engin de Tayfun ile ilgili olarak ilginç yorumlar yaptı. Engin şunları söyledi "Bizim tarafımızdan bir girişim olmadı. Belki Tayfun, Beşiktaş forması giymek istiyordur. Bunu bilemeyiz." 
     
Göze BATANLAR      ZAGO Biraz sinirliydi. Ancak ikinci devrede rakip atakları iyi göğüsledi. Kademe anlayışı mükemmeldi. Tecrübesiyle de sırıtmadı, başarıyla savaştı. 
     TAYFUR Görev adamı olduğunu dün bir kez daha ispatladı. Hem 90 dakika boyunca orta sahada çalıştı, hem de ikinci yarıda savunmanın yardımına koştu. 
     YASİN Tekniğine diyeceğimiz hiçbir şey yok. Genç, dinamik ve çalışan bir beyni var. Ancak rakipleriyle ve hakemle uğraşması en büyük handikapı. 
     CORDOBA İlk yarıda kendisine iş düşmedi. İkinci devrede ise soğukkanlı müdahaleleri, kritik kurtarışlarıyla göz doldurdu. Yenilen golde yapacağı hiçbir şey yoktu. 
     MAGNO Orta sahada görev yapmasına rağmen çabukluğu ve tekniğiyle göze battı. Alaves ataklarını yönlendirdi, özellikle ikinci yarıda Beşiktaş’ın baş belası oldu. 
     
NOTLAR      İlhan ile ilk kez 
     BEŞİKTAŞ’IN yıldızı İlhan Mansız, Siyah - Beyazlı forma ile ilk kez Avrupa maçına çıktı. Kartal’ın geçen sezon hiçbir kupaya katılamaması nedeniyle oynama şansı bulamayan başarılı oyuncu, dün bu hasretini sona erdirdi. İlhan, ilk turdaki Sarajevo maçlarında sakatlığı nedeniyle forma giyememişti. 
     
     Lejyoner desteği 
     REAL Sociedad forması giyen Nihat Kahveci ile Tayfun Korkut da maça gelen isimler arasındaydı. Her iki futbolcu da karşılaşmadan önce soyunma odasının girişinde Siyah - Beyazlı kafileyi bekleyip, başarı diledi. Öte yandan Nihat ilk kez nişanlısı Pınar ile medyanın karşısına çıktı. 
     
     Ronaldo son anda 
     ÖNCEKİ gün idmanda ayak bileğinden sakatlanan Ronaldo maçtan önce kontrolden geçti. Teknik Direktör Mircea Lucescu ile görüşen Brezilyalı yıldız, hafif ağrılarının olmasına rağmen oynamak istediğini söyledi. Kulüp doktorlarıyla görüşen Rumen hoca olumlu yanıt alınca, Sambacı bileğine bandaj yapıp sahaya çıktı. 
     
     Beraberlik takıntısı 
     RUMEN teknik adam, Avrupa’da Galatasaray’ın ardından Beşiktaş’ta da beraberliğe alıştı. Sarı - Kırmızılı kulübün başında sadece geçen yıl Şampiyonlar Ligi’nin ikinci turunda 5 beraberlik alan Lucescu, Beşiktaş’la da hem Sarajevo, hem de Alaves karşısında aynı görüntüyü çizdi. 
     
     Taktik tutmadı 
     ALAVES maçtan önce zemini ıslatarak, sahayı kaygan hale getirmeye çalıştı. İspanyollar’ın bu uygulamayı her lig maçından önce de yaptığı öğrenildi. Ancak ıslak zemin Siyah - Beyazlı takımın hızını kesmedi. 
     
     Serdar faranjit 
     SEZON başından bu yana yakasını sakatlıklardan kurtaramayan Serdar’ın şimdi de faranjit olduğu tespit edildi. Hastalığının artması nedeniyle kadrodan çıkarılan tecrübeli oyuncu, maçı Tümer ile birlikte tribünden izledi. 
     
     Stat boş kaldı 
     ATEŞLİ olduğu iddia edilen Alaves taraftarı dün gece tribünleri boş bıraktı. Öte yandan İspanyol tribününde açılan yasa dışı pankart tepki çekti. TBMM eski Başkanı Hikmet Çetin devreye girerek, emniyet güçlerini uyardı. Bu arada Alaves Kulübü rövanş maçı için Beşiktaş’tan bilet talebinde bulunmadı. 
     
     Tribünde saldırı 
     İSPANYOL taraftarlar maçtan sonra Beşiktaşlı taraftarların bulunduğu tribüne saldırdı. Olaylar sırasında yönetici Kıvanç Oktay’ın oğlu kafasına gelen demir parçası nedeniyle yaralandı. Polislerin, çembere aldıkları taraftarımızı tartakladığı gözlendi. 
     



 SPOR 





























</TEXT>
</DOC>
