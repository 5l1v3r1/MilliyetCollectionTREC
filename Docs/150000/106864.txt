<DOC>
<DOCNO> 106864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/11/guncel/gun08.html </URL>
<DATE> 2002/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbolcular için eskort gerekli mi 
</HEADLINE>
<TEXT>

ÇAPRAZ ATEŞ 
     BELMA AKÇURA 

     Spordan Sorumlu Devlet Bakanı Erdoğan Toprak, Sakaryaspor’un geçirdiği trafik kazasının ardından, futbol kafilelerinin deplasmana polis eskortuyla götürülmesi için İçişleri Bakanlığı’ndan istekte bulundu. Toprak’ın açıklaması, "Kazayı eskort mu, iyi şoför mü önler " sorusunu gündeme getirdi. 
     
     Şenol Güneş Milli Takım Teknik Direktörü 
Eskort çözüm değil      Bu günlük bir çözümdür. Böyle düşünürseniz bütün seyahatlere eskort vermek gerekir ki bu durum da tartışmayı başka bir boyuta taşır. Bu soruna uzun vadede sağlıklı çözümler üretmek gerekir. Bütün yolları iyi yaparsanız sorun kalmaz. Yollar bozuk, şoförler de eğitimsiz olunca bu kazalar olur. Yoksa sadece takımları seyahate götürmek için polis eskortu verirseniz çözüm sağlayamazsınız. Diğer insanlarımız da seyahat ediyor.Biz uyulması gereken kuralları koymuyoruz, koysak bile uymuyoruz.Günlük bir çözümdür, etkilidir, katkısı olur ama o zaman herkese verilsin. Dolayısıyla bu iyi niyetli bir yaklaşımdır. Yapılan doğru bir işe yanlış demek de doğru demek değildir ama daha kesin çözümler gerekir. 
     
     Ahmet Tan Eski TBMM Trafik Kom. Bşk. 
Öncelik çocukların olsun      Futbolcuları taşıyan otobüsün esenliği bakımından polis eskortu elbette eşlik edebilir. Ancak futbolcuların can güvenliği için onlara tanınan bu önceliğin izah edilmesi gereken bir öncelik olduğunu düşünüyorum. Çünkü trafiğe çıkan her yurttaşa, güvenli bir trafik ortamını zaten oluşturmak durumundasınız. İlle öncelik olacaksa, bu sadece ve sadece çocuklarımız için olmalıdır. Toplu taşımdan yararlanan milyonlarca gencimize öncelik sağlanmalıdır. Okullar açılıyor ve servis konusunda güven eksikliği h l sürüyor. Birkaç gün önce iki küçük çocuğumuzun, çocuk koltuğu olmadan seyahat etmeleri yüzünden feci bir şekilde ölmelerinden de h l ders çıkartılmış değil. 
     
     Aydın Ayaydın Eski TBMM Trafik Kom. Üyesi 
Öneriyi destekliyorum      Biz daha önce komisyonda gerek yasa değişiklikleri, gerekse uygulamalara ilişkin trafik kazalarının önlenmesi yönünde çok çarpıcı ve etkili olabilecek önerilerde bulunduk. Ama bizim büyük emeklerle hazırlayıp TBMM’ye sunduğumuz Trafik Araştırmaları Raporu, Meclis Başkanı tarafından Genel Kurul’a getirilip görüşülmedi. Eğer getirilip görüşülürse, bugün şikayet ettiğimiz konular için önerilerimiz olduğu görülür. Örneğin futbolcular için önerilen bu uygulamaya yakın, biz de insanın sigortalanması gibi önerilerde bulunduk. Mevcut yasalarımız son derece eksik. Ancak bunların değiştirilmesi yetmiyor, bir de uygulamada karşı karşıya kaldığımız sorunlar var. Bu nedenle bu öneriyi destekliyorum. 
     
     Sinan Engin Beşiktaş Menajeri 
Çok doğru bir karar      Spordan Sorumlu Devlet Bakanı Erdoğan Toprak’ın bu önerisinin son derece olumlu ve doğru olduğunu düşünüyorum. Hatta geç kalınmış bir karar. Çünkü bu yönde bir kararın daha önce alınması gerektiğine inanıyorum. Şehir içinde motosikletli eskortların eşlik etmesi, şehir dışında ise yol nedeniyle polis arabasının eşlik etmesinin daha kontrollü gitmek açısından yarar sağlayacağına inanıyorum. Böylece otobüsde buna uyar ve bu kazalar da olmaz. Samsunspor, Adanaspor gibi birçok futbol kafilesi bu kazaları atlatmıştır. Bu nedenle bu karara İçişleri Bakanlığı’nın da bir an önce "olur" vermesi gerektiğini düşünüyoruz. 
     



 GÜNCEL 

















</TEXT>
</DOC>
