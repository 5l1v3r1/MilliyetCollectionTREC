<DOC>
<DOCNO> 149183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/11/son/sontur13.html </URL>
<DATE> 2003/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da terör örgütü operasyonunda 1'i kadın 6 kişi yakalandı 
</HEADLINE>
<TEXT>

     İstanbul Emniyet Müdürü Celalettin Cerrah, ''Irak'ta Savaşa Hayır Koordinasyonu''nca geçtiğimiz pazar günü Çağlayan Meydanı'nda düzenlenen ''Savaşa Karşı İstanbul Buluşması'' adlı miting öncesi polise ve özel bir hastaneye saldıran DHKP C terör örgütü üyesi 1'i kadın 6 kişinin yakalandığını açıkladı. 
     Cerrah, İstanbul Terörle Mücadele Şube Müdürlüğü'nde yaptığı açıklamada, Milli İstihbarat Teşkilatı'nın da MİT katılımıyla gerçekleştirilen çalışma sonucu, 6 Nisan 2003 tarihindeki miting öncesi polise ve İstanbul Memorial Hastanesi'ne saldıran gruptan 3 kişinin güvenlik kamerasından teşhis edilerek yakalandıklarını söyledi. 
     Bu kişilerin verdikleri bilgiler doğrultusunda Sefaköy'de bir depoya da operasyon düzenlendiğini ve burada 1'i kadın 3 kişinin daha yakalandığını ifade eden Cerrah, söz konusu depoda yapılan aramalarda da, 1'i otomatik 7 tabanca, bu silahlara ait 150 adet fişek, 1 adet susturucu, 5 adet şarjör, 18 adet 2'şer kilogramlık rulo halinde 36 kilogram toz dinamit, 30 metre saniyeli fitil, 30 adet fünye, 2 adet el telsizi ve 1 adet diz üstü bilgisayar ele geçirildiğini kaydetti. 
     Terör örgütlerine yönelik operasyonların aralıksız süreceğini belirten Cerrah, ''İstanbul Polisi, hiçbir şekilde terör eylemlerine müsaade etmeyecek'' dedi. 
     Yakalanan bu kişilerin ayrıca çeşitli eylemler planladıkları da belirtilirken, gözaltına alınan kadının örgütün sözde Armutlu Bölge Sorumlusu olduğu kaydedildi. 
     





</TEXT>
</DOC>
