<DOC>
<DOCNO> 105633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/04/spor/spo15.html </URL>
<DATE> 2002/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu 
</HEADLINE>
<TEXT>

     İtalya’da transfere devam 
     İTALYA’DA transfer sezonu uzatıldı. Futbol Federasyonu, 31 Ağustos’ta kapanan transferin birinci ve ikinci liglerde 13 Eylül, üçüncü ligde ise 7 Eylül’e kadar devam etmesini kabul etti. Transfer sezonunun uzatılmasıyla, uzun süredir teknik direktör Capello’nun istediği Juventuslu Davids’in de Roma’ya geçmesi bekleniyor. 
     
     Maccabi’ye ret 
     UEFA, İsrail takımlarının güvenlik gerekçesiyle evindeki maçlarını Kıbrıs Rum Kesimi’nde oynamasına ilişkin kararını kaldırması yolunda başvuruda bulunan Maccabi Haifa’nın talebini reddetti. M.Haifa’nın grubunda Manchester United, Bayer Leverkusen ve Olympiakos bulunuyor. 
     
     Inamoto ayın futbolcusu 
     JAPONYA’nın Dünya Kupası’ndaki başarılı orta saha futbolcusu Junichi Inamoto, Asya’da ayın oyuncusu seçildi. Arsenal’den Fulham’a geçen 22 yaşındaki Inamoto, geçtiğimiz haftalarda takımının Intertoto Kupası finalinde karşılaştığı Bologna’ya iki maçta dört gol atarak kalitesini kanıtlamıştı. 
     
     Moldovan milli formayı bıraktı 
     RUMEN golcü Viorel Moldovan, milli takımı bıraktığını açıkladı. Türkiye’de de Fenerbahçe formasını giyen 30 yaşındaki Moldovan, bundan sonra sadece kulübü olan Nantes’a konsantre olmak istediğini belirterek, "Kendimi yaşlı hissetmiyorum. Sadece Nantes’da daha iyi işler yapmak amacındayım" diye konuştu. Moldovan’ın 64 milli maçta 23 golü bulunuyor. 
     
     Güreşçiler İran’a gitti 
     İRAN’IN başkenti Tahran’da yarın başlayacak olan 36. Dünya Büyükler Serbest Güreş Şampiyonası’na katılacak Milli Takım kafilesi dün İran’a gitti. Kafilede şu sporcular yer alıyor Ersin Çetin 55 kilo , Harun Doğan 60 kilo , Mehmet Yozgat 66 kilo , Ahmet Gülhan 74 kilo , Serhat Balcı 84 kilo , Fatih Çakıroğlu 96 kilo ve Aydın Polatçı 120 kilo . n CEM AKYÜZ 
     
     Efes Pilsen Nons’a takıldı 
     YENİ sezon hazırlıklarını İtalya’da sürdüren Efes Pilsen Basketbol Takımı, yaptığı ilk özel maçta Belçika’nın Union Nons takımına 70 - 66 yenildi. Maçın son dakikasına kadar skorda üstün olan Lacivert - Beyazlı takımda Granger 19, Brown ve Golemaç da 14’er sayıyla en skorer isimler oldu. 
     
     Ayhan’dan garanti 
     AVRUPA Şampiyonu Milli atlet Süreyya Ayhan, daha büyük başarılara imza atacağını iddia etti. Antrenörü Yücel Kop ile birlikte Gaziantep Ticaret Odası GTO Başkanı Mehmet Aslan’ı ziyaret eden Süreyya Ayhan, "Sporda başarının anahtarı çalışmaktır. Sürekli çalışıyorum. 6 Eylül’de Berlin’de, 21 Eylül’de ise Madrid’te koşacağım ve yine başarılı olacağım" dedi. 
     
     Renklibay istifa etti 
     GÖZTEPE Teknik Direktörü Ali Osman Renklibay takımının peş peşe aldığı yenilgilerden sonra görevi bıraktığını açıkladı. Sarı - Kırmızılı yöneticilerle dün bir araya Renklibay, eleştiriler nedeniyle göreve devam etmesinin imkansız olduğunu bildirdi. Yönetim, istifayı kabul etti. 
     



 SPOR 






























</TEXT>
</DOC>
