<DOC>
<DOCNO> 106072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/06/son/sondun30.html </URL>
<DATE> 2002/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Hizbullah "Lübnan'ı ABD'ye karşı koruruz" 
</HEADLINE>
<TEXT>

     ABD Dışişleri Bakan Yardımcısı Richard Armitage'ın, Hizbullah örgütünü, ''teröristlerin A takımı'' olarak nitelendirmesinin ardından örgüt, Lübnan'ı herhangi bir ABD tehdidine karşı koruyacağını bildirdi. 
     Örgütten yapılan yazılı açıklamada, ''Amerikan yönetimi, Lübnan'a karşı herhangi bir saldırgan davranışın sonucuna katlanır'' denilerek, ''halklarını korumak için her türlü olasılığa karşılık vermeye hazır oldukları'' belirtildi. 
     Armitage, Hizbullah'ın 11 Eylül terörist saldırılarından sorumlu tutulan El Kaide'den bile tehlikeli olabileceğini söyleyerek, Hizbullah'ı teröristlerin ''A takımı'', El Kaide'yi ise ''B takımı'' olarak nitelemişti. Amerikalı yetkili, bu örgütlerin faaliyetlerine son vereceklerini kaydetmişti. 
     Washington yönetimi, Hizbullah örgütünü, 1983'te Beyrut'ta 241 kişinin öldüğü Amerikan kışlalarına düzenlenen saldırıdan, aynı yıl Amerikan Büyükelçiliği'nin bombalanmasından ve 1975-1990 iç savaşı sırasında Amerikan vatandaşlarının kaçırılmasından sorumlu tutuyor. 
     





</TEXT>
</DOC>
