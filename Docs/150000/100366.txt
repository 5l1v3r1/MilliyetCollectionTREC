<DOC>
<DOCNO> 100366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/06/son/sontur06.html </URL>
<DATE> 2002/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa Ekoloji Federasyonu'nda bir Türk profesör 
</HEADLINE>
<TEXT>

     Avrupa Ekoloji Federasyonu'nda European Ecologıc Federatıon -EEF ilk kez bir Türk profesör, başkan yardımcılığı görevini üstlendi. 
     Ege Üniversitesi EÜ Çevre Sorunları ve Araştırma Merkezi Müdürü Prof. Dr. Ümit Erdem, 27 Temmuz-01 Ağustos arasında İsveç'in Lund kentinde düzenlenen 9. Avrupa Ekoloji Kongresi'nde, Avrupa Ekoloji Federasyonu EEF Başkan Yardımcılığı'na oybirliğiyle seçildiğini bildirdi. 
     Prof. Dr. Ümit Erdem, 1986 yılında kurulan EEF'ye Türkiye'nin 1990 yılında üye olduğunu ve ilk kez bir Türk'ün, başkan yardımcılığı görevine seçildiğini kaydetti. 
     İsveç'te, dünyadaki ekolojik dengeler ile çevre sorunlarının tartışıldığı kongrede, ''insanların sürekli çevreye zarar verdiği, bu nedenle de türlerin çeşitliliğinin azaldığı'' sonucunun ortaya çıktığını kaydeden Prof. Dr. Ümit Erdem, kendisinin de ''Karşıyaka Yeşil Kuşak Projesi''ni sunduğunu belirtti. 
     Prof. Dr. Erdem, kongrenin kapanış konuşmasında ''Başkan Yardımcılığı görevine atanmam, Türkiye'nin, AB'nin içinde olduğunun göstergesidir'' şeklindeki sözlerinin uzun süre alkışlandığını söyledi. 
     10. Avrupa Ekoloji Kongresi'nin de yine ilk kez Türkiye'de, Ege Üniversitesi'nde yapılmasının oybirliğiyle kabul edildiğini kaydeden Erdem, ''Kongrenin ev sahipliği için Fransa, Portekiz ve biz aday olduk. Özellikle Yunanistan Ekoloji Topluluğu'nun büyük desteğiyle, kongreye Türkiye'nin ev sahipliği yapması kararlaştırıldı. 2005 yılında gerçekleştirilecek kongrede, dünyaya hükmedenlerle hükmedilenlerin konumu tartışılacak'' dedi. 
     EÜ Rektörü Prof. Dr. Ülkü Bayındır'ın, kongrenin EÜ'de yapılmasına destek verdiğini dile getiren Prof. Dr. Erdem, Kültür Bakanlığı ile Çevre Bakanlığı'nın da kongreye destek sağlaması gerektiğini bildirdi. 
     





</TEXT>
</DOC>
