<DOC>
<DOCNO> 119205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/16/spor/spo15.html </URL>
<DATE> 2002/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

Hewitt’e Moya vizesi      ÇİN’DEKİ Şangay Masters Tenis Turnuvası’nın flaş ismi Carlos Moya, Albert Costa’yı 7-6, 3-6 ve 6-4’lük setlerle 2-1 yenerek üst üste 3. maçını da kazandı. Kırmızı grubu lider bitiren İspanyol raketin Costa’yı devirmesiyle Lleyton Hewitt de yarı finale yükseldi. Hewitt, sarı grubun lideri İsviçreli Roger Federer, Moya ise vatandaşı Ferrero ile yarı final mücadelesi yapacak. 
     
Osaka ipi göğüsledi      DÜNYA Atletizm Şampiyonası 2007 yılında Japonya’nın Osaka kentinde yapılacak. Uluslarası Atletizm Federasyonu IAAF organizasyonun ev sahipliğinin Osaka’ya verildiğini ifade etti. IAAF Başkanı Lamine Diack, "Osaka bize çok etkileyici bir proje sundu" dedi. 50 bin kişilik Nagai Stadyumu’nda yapılacak şampiyona 24 Ağustos - 2 Eylül tarihleri arasında düzenlenecek. 
     
Okan’ın iddiası      LİGDE attığı 10 golle krallık yarışında ilk sırada yer alan Bursasporlu Okan Yılmaz, üç İspanyol kulübünden transfer teklifi aldığını söyledi. Genç oyuncu, " Maç kasetlerini gönderdik. Sanıyorum Elazığ maçında beni izleyecekler. Gelecek ay görüşmeler başlar" dedi. Okan iki sezon önce Fransız Marsilya’nın kapısından dönmüştü. 
     
Kurtar umutlu      LİGİN dibinden kurtulma mücadelesi veren Kocaelispor, dün zorlu Malatyaspor maçı için bu şehre gitti. Teknik Direktör Güvenç Kurtar, Ankaragücü ve Denizlispor galibiyetleriyle stresten kurtulduklarına işaret ederek, "Malatya’yı yenersek son sıradan kurtuluruz" dedi. Takımda Capone’nin de iyileştiği açıklanırken, yönetim galibiyet primini toplam 60 milyar lira olarak belirledi. 
     
Samsun şokta      ELAZIĞSPOR maçı öncesi golcü Sinan’dan sonra kaptan Ercan’ın da sakatlanması Samsunspor’u sıkıntıya soktu. Sağ ayağına darbe alan Ercan’ın durumunun ciddi olduğu, yarın oynamasının şüpheli olduğu bildirildi. 
     
Kupa programı belli oldu      TÜRKİYE Kupası 2. Kademe maçlarının programı belli oldu. Futbol Federasyonu’ndan yapılan açıklamaya göre 3 ve 4 Aralık tarihinde oynanacak 2. kademe maçları saat 19.00’da yapılacak Konyaspor-Fenerbahçe karşılaşması dışında, saat 13.00’te başlayacak. 
     
Bahisler Liverpool’a      İNGİLTERE kaynaklı müşterek bahislerde, UEFA Kupası şampiyonluğu için en büyük şans Liverpool takımına verildi. Liverpool’un şampiyonluğuna 1’e 6 veren bahisçiler, Celta Vigo’ya 2’ye 15 şans tanıdılar. Denizlispor’a hiç şans vermeyen müşterek bahisçiler, Beşiktaş’a, Auxerre, Celtic Glasgow, Panathinaikos ve Stuttgart ile birlikte 1’e 28 oran verdi. 
     
Boksörlere ceza      NİSAN ayındaki Uluslararası Ahmet Cömert Boks Turnuvası için kamp yapılan otelde, yemek servisinin geç yapıldığını ileri sürerek kavga çıkaran milli boksörler Halil İbrahim Turan ile Gökhan Acar’a 20’şer gün müsabakalardan men cezası verildi. GSGM Ceza Kurulu, Baş antrenör Kemal Sonuner ile olayları engellemeyen Antrenör Alparslan Yıldırım’a ise ihtar cezası verdi. 
     
2.Lig’de bugün      A Kategorisi 
     12.00 Sivasspor - Konyaspor 
     13.30 İzmirspor - Vestel Manisa 
     



 SPOR 




























</TEXT>
</DOC>
