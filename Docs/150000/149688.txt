<DOC>
<DOCNO> 149688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/14/son/sondun03.html </URL>
<DATE> 2003/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarihin en büyük borç ötelemesi Irak'ın borcu Arjantin'den çok... 
</HEADLINE>
<TEXT>

     Irak'ın, Körfez Savaşı'ndan bu yana birikmiş borçlarının 200 ila 300 milyar dolar olduğu bildirildi. 
     Amerikan Time dergisi son sayısında, yılda en fazla 15 milyar dolarlık petrol üretebilen Irak'ın bu borcu ancak 20 yılda ödeyebileceğine dikkati çekti. 
     Bush yönetimi, savaştan sonra ülkenin petrol geliriyle Irak'ın yeniden onarılmasını planlıyor. 
     Tıme, Irak'ın petrol satışlarının hala BM Güvenlik Konseyi'nin iznine tabii olduğunu hatırlatarak, Konsey'in daimi üyeleri olan ABD ve İngiltere, Rusya, Fransa ve Çin arasında, Irak savaşından ötürü ciddi anlaşmazlık bulunduğunu bildirdi. 
     
     TARİHİN EN BÜYÜK BORÇ ÖTELEMESİ 
     Irak'ın borç açısından Arjantin'den daha kötü durumda olduğuna işaret eden Time, ''Irak'ın ayakları üzerinde durabilmesi için, tarihin en büyük borç ötelemesine gidilmesi gerektiğinin'' altını çizdi. 
     Dergi Bush yönetiminin, Irak'tan alacağı bulunan Fransa, Rusya ve Almanya'nın yanı sıra bazı Arap ülkelerini, borcun çevrilebilmesi konusunda ikna etmeye çalıştığını yazdı. 
     ABD Savunma Bakan Yardımıcısı Paul Wolfowitz, alacaklı ülkelere Irak'ın borcundan indirim yapmaları ya da borcu silmeleri çağrısında bulunurken, Bush yönetiminin aynı öneriyi Washington'da toplanan G-7'lere götürdüğü kaydedildi. 
     Time, ABD önderliğindeki savaşa uzun süre direnen Avrupa ve Arap ülkelerinin, Irak'ın borçlarının affedilmesi ya da ertelenmesine yanaşıp yanaşmayacaklarının bilinmediğine işaret etti. 
     
     ÖTELEMEYE KARŞILIK MÜTEAHHİTLİK 
     Dergiye açıklamada bulunan Goldman Sachs finans kuruluşu başkanı Robert Hormats, ''Fransa, Almanya ve Rusya'nın borç ötelemesini kabul etseler bile buna karşılık Irak'ın inşasında kendilerine müteahhitlik hizmetlerinden pay verilmesini isteyeceklerine kesin gözüyle bakıldığını'' ifade etti. 
     ABD, milyarlarca dolar tutarındaki bu mukaveleleri sadece Amerikan firmalarına dağıtmayı planlıyor. 
     Time, borç ertelemesi konusunda ABD ile Avrupa ülkeleri arasında anlaşma sağlanamadığı takdirde faturanın Amerikan vergi mükellefine çıkacağına da dikkati çekti. 
     





</TEXT>
</DOC>
