<DOC>
<DOCNO> 138244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/21/son/sonspo18.html </URL>
<DATE> 2003/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş, tam kadro ile mücadele edemedi... 
</HEADLINE>
<TEXT>

     UEFA Kupası'nda bu sezon 4. tura kadar çıkma başarısı gösteren Beşiktaş, kupada şimdiye dek bir türlü tam kadro mücadele edemedi. 
     Siyah-beyazlılar, kupada cezalı futbolcuları olması nedeniyle yaptığı bütün maçlara eksik çıktı. 
     Tümer, Nouma, Pancu ve İlhan Mansız cezaları nedeniyle bu sezon UEFA Kupası'nda takımlarını eksik bıraktı. 
     Cezalı futbolculardan Tümer, Samsunspor'da forma giydiği dönemlerde takımının Avrupa kupalarında yaptığı maçta aldığı 4 maç ceza nedeniyle Beşiktaş'ın UEFA Kupası'nda yaptığı ilk 4 maçta forma giyememişti. Tümer, siyah-beyazlı takımın 1. turda Bosna Hersek'in FK Sarajevo ve 2. turda da İspanya'nın Alaves takımlarıyla oynadığı karşılaşmalarda takımını yalnız bıraktı. 
     Cezalı oyunculardan Nouma ise 2 sezon önce Beşiktaş'ta oynadığı sırada aldığı ceza nedeniyle takımının 1. tur ilk maçında FK Sarajevo ile yaptığı karşılaşmada forma giymedi. 
     
     İLHAN MANSIZ VE PANCU DA YALNIZ BIRAKTI 
     Beşiktaş'ın başarılı golcülerinden İlhan Mansız ise bu sezon aldığı cezayla Avrupa kupalarında takımından uzak kaldı. 
     Siyah-beyazlı ekibin 2. turda Alaves ile yaptığı rövanş maçında kırmızı kart gören ve 3 maç ceza alan İlhan, Beşiktaş'ın 3. turda Dinamo Kiev ile yaptığı 2 maçta ve son olarak 4. turda Slavia Prag ile oynadığı ilk karşılaşmada oynamayarak, cezasını doldurdu. 
     Bu arada Beşiktaş'ın Rumen futbolcusu Pancu da Alaves ve Dinamo Kiev maçlarında üst üste gördüğü sarı kartlar sonrası cezalı duruma düşmüştü. Pancu, 1 maçlık cezası nedeniyle takımının Dinamo Kiev ile yaptığı rövanş maçında oynamadı. 
     
     ŞİMDİ DE ZAGO 
     Beşiktaş'ta Tümer, Nouma, Pancu ve son olarak İlhan Mansız'ın cezasının bitmesi sevinci yaşanırken, bu sefer de Slavia Prag maçında kırmızı kart gören ve cezalı duruma düşen Zago'nun yokluğu üzüntü yarattı. 
     Siyah-beyazlı takımın Brezilyalı oyuncusu, ilk yarıda gördüğü sarı kart sonrası ikinci yarının son anlarında direkt gördüğü kırmızı kartla cezalı duruma düştü. 
     





</TEXT>
</DOC>
