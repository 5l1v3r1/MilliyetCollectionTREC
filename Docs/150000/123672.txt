<DOC>
<DOCNO> 123672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/10/spor/spo06.html </URL>
<DATE> 2002/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
SAVAŞ VE BARIŞ 
</HEADLINE>
<TEXT>

Yunan Etnospor dergisinin araştırmasına katılan 14 milli futbolcumuz, 2008’in dostluk getireceğinden söz ederken, 9 Yunanlı oyuncu ise ortaklığa karşı çıktı 
     YORGO KIRBAKİ 

     Türk ve Yunan hükümetleri, 2008 Avrupa Futbol Şampiyonası’nın ortaklaşa düzenlenmesi için yoğun çaba sarfederken, Yunanlı futbolcular, verdikleri demeçlerle darbe vurmaya devam ediyorlar. Yunan Etnospor dergisinin araştırmasında soruları yanıtlayan milli futbolcularımızın tümü kardeşlik ve dostluktan söz ederken, 9 Yunanlı milli , ortaklığa karşı olduklarını söylediler. 
     
TÜRKLER DİYOR Kİ      OKAN "Halkların yakınlaşması, futbol sahalarımızda kardeşlik tohumlarının ekilmesi için kaçırılmaz bir fırsat.." 
     RÜŞTÜ "Yunan basınının, Dünya Kupası’ndaki başarısı için, bizi övdüğünü duyduk. Herşey karşılıklı olmalı. Türk basını da, Yunanlı sporcuların başarılarına yer vermeli." 
     HASAN ŞAŞ "Spor dostlukların kurulmasına yardımcı olur. " 
     ALPAY "Ortak organizasyon, anlaşmazlıkların halledilmesi için samimi bir diyalog yolunu açacaktır.." 
     İLHAN MANSIZ "İnsanları birleştiren her ideolojiyi destekliyorum. İki halk arasındaki bağlar, her geçen gün güçleniyor. " 
     ARİF "İki halk arasında oluşturulan dostluğun devam etmesini ve Allah’ın yardımı ile 2008’i birlikte düzenlememizi dilerim." 
     ÜMİT DAVALA "2008 barış ve dostluk içinde aynı hedefe doğru yürümemizi sağlayacaktır." 
     TUGAY "Ortaklık dostluğa büyük katkıda bulunacaktır. Elimize bir kalem alıp, anlaşmazlıkların üzerini çizelim. " 
     TAYFUR "İki ülke de bir dostluk organizasyonu düzenlemeye hazırdır." 
     BÜLENT KORKMAZ "Spor sadece dostluğu değil kardeşliği de getirir. " 
     SERHAT "Ortak organizasyon Türk - Yunan ilişkilerine olumlu bir ivme kazandıracak." 
     HAKAN ÜNSAL "Bizi ayıran sorunların ne kadar suni olduğunu görmemiz için 2008 büyük bir fırsat." 
     ÖMER "Ortak organizsyon ilişkilerin gelişmesine daha da yardımcı olacaktır." 
     ERGÜN "Barış, dostluk ve kardeşlik içinde yaşamamız gerekir. 2008’den başlayalım. " 
     
YUNANLILAR DİYOR Kİ      FİSSAS Panatinaikos "Fenerbahçe ile İstanbul’da oynadığımız maçtan önce, 2008’i birlikte düzenlememizin, iki ülkenin de hayrına olacağına inanıyordum. Ama İstanbul’da gördüklerimden sonra farklı düşünüyorum.." 
     GUMAS Panatinaikos "Ortak organizasyonu bazen olumlu bazen de olumsuz görüyorum. Yunanlılar’ın çoğunluğunun, bu organizasyonu istememesini anlayışla karşılıyorum.." 
     NİKOPOLİDİS Panatinaikos "Ütopyaya kapılmayalım. Bunca yılın açtığı yaralar, Avrupa Şampiyonası’nın süreceği 1 ay içinde hiç kapanır mı Spor, siyasi çıkarlara alet ediliyor. " 
     TSARTAS AEK "Daha önceleri, bizleri Türkler’den ayıran şeylerin, geçmişte kalmasına yardımcı olacağına inandığımdan, ortak organizasyonu destekliyordum. Ancak Fenerbahçe - Panathinaikos maçından sonra, komşularımızla aramızda ne köy ne de kasaba olacağına kanaat getirdim." 
     HARİSTEAS Werder "Ortak organizasyona karşıyım. Geçmişte yaşananları unutamayız. Futbolun saflığına, temizliğine siyasi çıkarlar karıştırıldı. Ortak organizasyon için tüm umutlar Şükrü Saraçoğlu’ndaki maçta yıkıldı." 
     YİANNAKOPULOS Olympiakos "Türkler’le bizi ayıran çok şey var. Yunan halkı Türkiye ile ortak bir organizasyona hazır değil." 
     AMANATİDİS Stuttgart "Komşularımız hiç de iyi örnekler vermediler. İşte Fenerbahçe - Panatinaikos maçı. Ben de 2001 Kasım’ında, ümit milli takımında oynarken, Kocaeli’nde bazı üzücü olaylara tanık oldum." 
     YEORGİADİS PAOK "Aramızda farklı ilişkiler istiyorsak önce Kıbrıs sorunu çözümlenmelidir. Kıbrıs çözülürse o zaman 2008 de olur." 
     
"Türkler’le savaşırım"      YİASEMAKİS YASUMİS PAOK - Kıbrıslı Rum 
     "Yunanistan’ın, Türkiye ile böyle bir işe kalkışmasına aklım ermiyor. Ailem, evini terk etmemekte ısrarlı ve Karpaz’da oturuyor. Babaannem, Kıbrıslı Türkler’in iyi insanlar olduklarını söylerdi. Sorunları yaratanlar, Türkiye’den gelen göçmenler. Onlara güven olmaz. Bir Türk ile asla dost olmam. İşgal altındaki topraklarımızın kurtarılması için seve seve ön cephede savaşırdım." 
     



 SPOR 


























</TEXT>
</DOC>
