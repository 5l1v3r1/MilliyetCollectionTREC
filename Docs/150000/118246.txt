<DOC>
<DOCNO> 118246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/11/son/soneko06.html </URL>
<DATE> 2002/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine, yarın 84 gün vadeli bono ihalesi düzenleyecek... 
</HEADLINE>
<TEXT>

     Hazine Müsteşarlığı, değişken faiz ödemeli senetlerin kupon faizlerinin belirlenmesi amacıyla, yarın düzenleyeceği 3 ay vadeli referans bono ihalesinde, vadeyi Kurban Bayramı tatili nedeniyle 84 güne indirdi. 
     Hazine Müsteşarlığı'ndan yapılan açıklamada, söz konusu ihalenin 13 Kasım 2002 valör tarihli ve 91 gün vade ile yapılması durumunda, itfa tarihinin 12 Şubat 2003 Kurban Kayramı tatiline isabet ettiği, bu nedenle, söz konusu ihalenin, 12 Kasım 2002 tarihinde 13 Kasım 2002 valör ve 5 Şubat 2003 itfa tarihli 84 günlük olarak yapılmasına karar verildiği kaydedildi. 
     Söz konusu referans bono ihalesinde oluşacak faiz, 12 Şubat 2003 tarihli değişken faizli devlet tahvillerinin kupon hesaplamasında dikkate alınacak ve kupon süreleri 91 gün olduğu için, kupon ödemesinde dikkate alınacak faizi belirlemek için ihalede 84 gün için oluşan dönem faizi 91 güne çekilecek. 
     Açıklamada, ayrıca, 14 Mayıs 2003 tarihinde yapılacak olan kupon ödemesi için dikkate alınacak olan 3 aylık referans bono ihalesinin, 98 günlük yapılmak durumunda olacağı için aynı yöntemle faizin 91 gün için belirleneceği ifade edildi. 
     





</TEXT>
</DOC>
