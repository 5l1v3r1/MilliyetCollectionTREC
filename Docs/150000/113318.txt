<DOC>
<DOCNO> 113318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/16/son/sontur05.html </URL>
<DATE> 2002/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
De Soto, Kıbrıs'ta anlaşma konusunda iyimser 
</HEADLINE>
<TEXT>

     BM Genel Sekreteri Kofi Annan'ın Kıbrıs Özel Temsilcisi Alvaro De Soto, Kopenhag Zirvesi'nden önce Kıbrıs'ta bir anlaşmaya ulaşılabileceğine inandığını belirterek "Herkesin bu yönde işbirliği içinde olması gerekir" dedi. 
     Ankara'da görüşmeler yapmak üzere Türkiye'ye gelen De Soto, daha önce Türkiye Dışişleri Bakanlığı temsilcileri ile görüşmelerinin olduğunu ve bu görüşmeler sonucu tekrar Türkiye'ye gelmeye karar verdiğini söyledi. "Beklenmeyen bir ziyaret değil" diyen De Soto, taraflarla sürekli iletişim içinde olmak istediklerini, önümüzdeki haftalarda daha sık Türkiye'ye geleceğini bildirdi. 
     Bir soru üzerine, Kıbrıs'ta anlaşmaya Kopenhag Zirvesi'nden önce ulaşılabileceğine inandığını ifade eden De Soto, "Bunun bu şekilde ilerlemesi gerekiyor. Genel Sekreter'in istekleri de bu yönde. Öyle umut ediyoruz ki, herkesin bu yönde işbirliği içinde olması gerekir. Bu nedenle Kopenhag Zirvesi öncesine konsantre olmamız gerekiyor" diye konuştu. 
     Anlaşmanın koşullarının sorulması üzerine De Soto, ayrıntılarına girmek istemediğini söyledi. De Soto, şu andaki durumuma ilişkin de şu değerlendirmeyi yaptı 
     "Bir fırsat olduğunu düşünüyorum ve bu fırsatın değerlendirilmesini umut ediyorum. Tabii ki, bunun herkesin çıkarına olacağını düşünüyorum. Özellikle de egemenlik sorununun çözülmesi herkesin çıkarına olacaktır. Aynı zamanda bir anlaşmaya varılabileceğini inanıyoruz. Böylesi bir anlaşma herkesin çıkarına ve amaçlarına uygun olacaktır." 
     





</TEXT>
</DOC>
