<DOC>
<DOCNO> 123808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/10/son/sontur19.html </URL>
<DATE> 2002/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkan Şoray ve Kadir İnanır 24 yıl sonra aynı filmde... 
</HEADLINE>
<TEXT>

     Türk sinemasının usta oyuncuları Türkan Şoray ve Kadir İnanır, 24 yıl aradan sonra aynı filmde buluşacaklar. 
     Yusuf Kurçenli'nin yöneteceği ''Gönderilmemiş Mektuplar'' adlı filmin çekimlerine, 18 Aralık'ta Amasra'da başlanacak. 
     Filmin tanıtımı nedeniyle Beşiktaş'taki İmaj Stüdyoları'nda düzenlenen basın toplantısında konuşan Türkan Şoray, 6-7 yıldır bir sinema filminde rol almadığını belirterek, bu nedenle çok heyecanlı olduğunu ifade etti. 
     Birlikte pek çok film çevirdikleri Kadir İnanır'la ara sıra biraraya gelip yine bir film yapma arzularını dile getirdiklerini anlatan Şoray, ''Şuna inanıyorum ki yıllardır izleyicimiz bizden özlediği filmi bekliyor. Ve biz senelerdir hep bu arzu içindeydik. Bu film, belki yıllardır aradığımız senaryo'' diye konuştu. 
     Filmin konusunu çok etkileyici bulduğunu belirten Şoray, ''İnanıyorum ki, sinemalar önünde kuyruklar olacak. Biz de izleyiciyi çok özledik, sinema izleyicisi de bizi çok özledi'' dedi. 
     Kadir İnanır da, rolünün çok dikkat isteyen ağır bir rol olduğunu belirterek, ''Ama başarırsam çok önemli olacak'' ifadesini kullandı. 
     Yusuf Kurçenli ise bir aşk hikayesini anlatacağını belirttiği film hakkında, ''Bu film son derece mütevazı ve bu nedenle de iddialı olacak'' görüşünü dile getirdi. 
     Filmin yapımcısı Nesteren Davutoğlu da, filmin uzun yıllar unutulmayacağını ve bir ''aşk filmi klasiği'' olacağını düşündüğünü belirtti. 
     
     İNANIR VE ŞORAY'A AŞK SORUSU 
     Basın mensuplarının, İnanır ve Şoray'a, ''çevirdikleri aşk filmleri döneminde aralarında bir aşk yaşanıp yaşanmadığını'' sormaları üzerine Şoray, gülümsemekle yetindi. Her iki sanatçının da soru karşısında sessiz kalması nedeniyle Kurçenli, ''Bu soruya ben yanıt vereyim'' diye espri yaptı. 
     Filmin ismini hatırlatan bir gazetecinin, ''Hiç göndermediğiniz mektuplarınız var mı '' şeklindeki sorusuna Şoray, ''Evet, pek çok'' yanıtını verdi. 
     İnanır da, ''çekimlerin Amasra'da yapılmasının kendisi için özel bir önemi olup olmadığının'' sorulması üzerine, ''Kahvaltıda bile balık yiyeceğim'' dedi. 
     





</TEXT>
</DOC>
