<DOC>
<DOCNO> 133905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/29/son/sonspo08.html </URL>
<DATE> 2003/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Zago Fenerbahçe maçını kazanmak için elimizden geleni yapacağız. 
</HEADLINE>
<TEXT>

     Beşiktaş'ın savunma oyuncusu Carlos Antonio Zago, Fenerbahçe ile yapacakları derbi maçı kazanmak için ellerinden geleni yapacaklarını söyledi. 
     Işık Sigorta tarafından düzenlenen ''11 Altın Adam'' yarışmasına konuk olarak katılan Brezilyalı futbolcu, öncelikle centilmence geçecek bir maç dileğinde bulunurken, ''Gönlüm elbette ki Beşiktaş'ın kazanmasından yana. Fenerbahçe'ye de şans diliyorum'' dedi. 
     Zago, savunmada uyumlu bir görüntü çizdikleri Ronaldo'nun derbi maçta oynayamayacağının hatırlatılması üzerine de, ''İlk kez Ronaldo'suz oynamayacağım. Elimizden geleni yapacağız'' diye konuştu. 
     Carlos Antonio Zago ayrıca, sarı kart cezası nedeniyle Fenerbahçe maçında forma giyemeyecek Ronaldo'nun geçen sezon Beşiktaş'ın 2-1 kazanarak, sarı-lacivertli takımın Kadıköy'deki 24 maçlık galibiyet serisine son verdiği maçta attığı golleri hatırlatarak, ''O'nun geçen sezon yaptığını, bir hemşehrisi olarak bu kez ben yapmak istiyorum'' diye espri yaptı. 
     
     ''TÜRK FUTBOLU İTALYA'DAN İLERİDE'' 

     Siyah-beyazlı takıma İtalya Ligi takımlarından AS Roma'dan transfer olan Zago, günümüzde Türk futbolunun İtalyan futbolundan daha ileride olduğunu kaydetti. 
     Brezilyalı futbolcu, bir soru üzerine, 2 ülke futbolunu karşılaştırırken, şu ifadeleri kullandı 
     ''Bence Türk futbolu şu anda İtalya'dan çok daha ileride. İtalya'da eski futbol mantalitesi kalmadı. Son Dünya Kupası'nda bu durum belli oldu. Türkiye'deki organizasyonlar, kulüp yönetimleri ve hakemler, İtalyan futbolundan çok daha ileride.'' İstanbul'da çok mutlu günler geçirdiğini ve uzun yıllar daha Türkiye'de kalmak istediğini kaydeden Zago, en kısa sürede Türkçe öğrenmek amacında olduğunu bildirdi. 
     
     YILDIRIM'A WASHINGTON'U SORDU 

     Zago, toplantıya kendisi gibi konuk olarak katılan Fenerbahçe Kulübü Başkanı Aziz Yıldırım'a, kalp rahatsızlığı nedeniyle takımından ayrı kalan vatandaşı Washington'un sağlık durumunu sordu. 
     Yıldırım, tedavisi süren Brezilyalı futbolcunun ülkesindeki doktorlardan futbol oynayabilir yönünde sağlık raporları aldığını, ancak kendilerinin ABD'den rapor istediğini söyledi. Washington'un 15 gün içinde ABD'de sağlık kontrolünden geçeceğini kaydeden Yıldırım, raporların iyi çıkması durumunda Washington'un Fenerbahçe'de oynamayı sürdüreceğini kaydetti. 
     
     ÖDÜLÜNÜ ALDI 

     Geceye eşi Sonya ile birlikte katılan Zago, Işık Sigorta tarafından düzenlenen ''11 Altın Adam'' yarışmasında ekim ayının altın adamı ödülünü aldı. 
     Bu arada Zago, Yıldırım ve sarı-lacivertli kulübün asbaşkanı Murat Özaydınlı, derbi maç öncesi birbirlerine başarı dileğinde bulundu. 
     Diğer yandan, jüri toplantısına katılan konuklar arasında yer alan İstanbul Olimpiyat Oyunları Hazırlık ve Düzenleme Kurulu İOOHDK Genel Direktörü Yalçın Aksoy da, Atatürk Olimpiyat Stadı'nın yol sorunu hakkında gazetecileri bilgilendirdi. 

     
</TEXT>
</DOC>
