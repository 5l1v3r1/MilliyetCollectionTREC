<DOC>
<DOCNO> 103599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/23/son/sontur02.html </URL>
<DATE> 2002/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İki kavak ağacını kesen köylüye iki yıl hapis... 
</HEADLINE>
<TEXT>

     Bolu'da bahçesinde bulunan iki kavak ağacını kendisine ev yapmak için kesen köylü, iki yıl hapis ve 1 milyar 600 milyon lira para cezasına çarptırıldı. 
     Bolu Asliye Ceza Mahkemesi'nde, Kındıra Köyü Ericek Mahallesi'nde oturan Emin Yılmaz'ın geçen yıl kendisine yeni ev yaparken inşaat için iki kavağı kesmesiyle ilgili davanın karar duruşması yapıldı. 
     Bir yıldır devam eden davanın karar duruşmasında konuşan Yılmaz, ''Geçen yıl kendi tapulu bahçemde bulunan kavak ağaçlarını inşaatta kullanmak için kestim. Köylülerin şikayeti üzerine Orman Bölge Müdürlüğü kamu malına zarar vermekten bana dava açtı. Bahçedeki kavak ağaçlarının Orman İşletme Müdürlüğüne ait olduğunu bilmiyordum'' dedi. 
     Mahkeme, hakkında kamu malına zarar vermekten dava açılan Emin Yılmaz'ı 2 yıl hapis ve 1 milyar 600 milyon lira para cezasına çarptırdı. Tutuksuz olarak yargılanan Yılmaz, mahkemenin kararından sonra jandarma ekipleri tarafından cezaevine götürüldü. 
     





</TEXT>
</DOC>
