<DOC>
<DOCNO> 129471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/08/son/sondun09.html </URL>
<DATE> 2003/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Laura Bush "Kocam hergün kızları arayıp onları sevdiğini söylüyor" 
</HEADLINE>
<TEXT>

     ABD Başkanı George Bush'un eşi Laura Bush, eşinin, Beyaz Saray'daki hayat ne kadar stresli olursa olsun, ''kalben romantik ve ailesine bağlı'' bir adam olduğunu söyledi. 
     Laura Bush, bu sözleri Good Housekeeping adlı dergiye verdiği ve gelecek hafta yayımlanması beklenen demeçte kullandı. 
     Kocasıyla özel geçirdikleri en iyi zamanların, Texas Crawford'daki çiftlikte olduğunu da kaydeden Bayan Bush, ''Akşam yemeğinden önce çiftlikte dolaşmayı seviyoruz. George, kendisinin de söylediği gibi, güneşlikli bir kovboy. Yani, kamyonet kullanan bir kovboy. Nehir yatağına iniyoruz. Bunu hemen her gün yapıyoruz'' dedi. 
     Pek çok Amerikalının şaşırabileceğini, ancak Başkan ile kendisinin, hangi krizle baş ediyor olurlarsa olsunlar, ikiz kızları Jenna ve Barbara ile her gün telefonda konuştuklarını belirten Laura Bush, ''Ya biz arıyoruz ya da onlar. Bazen biz sadece telesekretere konuşuyoruz. Başkan Bush aradığında genellikle, 'Sadece sizi sevdiğimi söylemek için arıyorum' diyor ve 'Sizi seviyorum' mesajını bırakıyor'' ifadesini kullandı. 
     Bayan Bush, 21 yaşını dolduran Jenna ve Barbara'nın, okulu bitirdikten sonra ''Amerika için öğret'' adlı programa katılacaklarını ve fakir bölgelerde iki yıl çocuklara öğretmenlik yapacaklarını söyledi. 
     Özel hayatlarına yönelik ilgi yüzünden bunaldığını itiraf eden Bayan Bush, kocası ve ailesinin her fırsatta basında eleştirilmesi ve bazı köşe yazarlarının bunda çok ileri gitmesi nedeniyle, bazı köşe yazarlarını okumayı tamamen kestiğini belirtti. 
     Laura Bush, ''Her şeyi okumuyorum. Eğer bir yazar ya da köşe yazarının hiçbir zaman kocam hakkında iyi bir şey yazmayacağını biliyorsam, onun köşesini okumuyorum'' dedi. 
     Bayan Bush, milyonlarca Amerikalı gibi, kilo verme konusunda geçen yılbaşında kendi kendine verdiği sözü tutmakta başarılı olamadığını, ancak düzenli egzersiz yaptığını ve kocasından aldığı öneriler doğrultusunda, haftada iki kez ağırlık çalışmaya başladığını söyledi. Laura Bush, ''Ağırlık çalışmaya başladığımdan bu yana daha güçlüyüm. Ancak hiç kilo kaybetmedim. Belki 1-1,5 kilo vermişimdir'' diye konuştu. 
     





</TEXT>
</DOC>
