<DOC>
<DOCNO> 109773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/26/son/sontur25.html </URL>
<DATE> 2002/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Muhasebeciler Sibel Can'a çok kızdı 
</HEADLINE>
<TEXT>

     İstanbul Serbest Muhasebeci Mali Müşavirler Odası İSMMMO Başkanı Yahya Arıkan, vergi kaçakçılığı suçundan 15 ay hapis cezasına çarptırılan Sibel Can'ın, kullanılan sahte fatura nedeniyle ''asıl suçlunun muhasebecisi olduğu'' biçimindeki açıklamasına tepki göstererek, ''Sibel Can, muhasebe camiasından özür dilemeli'' dedi. 
     Arıkan yaptığı yazılı açıklamada, Türkiye'deki mevzuata göre sahte faturaların sorumlusunun muhasebeciler değil, şirket sahipleri olduğuna dikkat çekerek, ''Şirket sahiplerinin bilgisi dışında sahte faturaların kullanılması söz konusu olamaz. Bu nedenle de adalet önüne çıkarılan kişi muhasebeci değil, Sibel Can olmuştur'' dedi. 
     ''Eğer şikayetinde samimi ve haklı olsaydı, gerek inceleme elemanları, gerekse Sibel Can'ın bugüne kadar İSMMMO'ya muhasebeci hakkında şikayette bulunması gerekirdi'' diyen Yahya Arıkan, kendilerine gelen bir şikayet olmadığını bildirdi. 
     Arıkan, ''Sayın Sibel Can, mahkemenin verdiği karar sonrasında kendisini korumak için suçu muhasebecinin üstüne atmaktadır. İSMMMO olarak bu yanlış tutumu nedeniyle sayın Sibel Can'ı kınıyoruz. Sibel Can, kamuoyu önünde muhasebe camiasından özür dilemelidir'' dedi. 
     





</TEXT>
</DOC>
