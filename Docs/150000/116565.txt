<DOC>
<DOCNO> 116565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/02/son/soneko10.html </URL>
<DATE> 2002/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kriz tüketim alışkanlıklarını değiştirmedi... 
</HEADLINE>
<TEXT>

     Anadolu Üniversitesi A.Ü İktisadi ve İdari Bilimler Fakültesi İİBF öğretim üyeleri Prof. Dr. Nuri Çalık ve Yard. Doç. Dr. Figen Ersoy'un ekonomik krizin tüketicilerin üzerindeki etkisini araştıran anket çalışması ilginç sonuçlar ortaya çıkardı. 
     Çalışmada, tüketicilerin, ekonomik krize karşın tüketim alışkanlıklarını değiştirmedikleri ve sahip oldukları statüden vazgeçmeye yanaşmadıkları belirlendi. Krizin insanlar üzerindeki en önemli etkisi ise içki ve sigara tüketiminin artması oldu. 
     Prof. Dr. Nuri Çalık, A.A muhabirine yaptığı açıklamada, ''Ekonomik Kriz Sonrasında Karşılaşılan Durgunluk Ortamında Tüketicilerin Ürün ve Marka Tercihlerinde Oluşan Değişmeler'' adı altındaki anket çalışmasını Eskişehir'de 2 bin 500 örneklem kullanarak yaptıklarını belirterek, anketin gizli kalmış tüketim davranışlarını ortaya çıkardığını söyledi. 
     Kriz sonrası insanların sanıldığı gibi tüketim alışkanlıklarından çok fazla ödün vermediklerini belirten Prof. Dr. Çalık, ''Kişiler, gelirlerin azalmasına rağmen her zaman kullandıkları ürünlerinden vazgeçmiyorlar ama uzun vadeli borçlanabiliyorlar. Araştırma sonuçları 2003 yılının ilk ayında kesinlik kazanacak'' dedi. 
     
     KREDİ KARTINA TALEP ARTTI 
     Yrd. Doç. Dr. Figen Ersoy da, çalışmayı uluslararası düzeye çıkarmaya ve bilimsel katkı sağlamaya çalıştıklarını ifade ederek, krizden etkilenen insanların, sosyal statülerinden vazgeçmemek için ''yeni otomobil, yurtdışı seyahatleri'' gibi statülerini sağlayan ürünlerden ödün vermediklerinin, buna bağlı olarak da kredi kartı pazarının büyüdüğüne dikkati çekti. 
     Araştırma sonuçlarının içki ve sigara tüketimindeki artışı göstermesiyle de bir başka çarpıcı gerçeğin ortaya çıkardığını anlatan Yrd. Doç. Dr. Ersoy, şunları söyledi 
     ''Bu gerçek, toplumsal ve bireysel çöküntüyü ortaya koyuyor. Bazı tüketiciler birkaç basamak indi. İşte biz bu merdiven basamaklarından iniş nedenlerini araştırıyoruz. Ama bu anket sonuçlarını sadece pazarlama açısından değerlendirebiliyoruz. Bu noktada sosyal bilimcilere, psikologlara ve sosyologlara bu anketi her açıdan inceleme çağrısını yapıyoruz.'' 
     





</TEXT>
</DOC>
