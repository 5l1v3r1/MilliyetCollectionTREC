<DOC>
<DOCNO> 115529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/28/siyaset/siy01.html </URL>
<DATE> 2002/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakanlığı bana verin 
</HEADLINE>
<TEXT>

Baykal, "ANAP’lı Enerji Bakanı’ndan hesap sorarsak, onlar da bizim Bayındırlık Bakanı’ndan hesap sorarlar’ diye birbirlerini aklıyorlar" dedi 
     CHP Genel Başkanı Deniz Baykal, iktidara talip olduklarını belirterek, "Devrilen arabayı yoluna koymak için göreve hazırız. Şimdi iddialıyım. Ben sadece CHP’nin değil, 65 milyonun oyunu istiyorum. Çünkü ben 65 milyonun başbakanı olmak istiyorum. Verin bu görevi, arabayı yoluna koyalım" dedi. 
     Amasya’da Yavuz Selim Meydanı’nda düzenlenen mitingde konuşan Baykal, ekonomik krizden CHP dışındaki partilerin sorumlu olduğunu söyledi. 3 Kasım seçimlerinde sadece 5 yıllık bir hükümet değil, önümüzdeki 10 yıllık sürecin gelişimini belirleyecek bir hükümet seçileceğini söyleyen Baykal, "Bu tarihi önemi olan bir seçimdir. Bu seçimde hem geleceğimizin hem de geçmişimizin bir bilançosunu çıkaracağız. Geleceği, yaşadıklarımızdan yola çıkarak yapılandıracağız" diye konuştu. 
     Ülkede yaşanan yolsuzlukların son dönemlerde artış gösterdiğini ve Türkiye’nin borç batağına sürüklendiğini savunan Baykal sözlerini şöyle sürdürdü 
     "Bunları iyi bilen birisi bu dönemde 120 milyar dolarlık yolsuzluk yapıldığını belirtiyor. Yolsuzluklar bir yanda, borçlar bir yanda. Geçmiş yönetimler 90 milyar dolar borç almışlar. Bu yıl 130 milyar dolar ödemişiz ve borç halen devam ediyor. Böyle hesap olur mu İşte bu zihniyet ülkeyi batırıyor." Yolsuzlukla mücadelede başarılı olunamadığını da öne süren Baykal, "Şimdiye kadar hangi siyasetçiden hesap soruldu. Genel müdürler, müsteşarlar yargılanıyor ama bir bakan yargılanmıyor. Çünkü, Biz ANAP’lı Enerji Bakanı’ndan hesap sorarsak onlar da bizim Bayındırlık Bakanı’ndan hesap sorarlar’ diye birbirlerini aklıyorlar, üstlerini örtüyorlar" dedi. 
     



 SİYASET 



















</TEXT>
</DOC>
