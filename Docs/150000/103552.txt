<DOC>
<DOCNO> 103552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/23/son/soneko10.html </URL>
<DATE> 2002/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
2005 Türkiye'sinin ekonomik tahminleri... 
</HEADLINE>
<TEXT>

     Devlet Planlama Teşkilatı DPT , 2005 yılına gelindiğinde enflasyonun yüzde 8'e ineceği, mal ihracatının 48.9, mal ithalatının ise 58.9 milyar dolara çıkacağı tahminin de bulundu. 
     DPT'nin ''Sayılarla Türkiye Ekonomisi'' konulu çalışmasında, 2002-2005 yılı dönemi makroekonomik öngörülerine yer verildi. 
     Buna göre, maliye politikası, her yıl belirli oranda faiz dışı bütçe fazlası vererek kamu borç stokunu sürdürebilir bir düzeye indirecek, kalıcı biçimde azaltacak ve kamu borç stokunun sürdürülebilir bir yapıda gelişmesini sağlayacak şekilde yürütülecek. 
     Para politikası da enflasyonla mücadeleyi hedefleyecek ve ekonomik birimlere uzun vadeli bir bakış açısı kazandıracak çerçevede uygulanacak. 
     Dalgalı döviz kuru rejimine devam edilecek ve döviz kuru ekonomideki temel dinamikler tarafından belirlenecek. 
     Gelirler politikası, fiyat istikrarının sağlama hedefleriyle tutarlı ve verimlilikle ilişkili olarak yürütülecek. 
     Geriye dönük endekslemeden vazgeçilerek ileriye dönük öngörülen fiyat artışı ile üretkenlik ve karlılığa dayanan bir ücret ve maaş belirlenmesi sistemine geçilecek. 
     Kamu maliyesi, bankacılık, tarım ve altyapı hizmetleri alanlarındaki yapısal reformlara devam edilecek. 
     
     2002 YILI TAHMİNLERİ 
     DPT öngörüsüne göre, bu yıl GSYİH gayri safi yurtiçi hasıla yüzde 3.9, GSMH gayri safi milli hasıla ise yüzde 3 oranında artacak. 
     Yurtiçi nihai talep artışı yüzde 3.4 olarak hesaplanırken, bu yıl mal ve hizmet ihracatının yüzde 6.2, mal ve hizmet ithalatının ise yüzde 15.8 oranında artması bekleniyor. 
     
     BÜYÜME YATIRIM VE İHRACAT ARTIŞINDAN 
     2003-2005 döneminde GSMH'nın yılda ortalama yüzde 5.2, GSYİH'nin ise yüzde 5 oranında artması hedeflenirken, talep bileşenleri itibariyle büyümenin temel olarak yatırım ve ihracat artışından kaynaklanacağı hesaplanıyor. 
     Bu dönemde toplam sabit sermaye yatırımlarının yılda ortalama yüzde 14.2, özel yatırımların yüzde 15.6, kamu yatırımlarının ise yüzde 10.7 oranında artması bekleniyor. 
     Mal ve hizmet ihracatının yılda ortalama yüzde 6.6, ithalatın ise yüzde 8.4 oranında artacağı tahmin ediliyor. 
     Öte yandan, özel tüketim harcamalarının yılda ortalama yüzde 3.8, kamu tüketim harcamalarının ise yüzde 5.6 oranında artışı öngörülüyor. 
     
     ENFLASYON 
     Enflasyon toptan eşya fiyatları endeksi TEFE bazında bu yılın sonunda yüzde 31 olarak hedeflenirken, bunun gelecek yıl yüzde 16.2'ye inmesi, 2004 yılında da yüzde 12 olması planlanıyor. 
     2005 yılına gelindiğinde de yıl sonu enflasyonun hem TÜFE, hem de TEFE bazında yüzde 8'e inmesi hedefleniyor. 
     
     İHRACAT, İTHALAT, TURİZM 
     Bu yıl 33.3 milyar dolar olması beklenen ihracatın 2005 yılında 43.5 milyar dolara ulaşacağı tahmin edilirken, toplam mal ihracatının ise 48.9 olması planlanıyor. 
     Geçen yıl yaşanan ekonomik daralmaya bağlı olarak ciddi oranda gerileyen ithalatın bu yıl kısmi bir toparlanmaya girerek 44.8 milyar dolara ulaşacağı hesaplanıyor. 
     İthalatın yurtiçi talebin canlanmasına paralel olarak 2005 yılında 59.3 milyar dolara çıkması beklenirken, toplam mal ithalatının ise 58.9 milyar dolar olacağı öngörülüyor. 
     İşçi gelirlerinin bu yıl gerçekleşmesi beklenen 2.6 milyar dolar seviyesinden 2005 yılında 4.1 milyar dolara çıkması beklenirken, turizm gelirleri de 2002'de 7.6 milyar dolar, 2005 de ise 9.4 milyar dolar olarak hesaplandı. 
     2005 yılında doğrudan yabancı sermaye yatırımlarının 1.9 milyar dolara ulaşması da öngörüldü. 
     
     KAMU MALİYESİ 
     2002-2005 döneminde, genel devlet gelirlerinin yüzde 62'sini oluşturan vergi gelirlerinin GSYİH'nin ortalama yüzde 25'i civarında olması hedefleniyor. 
     2002 yılında GSYİH'nın yüzde 52.9'u olan genel devlet harcamalarının payının gerileyerek 2005 yılında yüzde 40.6 olacağı tahmin ediliyor. 
     Geçen yıl GSYİH'nın yüzde 15.1'i olan genel devlet borçlanma gereğinin bu yıl yüzde 13.2'ye gerilemesi, 2005 yılında ise bu oranın yüzde 0.5'e inmesi planlanıyor. 
     Bu yıl yüzde 7.9 olması beklenen genel devlet faiz dışı fazlasının 2005 yılında yüzde 7.8 olacağı hesaplanıyor. 
     





</TEXT>
</DOC>
