<DOC>
<DOCNO> 132654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/23/son/soneko17.html </URL>
<DATE> 2003/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD bütçesi açık verdi... 
</HEADLINE>
<TEXT>

     Türk Sanayicileri ve İşadamları Derneği TÜSİAD 2002 yılında açık veren bütçeyi, bu yıl fazla hedefleyerek dengelemeye çalışacak. 
     TÜSİAD Genel Kurulu'nda, Yönetim Kurulu Üyesi ve Genel Sekreter Haluk Tükel tarafından sunulan raporların özetinde, derneğin geçen yılki bütçesinin 300 bin dolar kadar açık verdiği belirtildi. Söz konusu açığın TÜSİAD'ın 2002'de beklenenden daha fazla konferans ve toplantı gerçekleştirmesi nedeniyle meydana geldiği açıklandı. 
     Derneğin 2003 yılı bütçesi, dolar bazında geçen yıla yakın bir rakam olarak belirlendi. Bütçede, yaklaşık 4.3 milyon dolarlık bir gelir ve 3.9 milyon dolarlık gider öngörülüyor. 
     Harcama kalemlerinde tanıtım ve araştırmaya yüzde 23, TÜSİAD girişimlerine yüzde 9, personele yüzde 21, ticari giderlere de yüzde 8 oranında pay ayrıldı. 
     Genel Sekreter Haluk Tükel, açığı kapatarak bu yıl 300 bin dolarlık bir fazla vermeyi hedeflediklerini söyledi. 
     Geçen yılki aidat yapılarını aynen koruyarak bu yıl üye başına 7 bin dolar alınacağını belirten Tükel, ''Yeni alacağımız üyelerle birlikte bu yılki katılım payları 3.2 milyon dolar olacak. Yeni üyelerden toplam 450 bin dolar alınması öngörülüyor'' diye konuştu. 
     
     1 MİLYON DOLARLIK EK BÜTÇEYE İHTİYAÇ VAR 
     Genel Kurul'da söz alan üye Nuri Çolakoğlu, bütçede seyahat harcamalarının yüzde 100 artırılmasına karşın yeterli olmadığını savunarak, 1 milyon dolarlık bir ek bütçeye ihtiyaç olduğunu, bunun için ek kaynak yaratılması gerektiğini söyledi. 
     Genel Kurul'da daha sonra, 2003 çalışma raporu ve bütçesi oybirliğiyle onaylandı. Divan Başkanı Şinasi Ertan, Başkan Tuncay Özilhan'a teşekkür konuşması yapmak isteyip istemediğini sordu. 
     Özilhan'ın ''Hayır'' demesi üzerine Ertan, Özilhan'a hitaben ''Her halükarda gözlerinizden teşekkür okunuyor'' dedi. 
     Genel Kurul'da, bazı tüzük maddelerinin değiştirilmesine ilişkin gündem maddesinin daha sonraki bir genel kurula ertelenmesi talep edildi. 
     Daha sonra seçimlere geçildi. 
     





</TEXT>
</DOC>
