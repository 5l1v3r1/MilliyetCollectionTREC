<DOC>
<DOCNO> 101791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/14/spor/ysenay.html </URL>
<DATE> 2002/08/14/ </DATE>
<TIME>  </TIME>
<AUTHOR> ERDOĞAN ŞENAY  </AUTHOR>
<HEADLINE>
F.Bahçe eh işte 
</HEADLINE>
<TEXT>

     Feyenoord önünde çok kontrollü bir oyun düzeni ortaya koyan Fenerbahçe, Trabzon’daki maç sonrası gözlere ve düşüncelere hoş geliyordu doğrusu... Ama golü yediğimiz 65. dakikaya kadar... 
     Johnson’un da sol beke çekerek Feyenoord’a karşı beşli bir defans duvarı kuran Lorant ne kadar da doğru bir oyun planı uyguluyordu Rotterdam’da... Futbolda galibiyetler ve şampiyonluklara giden en doğru yol sağlam bir savunma anlayışından geçer... Öyle "hücum futbolu" - "bol gollü galibiyet hayalleri" gibi fantazilerin kare kökü sağlıklı bir defans ve kontrollü futbolun varlığına dayalıdır. Stevic kesinlikle bu takımda sürekli forma bulur. Ve de Fenerbahçe sağ kanatta aradığı oyuncusunu da bulmuştu nihayet... Ancak Kaptan Ogün’ün saha içindeki sinirliliği ve sürekli el - kol hareketleriyle hakeme bir şeyler anlatmaya çalışması böylesine kritik bir oyunda anlaşılır gibi değildi. 
     Ortega’nın dünkü ilk tertipte yer almaması, hele Ogün’ün sarı kartlı olarak oyuna devam edişinin risklerini taşımak acaba Lorant hoca adına ne kadar doğruydu Ortega’nın oyuna girdikten sonra yaptığı enfes hareketleri hepimiz izledik. Böylesine virtüöz bir oyuncuyu kıyıda - köşede bekletmeyi sürdürürse eğer bay Lorant, bu futbolcunun bir sabah valizini toplayıp Dünya’nın bir başka takımına uçması bence kimseleri şaşırtmamalıdır. Feyenoord geçen yılın UEFA şampiyonu. Orta alanda ve kanat çıkışlarında çok çabuk ve üstün teknikle top kullanıyorlar. Ancak gol atmalarına rağmen öyle pek golcü takım da değiller. Bir tek Van Hooijdonk’a güveniyorlar. Ancak Mustafa Doğan onu yakın markaj anlayışıyla kilitleyince, Feyenoord’un fark hayalleri de suya düşüyordu tabii... Yine Fenerbahçe’ye dönersek Lorant’ın sahada yürümekte zorluk çeker hale gelen Washington’u oyundan alması için neden 70. dakikayı beklediğini, anlayamadık. Serhat ancak ısınabilirdi 20 dakikada... Öyleyse hayati ölçekte gole ihtiyacı olan Fenerbahçe hocasının böylesine bir rötar yapmaya hakkı olabilir mi 
     Özetlersek, Fenerbahçe Rotterdam’da beraberlik adına kurduğu düzenden yenik çıktı. Yani bu tek fark Kadıköy’deki rövanşta kapanır mı, kapanmaz mı... Herşey Lorant efendinin o günkü oyun düzenine ve oynatacağı futbolculara bağlıdır. 
     



 SPOR 



























</TEXT>
</DOC>
