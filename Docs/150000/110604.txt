<DOC>
<DOCNO> 110604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/01/son/sontur02.html </URL>
<DATE> 2002/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Gümrüklerde oy verme işlemi yarın başlıyor... 
</HEADLINE>
<TEXT>

     3 Kasım Pazar günü yapılacak milletvekili genel seçimi için gümrük kapılarında oy verme işlemi yarın başlayacak. 
     Yurtdışındaki Türk vatandaşları, yarın saat 07.00'den itibaren, Kapıkule ile Atatürk, Esenboğa, Antalya, Adnan Menderes ve Şakirpaşa hava limanları gümrük kapılarında oy kullanmaya başlayacaklar. 
     Oy verme işlemleri 3 Kasım Pazar günü, Yüksek Seçim Kurulu'nun YSK o çevre için tespit ettiği saat olan 16.00'de sona erecek. 
     Bu kapılarda oy kullanma, tatil günleri dahil 24 saat aralıksız sürecek. 
     Gümrük kapılarında, seçmen kütüğünde yazılı olmayan, yurtdışında 6 aydan fazla ikamet eden, 3 Kasım 2002 tarihi itibariyle 18 yaşını dolduran Türk vatandaşları yurda giriş veya çıkış yaparken Türkiye Cumhuriyeti pasaportu ile oy kullanabilecek. Bu seçmenler, sadece siyasi partilere oy verebilecekler, bağımsız adaylar için oy kullanamayacaklar. 
     
     196 BİN 500 OY PUSULASI BASTIRILDI 

     Gümrük kapılarındaki oy vermede, ''Türkiye Cumhuriyeti Yüksek Seçim Kurulu'' filigranlı sarı renkli oy zarfları ile seçime katılan siyasi partilerin yer aldığı beyaz renkteki 75x11 santimetre boyutlarındaki oy pusulaları ile ''Evet'' veya ''Tercih'' mühürleri kullanılacak. 
     Oy pusulanın üst kısmında, 14 punto siyah harflerle ''XXII. Dönem Milletvekili Genel Seçimi Siyasi Partiler Oy Pusulası'' ibaresi yer alacak. Pusulalarda siyasi partilerin amblemleri, kısa ve açık adları ile parti liderlerinin adları yer alıyor. Pusulada, Millet Partisi ve Genç Parti'nin açık adları yer aldı. Bu oy pusulalarında milletvekili adları bulunmuyor. 
     Gümrük kapıları için 196 bin 500 adet oy pusulası bastırıldı. 
     Oyunu kullanan yurtdışındaki vatandaşların pasaportlarının giriş-çıkış mührünün yer aldığı sayfasına, yer olmadığı takdirde uygun bir sayfasına ''oyunu kullanmıştır'' kaşesi basılacak. 
     Oy verme işlemlerinde görev almak üzere, İstanbul'un Bakırköy ilçesinde 3, Edirne merkez ilçede 1, Ankara'nın Çubuk ilçesinde 2, İzmir'in Gaziemir ilçesinde 1, Antalya merkez ilçede 1, Adana'nın Seyhan ilçesinde 1 gümrük kapısı ilçe seçim kurulu oluşturuldu. Oy verme süresince oyunu kullanacak seçmen sayısına göre, sayım ve döküm işlemlerini kolaylaştırmak amacıyla gerektiğinde bu kapılarda YSK kararıyla yeni gümrük kapısı ilçe seçim kurulları da oluşturulabilecek. 
     Kurulan her gümrük kapısı ilçe seçim kuruluna bağlı olarak, yeteri kadar sandık kurulu oluşturulacak ve ilçe seçim kurulları ihtiyaca göre sandık kurulu sayılarını eksiltip artırmaya yetkili olacaklar. 
     
     TÜRKİYE BARAJINI ETKİLİYOR 

     Gümrük kapılarında kullanılan oylar, Türkiye barajının belirlenmesine etkili olacak. Buna göre, yüzde 10'luk Türkiye barajı, Türkiye genelindeki toplam geçerli oylara gümrük kapılarında kullanılan toplam geçerli oylar eklenmek suretiyle belirlenecek. 
     Gümrük kapılarında kullanılan oylar, 85 seçim çevresine ayrı ayrı yansıtılacak. 
     Gümrük kapılarında kullanılan toplam geçerli oylar, Türkiye genelinde kullanılan toplam geçerli oylara bölünmek suretiyle bir oran elde edilecek. Daha sonra her seçim çevresinde partinin aldığı oyla bu oran çarpılarak bir sayı elde edilecek ve bu sayı o partinin aynı seçim çevresinde aldığı oya eklenecek. 
     Bu işlemlerden sonra her siyasi partinin 85 seçim çevresi itibariyle aldığı oy miktarı ayrı ayrı belirlenmiş olacak. 
     -HANGİ PARTİ KAÇ OY ALMIŞTI- A.A muhabirinin tespitlerine göre, gümrük kapılarında, 20 Ekim 1991 tarihinde yapılan 19. Dönem Milletvekili Genel Seçimi'nde 46 bin 408 oy kullanıldı. 
     24 Aralık 1995 tarihinde yapılan 20. Dönem Milletvekili Genel Seçimi'nde gümrüklerde oy kullanan seçmen sayısı ise 87 bin 677 olarak tespit edildi. 
     18 Nisan 1999 tarihinde yapılan 21. Dönem Milletvekili Genel Seçimi'nde ise 9 gümrük kapısında, toplam 66 bin 97 seçmen oy kullandı. 
     1991, 1995 ve 1999 seçimlerinde gümrük kapılarından en fazla oyu, sırasıyla, Anayasa Mahkemesi'nce kapatılan RP ile ANAP ve DSP aldı. 
     1991 seçimlerinde gümrük kapılarında kullanılan 46 bin 408 oydan 45 bin 192'si geçerli sayıldı. Bu oylardan 17 bin 468'i RP'ye, 13 bin 64'ü ANAP'a verildi. 
     1995 seçimlerinde ise geçerli sayılan 86 bin 601 oydan 32 bin 98'ini RP, 13 bin 48'ini ANAP, 12 bin 947'sini DYP, 9 bin 822'sini DSP, 8 bin 46'sını MHP, 6 bin 727'sini CHP, 2 bin 680'ini de HADEP aldı. 
     18 Nisan seçimlerinde oy kullanan 66 bin 97 seçmenin 65 bin 255'inin oyu geçerli sayıldı. 
     Bu oylardan 19 bin 349'unu DSP, 14 bin 951'ini FP, 12 bin 208'ini MHP, 8 bin 224'ünü ANAP, 3 bin 100'ünü DYP, 4 bin 43'ünü CHP ve 1079'unu HADEP aldı. 
     





</TEXT>
</DOC>
