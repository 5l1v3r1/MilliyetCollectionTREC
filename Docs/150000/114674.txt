<DOC>
<DOCNO> 114674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/23/son/sonspo07.html </URL>
<DATE> 2002/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Efes Pilsen Hırvatistan'da 
</HEADLINE>
<TEXT>

     Avrupa Basketbol Ligleri Birliği ULEB tarafından düzenlenen Erkekler Avrupa Ligi'nde A Grubu'nda yer alan Efes Pilsen, yarın Cibona Zagreb ile yapacağı maç için Hırvatistan'a geldi. 
     Sabah erken saatlerde uçakla Slovenya'ya hareket eden lacivert-beyazlılar, Slovenya'da kafileyi alması gereken otobüsün bozulması ve gelmemesi nedeniyle taksilerle Hırvatistan'a gelmek durumunda kaldı. Lacivert-beyazlılar, yorucu bir yolculuğun ardından otele vararak yerleşti. 
     Efes Pilsen, yarınki maçın hazırlığını da bu akşam maçın yapılacağı Drazen Petroviç Kosarkaski Spor Salonu'ndaki antrenmanla sürdürecek. Lacivert-beyazlılar, yarın sabah yapacakları ter idmanıyla hazırlıklarını tamamlayacak. Karşılaşma, yarın TSİ 21.30'da oynanacak. Lacivert-beyazlılar, maçın hemen ardından Slovenya'ya geçerek oradan İstanbul'a hareket edecek. 
     Bu arada Efes Pilsen Menajeri Engin Özerman, Cibona Zagreb maçının kendileri için çok önemli olduğunu söyledi. Özerman, grupta yaptıkları ilk 2 maçı kazandıklarını ve iyi bir başlangıç yaptıklarını belirterek, ''Cibona Zagreb iyi bir takım. Sezon öncesi hazırlık maçında rakibimize yenilmiştik. Ancak Avrupa Ligi maçlarının havası başka olur. Kazanmak için elimizden geleni yapacağız. Cibona Zagreb'i yenersek gelecek hafta Barcelona ile yapacağımız maça daha moralli çıkarız'' diye konuştu. 
     
</TEXT>
</DOC>
