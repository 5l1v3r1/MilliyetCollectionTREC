<DOC>
<DOCNO> 135435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/06/yazar/uras.html </URL>
<DATE> 2003/02/06/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
İyi olursa Merkez’den kötü olursa Maliye’den 
</HEADLINE>
<TEXT>

     Derken efendim, ocak ayında toptan eşya fiyatlarında yüzde 5.6 oranında artış ortaya çıkınca, Merkez Bankası Başkanı "Kamu maliyesi bozuldu. Enflasyon kontrolden çıkabilir" şeklinde suçu başkalarına atmaya başladı. 
     Her musibette bir hayır vardır derler... İşte o biçim... Böylece anlaşıldı ki, enflasyonu tek başına Merkez Bankası düşüremez. Enflasyon iki musluktan sulanır. Birinci musluk Merkez Bankası’nın elindeki para musluğudur. İkinci musluk hükümetin elindeki kamu maliyesi musluğudur. Hükümet kamu maliyesi musluğunu açar ise, Merkez Bankası tek başına hiçbir başarı sağlayamaz. Enflasyon kamu maliyesi musluğundan akan para ile coşar ve koşar... 
     Merkez Bankası bağımsızdır ama para musluğunu kısarak "cürmü kadar yer yakar". Çünkü hükümet de bağımsızdır. Maliye musluğunu bir açar ise ülkeyi paraya boğar. Demek ki, esas olan "takım işi hareket etmek" imiş. 
     Gelelim ocak ayında enflasyondaki kıpırdanmanın gerisine ve berisine... AKP hükümeti işe ileri bir iyimserlik ile başladı. Enflasyonun beklenenin altına inmesi harcama musluğunun biraz açılabileceği inanışına yol açtı. Irak savaşı nedeniyle ABD’den hibe ve kredi alınabileceği sanıldı. Bütün bunlar sonucu "bol keseden vaatler" başladı. AKP hükümetinin bu davranışı iç ve dış piyasada "IMF destekli programdan vazgeçilebileceği şüphesinin uyanmasına" yol açtı. Açık anlatımıyla enflasyondaki düşmenin süreceğine dönük bekleyişler sona erdi. 
     Enflasyon bir parasal olaydır ama, enflasyonun artışının da, gerilemesinin de arkasında "insanların bekleyişi vardır". İnsanlar enflasyon beklentilerine göre mala fiyat , paraya faiz , dövize kur fiyat biçecekler. AKP hükümetinin mali politikayı gevşeteceğini görenler yıl sonunda mala, paraya, dövize fiyat biçerken enflasyonun ineceğine göre değil de çıkacağına göre fiyat biçti. Zorla ve uzun sürede oluşmaya başlayan güven duygusu yara aldı. 
     Maalesef yurtdışı etkenler de aleyhte işledi. Türkiye’nin Irak ile sınır komşusu olması nedeniyle savaştan büyük ölçüde etkilenme olasılığı yanında artan petrol fiyatları ekonomi üzerindeki faturayı dolaylı ve dolaysız büyüttü. 
     Ocak ayında enflasyon oranının yüksek çıkması gelecek aylarda da fiyat artışlarının süreceğini göstermez. Eğer hükümet IMF destekli programa uyar ve de Irak harbinin olumsuz rüzg rları bizi kavurmaz ise enflasyondaki olumlu gelişme devam edebilir. 
     
     







Irak, Türkiye ve ABD 


22 yaşındaki bir manken, 52 yaşını öngöremediği sürece... 


Cehennem Yolu 


Artık Amerika ile hareket edeceğiz 


Ekonomide zaman kaybına son 


Unakıtan değil Suakıtan olsaydı 


Sonu hayırlı olsun 


Tarih sizi affetmez 


Serdengeçti’nin monetarist konumu 


Uygar Avrupa bu soykırımı unutma 


"Kanıtlar"ın etkisi ne olacak 


Fatma Girik’i, Fikret Hakan’ı dinlerken... 


Beyaz Saray sözleri 


Bu bayram bir kardeş aile edinin 


İyi olursa Merkez’den kötü olursa Maliye’den 


Şener’den savaşa olumlu bakış 


</TEXT>
</DOC>
