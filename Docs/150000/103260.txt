<DOC>
<DOCNO> 103260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/22/siyaset/siy01.html </URL>
<DATE> 2002/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkentte son bomba 
</HEADLINE>
<TEXT>

Kulisler, DYP - ANAP - YTP eksenli AB hükümeti kurulması ve seçimlerin bir süre ertelenmesi haberiyle çalkalanıyor. Hüsamettin Özkan, dün Yılmaz ve Derviş’le yeni hükümeti konuştu 
     SERPİL ÇEVİKCAN Ankara 

     Solda ittifak için DSP Genel Başkanı Bülent Ecevit’le CHP Genel Başkanı Deniz Baykal’ı uzlaştırmaya çalışan Kemal Derviş’in görüşmelerinin yankıları sürerken Ankara, seçimlerin bir süre ertelenmesi ve DYP - ANAP - YTP hükümeti kurulması yönündeki temaslarla çalkalandı. Baraja takılma kaygısı yaşayan ANAP, Derviş’le yolları ayrıldıktan sonra sıkıntı yaşayan YTP ve yaklaşan Irak kriziyle seçimlere Çiller’in başbakan olarak girmesini isteyen DYP’nin "MHP’siz AB hükümeti" yönündeki girişimleri başkentte yankı yarattı. 
     Derviş’in rotasını CHP’ye çevirmesinin ardından, seçimlerde baraj riskine giren YTP ile AB eksenli bir seçim hükümeti kurulması için uzun süredir çaba harcayan ANAP’ın, bu temasların ana merkezleri olduğu öne sürüldü. Bu çerçevede YTP’nin kurucularından Hüsametin Özkan’ın, dün ANAP Genel Başkanı Mesut Yılmaz ve Derviş’le ayrı ayrı yaptığı görüşmeler dikkat çekti. Derviş’in Ecevit’le yaptığı görüşmeden sonra Hilton Oteli’nde Özkan’la bir araya gelmesinin ardından kulislere, "YTP seçimlerin bir süre ertelenmesi eğilimini taşıyor" ifadeleri yansıdı. 
     
     CHP’ye angaje olma 
     Buna göre, YTP ile yollarını ayırdığını belirten Derviş, Özkan’ın talebi üzerine görüşmeye geldi. Görüşme, "Solda ittifak çabalarından CHP merkezli bir sonuç alamayan Derviş, yeniden YTP ile mi görüşüyor " sorularını gündeme getirirken, Özkan’ın Derviş’e, seçimlerin ertelenmesi olasılığından söz ettiği, ayrıca olası gelişmeleri bekleyip CHP’ye hemen angaje olmaması önerisinde bulunduğu öne sürüldü. 
     Öğle saatlerinde yapılan Yılmaz - Özkan görüşmesinde de ekseni, seçimlerin ertelenmesi olasılığının oluşturduğu öğrenildi. Bu temaslar sırasında, DYP - ANAP ve YTP ortaklığında AB eksenli hükümet kurulması ve seçimlerin bir süreliğine ertelenmesi formülünün gündeme geldiği kulislere yansıdı. Bu formülün DYP Genel Başkanı Tansu Çiller’in başbakanlığında şekillenebileceği, baraj riski yaşayan SP’nin de seçimlerin ertelenmesi kararını destekleyebileceği kaydedildi. 
     DYP kurmaylarından bazılarının seçimden büyük bir başarıyla çıkacaklarına inandıkları, bu nedenle erteleme formülüne ihtiyatlı yaklaştıkları dile getirilirken, Çiller’in önceki gün yaptığı, "3 Kasım’da seçim istiyoruz. Ancak başka gelişmeler olursa önümüzdeki yıl da olabilir" sözlerine dikkat çekildi. 
     



 SİYASET 

























</TEXT>
</DOC>
