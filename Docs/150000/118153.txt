<DOC>
<DOCNO> 118153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/11/guncel/gun05.html </URL>
<DATE> 2002/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Siirtliler, Jet Fadıl’ı tekbirlerle karşıladı 
</HEADLINE>
<TEXT>

Tekbirlerle karşılandığı memleketi Siirt’te, 4 bin kişiye hitap eden Jet Fadıl, "Dokunulmazlığa karşı ilk önergeyi ben vereceğim" dedi 
     FARUK BALIKÇI, FERİT ASLAN DHA 

     Dolandırıcılık suçlamasıyla hakkında açılan davalar nedeniyle kırmızı bültenle aranırken, 3 Kasım’da Siirt’ten bağımsız milletvekili seçilen Jet - Pa Holding Yönetim Kurulu Başkanı Fadıl Akgündüz, seçim bölgesinde taraftarlarıyla gövde gösterisi yaptı. Dokunulmazlığa karşı ilk önergeyi veren milletvekili olacağını söyleyen Akgündüz, "Siirt’te fabrika kurup dünyaya otomobil ihraç edeceğim" dedi. 
     
     VIP’TEN GEÇMEDİ 
     İstanbul’da bir gece kaldıktan sonra dün Diyarbakır’a giden Akgündüz’ü, 30 kadar Siirtli ilahilerle karşıladı. Grubun, "Canımız sana feda", "Sana uzanan eller kırılsın" sloganları attığı Akgündüz, VIP yerine normal yolcu salonundan çıkış yaptı. Akgündüz, yandaşlarının omuzlarına alınarak otobüse bindirildi ve 30 araçlık konvoyla yola çıktı. Batman’da otobüsten yapılan yüksek sesli müzik eşliğinde tur atan konvoyu durduran polis, müziğin kapatılmasını istedi. 
     
     10 KASIM’I UNUTMADI 
     Siirt’in Baykan çıkışında Veysel Karani türbesini ziyaret eden Akgündüz, burada kurban kestirirken, sarı - mavi renkli ve üzerinde "Proton" yazılı yağmurluk giyen 30 kişilik bir grup, gazetecileri engelledi. Gazetecilere önce hakaretler yağdıran, ardından saldıran grup, Akgündüz’ün uyarısı üzerine dağıldı. Akgündüz’ün konvoyunu, Şelale Sosyal Tesisleri’nde yaklaşık 4 bin kişi tekbirlerle karşıladı. Tekbire eşlik eden ve konuşmasına 10 Kasım nedeniyle Atatürk’ü anarak başlayan Akgündüz şunları söyledi "Otomobil fabrikasını Siirt’te kurup dünyaya ihraç edeceğim. Yurtdışında yaşama nedenim, Türkiye’deki mallarıma tedbir konulmasıdır. Ben dokunulmazlık için milletvekili olmadım. Hakkımda açılan davaların hepsine katılacağım. Dokunulmazlığa ihtiyacım yok." 3 Kasım seçiminde ilde birinci parti olan DEHAP’ı da kutlamayı da ihmal etmeyen Akgündüz, "Meclis’te DEHAP’ın da, ANAP’ın da sesi olacağım. Muhalefetim de desteğim de jet gibi olacak" dedi. 
     Akgündüz, şöyle devam etti "Benim durumun Tayyip Erdoğan’ın durumundan farklı değildir. Erdoğan da yurt dışındayken hakkında açılan davalar için mahkemeye gitmemiş olsaydı, o da kırmızı bültenle aranırdı" diye konuştu. 
     



 GÜNCEL 


















</TEXT>
</DOC>
