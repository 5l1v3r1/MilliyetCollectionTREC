<DOC>
<DOCNO> 107965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/16/son/sontur28.html </URL>
<DATE> 2002/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Dördüz kardeşler okullu oldu... 
</HEADLINE>
<TEXT>

     Balıkesir'in Susurluk İlçesi'nde oturan Yenal Ailesi'nin dördüz çocukları, yeni eğitim ve öğretim yılında okula başladı. 
     Susurluk İlçesi İnönü Caddesi'nde oturan Kışla Camii müezzini Ahmet ve eşi Emine Yenal'ın Enes, Kübra, Esra ve Şeyma adlı dördüzleri, Atatürk İlköğretim Okulu 1 A sınıfında eğitim hayatına başladı. 
     Baba Ahmet Yenal, çocuklar dünyaya geldiğinde bakımlarını nasıl karşılayacakları konusunda kaygılandıklarını anımsatarak, ''Komşuların desteği ve kendi gayretimizle evlatlarımızı bu yaşa getirdik. Şimdi de onlara Nasıl bir gelecek sağlayabiliriz diye kaygılanıyorum. İnşallah yardımlarla bunu da başaracağız. Tek temennim 4 evladıma da iyi bir gelecek hazırlamak'' diye konuştu. 
     İlk gün olmasına rağmen, okula ve arkadaşlarına alışan dördüzler de iyi bir öğrenci olacaklarına dair sınıf öğretmenleri Dilek Ayata'ya söz verdiler. 
     Sınıf öğretmeni Dilek Ayata ise, 12 yıllık meslek hayatında ilk defa dördüz öğrencilerinin olacağına dikkati çekerek, ''Benim için büyük bir mutluluk. Birbirinden sevimli Yenal kardeşlerin okulun en sevimli öğrencileri olacağına eminim'' görüşünü dile getirdi. 
     





</TEXT>
</DOC>
