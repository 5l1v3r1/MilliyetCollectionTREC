<DOC>
<DOCNO> 147238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/03/son/sondun35.html </URL>
<DATE> 2003/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan'dan Denktaş'ın çözüm paketine sert tepki.. 
</HEADLINE>
<TEXT>

     Yunanistan Hükümet Sözcüsü Hristos Protopapas, ''KKTC Cumhurbaşkanı Rauf Denktaş'ın sonuç vermeyen bilinen taktiklerine sığınmaktansa uzlaşmaz tavrını değiştirmesi ve BM Genel Sekreteri Kofi Annan'ın sunduğu plan çerçevesinde müzakerelere başlaması gerektiğini'' söyledi. 
     Protopapas, basın toplantısında, Kıbrıs Rum Yönetimi Lideri Tasos Papadopulos'un dün Başbakan Kostas Simitis'i aradığını ve Cumhurbaşkanı Denktaş'ın sunduğu güven artırıcı önlemler paketi hakkında bilgi verdiğini açıkladı. 
     Protopapas, ''Lefkoşa'nın Rum Kıbrıs sorununun çözümü için tek yolun BM olduğu yolundaki görüşüne Atina da katılıyor'' dedi. 
     Sorular üzerine ABD Dışişleri Bakanı Colin Powel'in Ankara ziyareti sırasında yaptığı Kıbrıs konulu açıklamalara da değinen Protopapas, ''Powell'ın açıklamaları bizi rahatsız edecek bir içerik taşımıyor'' diye konuştu. 
     
     YUNAN BASINI 

     Bu arada, Yunan basını, Cumhurbaşkanı Denktaş'ın, 6 maddelik güven artırıcı önlemler paketini KKTC üzerindeki ambargoyu kaldırtmak amacıyla sunduğu değerlendirmesini yaptı. 
     Annan'ın 9 Nisan'da BM Güvenlik Konseyi'ne Kıbrıs raporunu sunacak olmasının yanı sıra 16 Nisan'da Rum Kesimi'nin AB üyelik anlaşmasına imza atacağına dikkat çeken gazeteler, Denktaş'ın bir amacının da bu kritik gelişmeler öncesi ''uzlaşmaz taraf'' olarak nitelenmekten kurtulmak olduğunu öne sürdüler. 
     Denktaş'ın önerilerini ''taktik manevra'' olarak niteleyen Yunan basını, ayrıca Türk tarafının hedefinin ''uluslararası bir sorun olan'' Kıbrıs konusunu ikili bir mesele konumuna indirgemek ve dolaylı olarak KKTC'nin tanınmasını sağlamak olduğunu savundu. 
     
     POWELL'IN ANKARA ZİYARETİ 

     Öte yandan, Powell'ın Ankara ziyaretine değinen gazeteler, ABD Dışişleri Bakanı'nın ''Washington ile Ankara arasında oluşan çatlağa köprü kurmayı başardığı'' yorumunu yaptılar. 
     Ankara'nın Washington ile işbirliği geliştirme kararını aldığını, ancak ABD'nin tüm isteklerine ''evet'' demediğini yazan Yunan basını, Türkiye'nin Irak'ın savaş sonrasında yeniden yapılanmasında rol kapmayı başardığını vurguladı. 
     Gazeteler, Ankara'nın Washinton'dan kuzey Irak'ta Türkiye'yi rahatsız edecek gelişmelere izin verilmeyeceği güvencesi aldığının da altını çizdiler. 
     





</TEXT>
</DOC>
