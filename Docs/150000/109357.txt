<DOC>
<DOCNO> 109357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/24/son/sontur07.html </URL>
<DATE> 2002/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Kupası'ndan sonra Koreli turist sayısı arttı... 
</HEADLINE>
<TEXT>

     Güney Kore'den gelen turist sayısının sekiz ayda yüzde 5,7 arttığı, bu artışta Türkiye-Güney Kore Dünya Kupası üçüncülük maçının büyük etkisi bulunduğu bildirildi. 
     Türkiye Seyahat Acenteleri Birliği'nin verilerine göre, bu yıl ocak-mayıs döneminde, geçen yılın aynı dönemine oranla Güney Kore'den gelen turist sayısında yüzde 7'lik düşüş yaşandı. Futbolda, Türkiye ve Güney Kore arasında 29 Haziran'da yapılan Dünya Kupası Üçüncülük Maçı'ndan sonra ise üç ayda geçen yılın aynı dönemine göre yüzde 25'lik artış görüldü. 
     Türkiye'ye geçen yılın ocak-mayıs döneminde gelen Güney Koreli turist sayısı 14 bin 846 iken, 2002'nin aynı ödeminde bu sayı yüzde 7,07'lik düşüşle 13 bin 796'ya geriledi. Haziran, temmuz ve ağustos ayları toplamında ise 2001'de 9 bin 755 Güney Koreli turist gelirken, bu yıl aynı dönemde yüzde 25 artışla 12 bin 267 Güney Koreli, Türkiye'ye gelmeyi tercih etti. Güney Koreli turist sayısı haziran ayında 2 bin 823 iken temmuz ayında 4 bin 7'ye, ağustos ayında ise 4 bin 907'ye ulaştı. Böylece bu yılın sekiz ayında yüzde 5,7'lik artışla 25 bin 991 Güney Koreli turist Türkiye'ye geldi. 
     
     UZUN MENZİLLİ UÇAK SIKINTISI 
     Türkiye Seyahat Acenteleri Birliği TÜRSAB Başkanı Başaran Ulusoy, iki ülke halkları arasında Dünya Kupası maçından sonra yaşanan yaklaşımın Türkiye'yi Güney Kore'de ''sempatik ülke'' konumuna getirdiğine işaret etti. 
     Turist sayısının kendisini ''çok sevindirdiğini'' anlatan Ulusoy, bu artışta maçın yanı sıra Trabzonspor'un Güney Koreli milli futbolcu Lee Young'u transfer etmesinin de etkili olduğunu söyledi. 
     Güney Kore'den gelen turist sayısının daha da artabileceğini, ancak THY'nin ''uzun mesafeli uçağı'' bulunmadığını belirten Ulusoy, ''Türkiye'ye daha fazla Güney Koreli turist gelebilirdi, ama uzun menzilli uçak yok. 2003, Japonya'da Türkiye Yılı ilan edildi. Bunu da göz önünde bulundurarak, sorunu çözmemiz gerekiyor'' dedi. 
     Turizm Bakanlığı yetkilileri ise bu sonuçlarda maçtan sonra Japonya ve Güney Kore gazetelerine, Bakanlık tarafından verilen teşekkür ilanlarının etkisi bulunduğuna dikkati çektiler. 
     





</TEXT>
</DOC>
