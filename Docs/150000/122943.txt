<DOC>
<DOCNO> 122943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/06/spor/spo01.html </URL>
<DATE> 2002/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Forvet alarmı 
</HEADLINE>
<TEXT>

Beşiktaş’ta derbi öncesinde golcü krizi yaşanıyor. İlhan Mansız’ın formsuzluğu, Nouma’nın yorgunluğu teknik heyeti sıkıntıya sokuyor 
     ORHAN YILDIRIM 

     Yük İlhan’da 
     BEŞİKTAŞ, zorlu Galatasaray maçı öncesinde sıkıntı dolu saatler yaşıyor. Teknik Direktör Lucescu’yu en çok düşündüren konu, Siyah - Beyazlı takımın golcü oyuncularının istenen seviyede olmaması. Elazığspor maçında penaltı kaçıran İlhan Mansız moralsiz ve formsuz bir dönem yaşıyor. Tam hazır olmamasına rağmen eksikler nedeniyle banko oynayan Nouma da yorgun düştü. 
     
     Sergen de oynamıyor 
     ORTA alandan hücum hattına destek veren Sergen’in de cezası nedeniyle Galatasaray’a karşı forma giyemeyecek olması Siyah - Beyazlılar’ın bir başka handikapı. Pancu ise menisküsündeki yırtığa karşın Galatasaray’a karşı forma giyecek. Kart cezası nedeniyle Kiev maçında yer almayacak olan Rumen yıldız, derbi maçının ardından İtalya’ya giderek atroskopi olacak. 
     
Tayfur şüpheli      GALATASARAY derbisi öncesinde çeşitli sakatlıkları bulunan Tayfur, Kaan Dobra, Zago ve Ahmet Dursun düz koşulara başladı. Zorlu 90 dakikada Kaan ve Zago’nun forma giymesi beklenirken, Tayfur’un durumunun şüpheli olduğu öğrenildi. Ahmet Dursun ise perşembe günü oynanacak olan Dinamo Kiev karşılaşmasında takımdaki yerini alacağı bildirildi. Ahmet’in hafta içinde idman açığını kapatacağı açıklandı. 
     
"Terim’le el sıkışacağım"      GALATASARAY, derbisiyle ilgili olarak sadece pazar günü konuşacağını söyleyen Beşiktaş Teknik Direktörü Lucescu, dün suskunluğunu bozdu. Rumen teknik adam, "Galatasaray maçı için özel bir hava yaratılıyor. Benim için intikam maçı değil, sıradan bir karşılaşma. Eski oyuncularımı tek tek öpüp, Terim’le el sıkışacağım. Galatasaray eskisi gibi iyi bir takım" diye konuştu. 
     LUCESCU, Dinamo Kiev maçını düşünmediklerini belirterek, "Ama futbolcularımın kafasında bu karşılaşma da var. Oyuncularımı motive etmeye çalışıyorum. İyi bir çıkış yakaladık. Ali Sami Yen’e puan için gidiyoruz" dedi. Rumen hoca, Terim ile karşı karşıya getirilmeye çalışıldığını vurgulayarak "Bu yanlış. Ligin en iyi iki takımının maçı olacak" ifadesini kullandı. 
     
Bilgili’den zafer sözü      BAŞKAN Serdar Bilgili, Galatasaray derbisini kazanıp, taraftarlara çifte bayram yaşatacaklarını iddia etti. Son yılların en centilmen maçına imza atacaklarını dile getiren Bilgili, "Teknik heyet ve futbolcularımıza olan güvenimiz sonsuz. Dinamo Kiev maçı öncesinde moral bulacağız" diye konuştu. 
     
Niyazi’den mutlusu yok      ELAZIĞSPOR karşısında attığı golle takımının tur atlamasında önemli rol oynayan Niyazi, adeta yeniden doğdu. Tecrübeli futbolcu, "Bir kızımın doğduğu günü, bir de Beşiktaş formasıyla attığım ilk golü unutmayacağım. Yedek kalmayı asla sorun etmedim. Kendimi her zaman oynamaya hazır tutuyorum" diye konuştu. 
     



 SPOR 
























</TEXT>
</DOC>
