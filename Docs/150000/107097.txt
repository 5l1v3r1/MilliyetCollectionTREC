<DOC>
<DOCNO> 107097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/12/guncel/gun01.html </URL>
<DATE> 2002/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
DERSİMİZ IRKÇILIK 
</HEADLINE>
<TEXT>
Yabancı çocukların sınıfları ayrıldı 
Frankfurt’ta bulunan Hellerhof İlkokulu’nda bu yıl okula başlayan tüm Türk ve diğer yabancı çocuklar ayrı sınıfa alındı 
     SERAN SARGUR Frankfurt 

     Almanya’da yaşayan Türkler, yeni bir ırkçılık uygulamasıyla karşı karşıya kaldı. Avrupa’nın finans merkezi Frankfurt’un Gallus Warte semtinde bulunan Hellerhof İlkokulu Müdürü, bu yıl okula başlayan tüm Türk ve diğer yabancı kökenli çocukları ayrı bır sınıfta topladı. Yabancı kökenli ve Protestan olan çocuklar, "1C" şubesinde toplanırken, okul yönetimi tarafından "Alman ve Katolik" olarak nitelendirilen diğer öğrenciler için "1B" sınıfı ayrıldı. 
     Akıl almaz davranışıyla velilerin tepkisini çeken okul yönetiminin, "Biz sınıfları din, vatandaşlık ve başarı kriterlerine göre ayırdık" dediği öne sürüldü. Türk velilerin bu ayrımcılığa karşı örgütlenmesi üzerine, uygulamanın mimarının okul müdürü Weiss olduğu iddia edildi. 
     
     Gettolaşma böyle başlıyor 
     6 yaşındaki Boğaçhan’ın babası Altemur Özocak yanda , "Yaşadığımız semtte zaten Almanlar azınlıkta. Çoğunluk Türk ve yabancılardan oluşuyor. Ben oğlumun okulda Alman arkadaşlar edinmesini istiyorum. Fakat okul müdürü engel oluyor. Benim oğlum çok iyi Almanca konuşmasına ve annesi Alman olmasına karşın, Alman arkadaşlarından koparılıyor" dedi. 
     Bu gelişmeler üzerine Türk aileler, bir veli inisiyatifi oluşturarak okul yönetimine başvurdu. Ancak Weiss, "Benim kararlarım geçerlidir" diyerek talebi reddetti. 
     Bu uygulamayı, geçen yıl Avrupa’daki 32 ülkede yapılan PISA Eğitim Araştırması’nda Alman öğrencilerin 21. sırayı almasına, bunun nedeni olarak da yabancı kökenli öğrencilerle birlikte eğitim verilmesine bağlayan Weiss’ın tutumu üzerine veliler, Hessen Eyalet Eğitim Bakanlığı’na başvurma kararı aldı. 
     
Yapılan çok ayıp      6 yaşındaki çocuğu Boğaçhan’ın annesi Simone Özocak, Türk çocuklarının ayrı sınıflara ayrılmasına isyan ediyor. Özocak, Milliyet’e şunları söyledi "Çocuğumun yabancılardan oluşan bir sınıfta eğitim görmesi ne demek Bu uygulama çocuğumun geleceğini çok kötü etkileyecektir. Ben Almanya’nın doğusundan geliyorum. Biz, yabancıların çok olduğu sınıflarda bulunan çocuklara her zaman kötü gözle bakardık. Doğu’da olan yabancı düşmanlığını da, çocukken yapılan bu ayrımcılığa bağlıyorum. Yapılan çok ayıp." 
     



 GÜNCEL 

















</TEXT>
</DOC>
