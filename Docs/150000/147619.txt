<DOC>
<DOCNO> 147619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/04/son/sontur42.html </URL>
<DATE> 2003/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Chatte tanıştığı kızla buluşmak için otobüs kaçırmış 
</HEADLINE>
<TEXT>

     Erzincan-Sivas Karayolu'nda kuru sıkı tabancayla yolcu otobüsünü kaçıran üniversite öğrencisi Şahmettin Kanmaz, otobüsü internette chat yaparken tanıştığı kız arkadaşıyla Ankara'da buluşmak için kaçırdığını söyledi. 
     Refahiye'de yakalandıktan sonra Emniyet Amirliği'nde ifade veren Kanmaz, otobüse Erzurum'dan bindiğini, Erzincan'da verilen moladan sonra hareket eden otobüsü Erzincan çıkışında durdurup, bagajdan bavulunu alarak tekrar otobüse bindiğini belirtti. 
     Otobüste daha sonra bavulundan çıkardığı kuru sıkı tabancayla sürücüyü tehdit ederek, ''Kimseye zarar vermeyeceğim, korkmayın Ben Ankara'da Hukuk Fakültesi'nde okuyorum. Bilet param yok. Diplomamı almak için Ankara'ya gidiyorum. Beni Ankara'ya götürün yeter'' şeklinde konuştuğunu söyledi. 
     Polisteki ifadesinde aslında bunun doğru olmadığını anlatan Kanmaz, şöyle konuştu ''Onlara yalan söylemek zorunda kaldım. İnternette tanıştığım Muğlalı bir kız arkadaşımla Ankara'da buluşacaktık. Aslında o gelmemi istemedi. Ben de bu tür bir eyleme kalkıştım.'' Kanmaz, polisteki ifadesinin ardından Cumhuriyet Savcılığı'na sevk edildi. 
     
     BABA KANMAZ, ŞAŞKIN... 
     Otobüsü kaçıran Şahmettin Kanmaz'ın Erzurum'daki babası Mehmet Kanmaz, oğlunun eylemini Anadolu Ajansı muhabirinden öğrendi. 
     Şaşkınlık geçiren baba Kanmaz, oğlunun Atatürk Üniversitesi Çevre Mühendisliği Fakültesi'nde okuduğunu, sabah okula gitmek için evden çıktığını, ancak böyle bir durumla karşılaşınca, ''Yolcularda herhangi birşey yok değil mi '' dedi. 
     İşçi emeklisi baba Kanmaz, Şahmettin'in 7 çocuğundan biri olduğunu, emekli olduktan sonra açtığı küçücük bakkal dükkanında evini geçindirmeye ve çocuklarını okutmaya gayret ettiğini belirterek, ''Bu söylediğiniz chat olayını da pek anlamadım ama benim evimde bilgisayar bile yok. Hala birşey anlamış değilim.'' diye konuştu. 
     





</TEXT>
</DOC>
