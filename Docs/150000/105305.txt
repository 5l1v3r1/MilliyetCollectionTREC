<DOC>
<DOCNO> 105305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/02/son/soneko29.html </URL>
<DATE> 2002/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Memur beklemede, Bakan Türker'den taviz yok 
</HEADLINE>
<TEXT>

     Ekonomiden sorumlu Devlet Bakanı Masum Türker, ''Hazine'yi zarara sokacak hiçbir şey yapılamaz. Zora sokacak bir iş yaptığımız zaman hemen faizlerin yükselmesi, IMF ile yapılan anlaşmalardaki para akışının durması demek olur'' dedi. 
     Türker, İstanbul Serbest Muhasebeci Mali Müşavirler Odası İSMMMO tarafından düzenlenen ''Türkiye Ekonomisinin Dünü, Bugünü, Vizyonu'' konulu konferanstaki konuşmasının ardından gazetecilerin memur zammına ilişkin sorularını yanıtladı. 
     Zama ilişkin ciddi bir anlaşmazlığın söz konusu olmadığını, Hakem Kurulu'na 2003 yılı için gittiklerini belirten Türker, şöyle devam etti 
     ''Biz hükümet olarak, 2003 yılına anlaştığımız miktarın bütçeye konulduğu zaman ve bütçe 17 Ekim'de parlamentoya gönderildiği zaman 3 Kasım'da kadük kalacağını biliyoruz. Kadük kalınca yeni gelen hükümet yeni bütçeyi yeni yılın ilk aylarında yapacaktır. 
     Memurlara, mevcut bütçede 2002 yılında bundan sonraki aylar için brüt 20 milyon lira civarında olan enflasyon farkı yerine, o günkü koşullar içinde brüt 75 milyon lira vermeyi gönüllü olarak hükümet adına teklif ettik. Bu konuda yasaya göre, onlarla anlaşmazlık söz konusu olmaz. Çünkü sendikal haklar, görüşmeler bundan sonraki yılın bütçesi ile ilgilidir'' Yapılmış olan bir bütçede istenilen miktarda para verilebilmesi için bütçe olanakları dışına çıkıldığı zaman bir vergi konulması gerektiğini ifade eden Türker, ''O zaman halktan vergi alıp daha fazlasını verelim. Halbuki biz onlara böyle bir şeyi halka yüklemek yerine, bütçenin mevcut imkanları içinde ve kendilerinin GSMH'de aldıkları yüzde 6.9 oranındaki payı yükseltmek amacıyla vermeye çalıştığımızı gösterdik'' diye konuştu. 
     
     MEMUR ZAMMI HAZİNE'Yİ ZARARA SOKACAK MI 
     Memurların 20 yıldır mağdur olduklarını, ilk defa zam yerine seyyanen düzeltme verdiklerini kaydeden Türker, bütçenin imkanları dışına çıkıldığı zaman Türkiye'nin bütün makro ekonomik dengelerinin bozulacağını, yurtdışı borç faizlerinin yükseleceğini söyledi. 
     Türker, ''Memur zammı Hazine'yi zarara sokacak mı '' sorusunu ise şöyle yanıtladı 
     ''Hazine'yi zora sokacak hiçbir şey yapılamaz. Hazine'yi zora sokacak bir iş yaptığımız zaman hemen faizlerin yükselmesi, IMF ile yapılan anlaşmalardaki para akışının durması demek olur. O zaman eskiden olduğu gibi çok büyük sorunlarla karşılaşmamız söz konusu olur. Zaten bu konuda sendikaların yöneticileri de bizimle aynı fikirdeler.'' 
     





</TEXT>
</DOC>
