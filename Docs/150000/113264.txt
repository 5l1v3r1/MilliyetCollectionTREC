<DOC>
<DOCNO> 113264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/16/son/soneko07.html </URL>
<DATE> 2002/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Şap, kabus olmaktan çıktı... 
</HEADLINE>
<TEXT>

     Son 3 yıldan bu yana İran sınırında uygulanan sıkı önlemler nedeniyle, büyükbaş hayvanlarda ölümlere neden olan şap salgınlarının büyük ölçüde azaldığı bildirildi. 
     Konya İl Tarım Müdür Vekili Sami Vurucu, yılda yaklaşık 100 bin büyükbaş hayvan üretimiyle Türkiye'de birinci sırada olan Konya'nın, aynı zamanda transit canlı hayvan taşımacılığının da geçiş noktası durumunda olduğunu kaydetti. 
     Şap'ın, yetişkin büyükbaş hayvanlarda verimi yüzde 50'lere kadar düşürdüğünü, gebe hayvanlarda düşüklere, buzağılarda ve zayıf hayvanlarda ise ölümlere neden olan bir hastalık olduğuna işaret eden Vurucu, ''Çiftçilerimizin korkulu rüyası olan şap hastalığının son yıllarda yok denecek kadar azalmış olması sevindiricidir'' dedi. 
     Şapın çok kolay bulaşan bir hastalık olduğuna dikkat çeken Vurucu, ülkemizdeki şap salgınlarının en büyük nedeninin, yurda kaçak olarak canlı hayvan sokulması olduğunu belirterek, şunları söyledi 
     ''1999 yılına kadar özellikle İran sınırında denetimin yetersiz olması nedeniyle, ülkemize bol miktarda canlı hayvan sokuluyordu. Hiç bir hastalık kontrolü yapılmadan İran sınırındaki illerimize, oradan da tüm yurda dağılan kaçan büyükbaş hayvanlar şap vakalarının artmasında çok önem rol oynuyordu. Son üç yıl içinde sınırlarda canlı hayvan girişlerinin çok sıkı bir şekilde kontrol altına alınması, şap vakalarında gözle görülür bir azalmaya neden oldu.'' Transit canlı hayvan taşımacılığında önemli bir geçiş noktası olan Konya'da güvenlik güçlerinin de sıkı denetimleriyle raporsuz hayvan sevkıyatının büyük ölçüde önlendiğini kaydeden Vurucu, sözlerini şöyle sürdürdü 
     ''Konya'da 1998 yılında 20, 1999 yılında 25, 2000 yılında 27, 2001 yılında 13 şap salgını görülürken, bu sayı 2002 yılında sadece 4 olarak gerçekleşti. Bu da şap hastalığından büyük zarar gören üreticilerimizi sevindirdi. Şap salgını sayısının azalmasında hayvanların düzenli aşılanması, 'Küpe takma' uygulaması ile hayvanların kayıt altına alınması ve hayvan hareketlerinin denetiminde cezaların artırılması da ektili olmuştur.'' Vurucu, sağlık raporu olmayan hayvanların bir yerden bir başka yere sevk edilmesinde sevk raporunun şart olduğunu belirterek, kaçak hayvan nakli yaparken yakalanan kişilere 1 milyar 250 milyon lira ceza yazılarak, nakil aracının da 3 ay trafikten men edildiğini sözlerine ekledi. 
     





</TEXT>
</DOC>
