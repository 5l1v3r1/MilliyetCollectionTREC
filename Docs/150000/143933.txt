<DOC>
<DOCNO> 143933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/20/son/soneko19.html </URL>
<DATE> 2003/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaşın dünya borsalarındaki yankıları... 
</HEADLINE>
<TEXT>

     ABD'nin Irak saldırısından sonra Asya borsalarında hakim olan ''savaşın kısa süreceği'' tahminine dayalı iyimserlik, sonradan açılan Avrupa borsalarında yerini temkine bıraktı. 
     Avrupalı yatırımcılarında savaşın kapsamı ve süresi konusundaki kaygıların artması, Avrupa hisse senetlerinde 5 gündür süren yükselişin sabah saatlerinde yerini gerilemeye bırakmasına neden oldu. 
     Tüm Avrupa çapında işlem gören hisse senetlerini izleyen FTSE Eurotop 300 Endeksi bugün sabah saatlerinde yüzde 1, DJ Euro Stoxx 50 Endeksi de yüzde 1.58'lik gerileme gösterdi. 
     Saldırıdan sonraki ilk saatlerde diğer önemli paralar karşısında değerlenen ABD Doları da değer yitirmeye başladı. 
     Avrupa piyasalarında dün 1,05 dolardan işlem gören euro, bu sabah 1.0648 dolara çıktı. 
     ABD Doları'nın İsviçre Frangı karşısında dün 1.3963 frank olan değeri de bu sabah 1.380 dolara düştü. 
     New York Borsasında dün alış satış 335.50 336.26 değerlerinden kapanan altının ons fiyatı da sabah saatlerinde Avrupa piyasasında 335.80 336.80 değerlerine yükseldi. 
     Avrupa borsalarının ve ABD Doları'nın Avrupa para piyasalarındaki değerinin düşmesinde, ABD Başkanı George Bush'un ''Irak'a karşı savaşın bazılarının sandığından daha uzun ve daha güç olabileceği'' yönündeki uyarısı etkili oldu. 
     





</TEXT>
</DOC>
