<DOC>
<DOCNO> 131701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/18/son/sontur01.html </URL>
<DATE> 2003/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Sigara içme oranında dünya şampiyonluğuna gidiyoruz... 
</HEADLINE>
<TEXT>

     Türkiye'nin, son 10 yılda sigara içim oranının en hızlı arttığı 2 ülkeden biri olduğu bildirildi. 
     Uludağ Üniversitesi UÜ Tıp Fakültesi Göğüs Hastalıkları Anabilim Dalı Öğretim Üyesi Doç. Dr. Esra Kunt Uzaslan, A.A muhabirine yaptığı açıklamada, dünyada her saniye bir kişinin sigaranın neden olduğu hastalıklardan dolayı yaşamını yitirdiğini, bu nedenle de Dünya Sağlık Örgütü WHO tarafından sigara kullanımının bir hastalık olarak tanımlandığını söyledi. 
     Sigaranın neden olduğu hastalıklarla ilgili sürdürülen bilinçlendirme çalışmalarının olumlu sonuçlarının gelişmiş ülkelerde görüldüğünü ve sigara kullanımının hızla azaldığını kaydeden Doç. Dr. Uzaslan, şu bilgileri verdi 
     ''Türkiye'de ise tersine bir işleyiş hakim. Dünyada sigara içenlerin oranı hızla azalırken ülkemizde tam tersine artarak yüzde 51'e ulaştı. Türkiye, son 10 yılda sigara içim oranının en hızlı arttığı 2 ülkeden biri. Türkiye ile birlikte sigara içiminin en hızlı arttığı diğer ülke Endonezya'dır.'' 
     
     SİGARAYI BIRAKTIRMA POLİKLİNİĞİ 
     UÜ Tıp Fakültesi Sigarayı Bıraktırma Polikliniği'nin yönetimini de üstlenen Doç. Dr. Uzaslan, istemelerine rağmen sigarayı bırakamayanların, medikal şartlarda profesyonel destek almaları gerektiğini bildirdi. 
     Sigarayı bırakmak için başvuran hastaya, öncelikle kapsamlı bir sağlık kontrolü yaptırdıklarını belirten Doç. Dr. Uzaslan, ''Bu kontroller sırasında bağımlılığını ölçmek için 'Fagarstom' anketi uygulanıyor. Anket sonucunda nikotin bağımlısı olan ve olmayan kişileri belirleyerek, tedavisinde farklı yöntemler uyguluyoruz'' dedi. 
     Nikotin bağımlılarının tedavisinin 8 hafta, destek tedavisinin ise 3 hafta sürdüğünü anlatan Doç. Dr. Uzaslan, kısıtlı olanaklarla gerçekleştirdikleri bu tedavi yönteminde yüzde 40 başarı sağlandığını ifade etti. 
     Doç. Dr. Uzaslan, nikotin bağımlısı olmayanların tedavisinin daha kolay yapıldığını, her iki gruba ilaçlı tedavinin yanı sıra psikolojik destek de verildiğini sözlerine ekledi. 
     





</TEXT>
</DOC>
