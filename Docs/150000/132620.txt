<DOC>
<DOCNO> 132620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/23/son/sondun15.html </URL>
<DATE> 2003/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Olası Irak operasyonuna kimler taraf, kimler karşı.. 
</HEADLINE>
<TEXT>

     ABD, olası Irak operasyonuna hazırlık amacıyla Basra Körfezi'ndeki askeri yığınağını sürdürürken, Avrupa'nın ''ağır topları'' Almanya ve Fransa, Irak'a askeri harekatı önlemeye çalışıyor. 
     Türkiye'nin girişimiyle 5 bölge ülkesinin dışişleri bakanları, bugün sorunun barışçı yollardan çözümü için İstanbul'da biraraya geliyor. 
     ABD'nin de üyesi olduğu NATO, olası bir savaşta ABD'ye destek verip vermemeye henüz karar vermediğini açıkladı. 
     Olası operasyonda ABD'ye güçlü ve belirli destek verenler, operasyona karşı olanlar ve kararsızlar olarak 3 grup ortaya çıkıyor. Bu sınıflamaya göre ülkelerin olası bir harekata tutumu şöyle 
     
     GÜÇLÜ YA DA BELİRLİ DESTEK VERENLER 
     AVUSTRALYA - Avustralya, bölgeye asker ve teçhizat göndereceğini açıkladı, ancak olası Amerikan operasyonunu destekleme konusunda henüz karar vermedi. 
     İNGİLTERE - ABD'de 11 Eylül'de düzenlenen terörist saldırılardan bu yana ABD ile omuz omuza olan Londra yönetimi, Irak'ın silahsızlanmayla ilgili son BM Güvenlik Konseyi kararını ihlal etmesi halinde savaşa hazır olduğunu bildiriyor. 
     KANADA - Irak krizinin BM Güvenlik Konseyi aracılığıyla çözülmesi gerektiğinde ısrarlı olan Kanada Başbakanı Jean Chretien, ABD'nin önderliğindeki bir misyona katılacağını da belirtiyor. Buna rağmen Chretien, ABD'nin BM'den bağımsız olarak Irak'a düzenleyeceği olası operasyonda yer alıp almayacağına ilişkin soruları yanıtsız bırakıyor. 
     İSRAİL - İsrail başından beri, ABD önderliğindeki bir ittifaka katılmayacağını, ancak saldırıya uğraması halinde buna karşılık verme hakkını saklı tuttuğunu belirtiyor. 
     İTALYA - Irak'a harekat konusunda BM kararının gerekli olduğunu vurgulayan İtalya, diğer Avrupa ülkelerine göre daha çok ABD'nin yanında gözüküyor. İtalya geçen ay, Irak'a harekat düzenlemeye karar vermesi halinde, ABD'ye hava sahasını ve üslerini kullandıracağını açıklamıştı. 
     JAPONYA - Japonya'nın barışçı anayasası, ülkenin sınırları dışındaki askeri operasyonlara etkin olarak katılmasına izin vermezse de, Tokyo yönetiminin, en önemli müttefiki olan ABD'ye destek için bir formül bulacağı sanılıyor. 
     KUVEYT - ABD önderliğindeki koalisyon güçlerince, 1991'de Irak işgalinden kurtulan Kuveyt, ABD'ye mümkün olan her türlü yardıma hazır olduğunu belirtiyor. Kuveyt, operasyon olması halinde, muhtemel hareket noktası olarak da görülüyor. 
     
     KARARSIZLAR 
     NATO - NATO, Fransa ve Almanya'nın savaşa karşı olduğunu açıklamasından sonra operasyonda ABD'ye destek verip vermeme kararını erteledi. 
     İSPANYA - İspanya Başbakanı Jose Maria Aznar, Irak'a düzelenecek bir harekat için yeni bir BM kararının mutlak gereklilik olmadığını, ancak koşulların böyle bir kararı gerektirip gerektirmeyeceğini söylemek için erken olduğunu belirtmişti. 
     
     KARŞI ÇIKANLAR 
     ALMANYA FRANSA - Her iki Avrupa ülkesi de Irak'ta savaşı engellemeye kararlı olduğunu açıkladı. 
     ÇİN - Tutumunun Fransa'ya yakın olduğunu belirten Çin, Fransa gibi Irak'ta incelemelerde bulunan BM denetçilerine süre tanınmasını istiyor. 
     RUSYA - Rusya da Irak'ta BM denetimleri sürerken Irak'a askeri harekattan kaçınılması gerektiğini belirtiyor. 
     SUUDİ ARABİSTAN - Suudi Arabistan, Irak'a askeri harekatın mutlak gereklilik olmadığını, sorunun barışçı yollardan çözülmesi gerektiğini kaydetti, ancak dünyanın en büyük petrol ihracatçısı olan bu Körfez ülkesi, savaş durumunda ABD'ye destek verip vermeyeceği konusunda net bir açıklama da yapmadı. 
     SURİYE - Suriye Devlet Başkanı Beşşar Esad, ABD'nin Yakın Doğu'dan sorumlu Dışişleri Bakan Yardımcısı William Burns'e, Irak'ın komşularının savaşı önlemek için ellerinden gelen en büyük çabayı göstereceğini iletti. 
     





</TEXT>
</DOC>
