<DOC>
<DOCNO> 103418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/22/son/sontur14.html </URL>
<DATE> 2002/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan "Erbakan'ı davet etme gibi bir derdimiz yok" 
</HEADLINE>
<TEXT>

     AK Parti Genel Başkanı Recep Tayyip Erdoğan, seçimlerin ertelenmesine ilişkin iddiaları değerlendirirken, bu girişimlerin devletin egemenlik haklarına ve milletin iradesine karşı çıkma anlamı taşıdığını söyledi. Bu girişimlerin provokasyon anlamını da taşıdığını ifade eden Erdoğan, ''Kimsenin şahsi çıkarları devletin bekası ve milletin refahının üzerinde değildir, kimse hırsının kurbanı olmasın'' dedi. 
     AK Parti MYK Genel Başkan Erdoğan başkanlığında parti Genel Merkezi'nde toplandı. 
     Toplantı öncesinde Dokuz Eylül Üniversitesi İktisat Fakültesi eski Öğretim Üyesi Prof. Dr. Nükhet Hotar ile eski Ankara Üniversitesi İlahiyat Fakültesi Dekanı Prof. Dr. Mustafa Sait Yazıcıoğlu AK Parti'ye katıldı. 
     Erdoğan, toplantı öncesinde yaptığı açıklamada, seçim atmosferine girildiğini, yoğun günler başladığını ifade ederek, bu dönemde ağır bir çalışma temposu içinde olan gazetecilere de kolaylık ve başarı diledi. 
     Seçim sürecine girilen bir ortamda siyasi partilerin ve siyasilerin bir taraftan ittifak arayışlarını sürdüğünü, kimilerinin de seçimin iptali için gizli çalışmalar içinde olduklarına dair bilgilerin ortalıkta dolaştığını kaydeden Erdoğan, ''Sözün bir anlamı ve namusu vardır anlayışından hareketle bu tür tartışmaların dışındayız. Çünkü TBMM bir kez seçim için karar vermiştir'' dedi. Seçimin iptali halinde bir anlamda seçimi kaçınılmaz kılan ekonomik şartların çok daha ağırlaşacağını dile getiren Erdoğan, seçimin ertelenmesi halinde cumhuriyetin ve demokrasinin en üst kurumu olan TBMM'nin ve siyaset kurumunun onarılmaz bir yara alacağını ifade etti. Seçimin ertelenmesi çabasında olan bazı partilerin AB'ye tam üyelikten yana tavır koyan partilerden olduğunu söyleyen Erdoğan, şöyle konuştu 
     ''Seçimlerin ertelenmesiyle doğacak kaos ortamında AB'ye üyeliğine ilişkin hiçbir olumlu gelişmenin beklenmesi imkansızdır. Bu açıdan da bu seçim bir sınama süreci olacaktır. Ve halkımız her şeyi sağduyusu ile değerlendirecektir. Ve herkese, her siyasiye, her partiye gerekli dersi verecektir. Bunda kazanabileceğini düşünen varsa boşuna hayal görmektedir. 
     Kim ki seçimi ertelemek istiyor, o devletin egemenlik haklarına ve milletin iradesine karşı çıkıyor demektir. Bu aynı zamanda provokasyon anlamı taşıyor. Kimsenin devletimize ve milletimize karşı böyle bir haksızlıkta bulunmak hakkı yoktur. Kimsenin şahsi çıkarları devletin bekası ve milletin refahının üzerinde değildir. Kimse hırsının kurbanı olarak bir şekilde devletimiz ve milletimize zarar vermeye kalkışmasın.'' 
     
     TÜRKİYE'NİN SİYASİ BELİRSİZLİĞE TAHAMMÜLÜ YOK 
     Erdoğan, eski Devlet Bakanı Kemal Derviş'in CHP'ye katılma kararıyla ilgili bir soru üzerine de, ''Bakanlığı bıraktığı andan bu yana ortadaki belirsizliğin noktalanmasını hayırlı buluyorum. Bu belirsizlikti. Bu belirsizlik böylece bitmiş oluyor. Ve CHP içinde yerini almış durumda ülkemiz için, kendi siyasi yaşamı için, hayırlı olsun derim'' dedi. 
     Türkiye'nin siyasi belirsizlere tahammülü olmadığını kaydeden Erdoğan, belirsizliğin giderilmesi durumunda atılacak adımların daha net olacağını dile getirdi. 
     Erdoğan, bir gazetecinin, ''Erbakan bugün adaylığını açıklayacak. Bir yol arkadaşlığı olabilir mi Partinize davet eder misiniz '' sorusu üzerine AK Parti'nin emin adımlarla yoluna devam ettiğini söyledi. ''Yol arkadaşlarım burada'' diyen Erdoğan, Türkiye Cumhuriyeti vatandaşı her ferdin siyaset yapma hakkı olduğunu , Erbakan'ın da bu hakkını kullandığını ifade etti ve başarı diledi. 
     Erdoğan, ''Erbakan'ı partiye davet ediyor musunuz '' sorusunu yanıtlarken de, ''Hayır böyle bir derdimiz yok'' dedi. 
     Irak Kürdistan Demokratik Partisi Lideri Barzani'nin bugünkü gazetelerde yer alan açıklamalarının hatırlatılması üzerine de Erdoğan, konunun kesin detaylarını bilmediği için yanıt vermesinin doğru olmadığını dile getirdi. Erdoğan, ''Ama kimsenin Türk Ordusu'na bir yerleri mezar etmeye inanıyorum ki, gücü yetmez'' dedi. 
     





</TEXT>
</DOC>
