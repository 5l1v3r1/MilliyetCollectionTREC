<DOC>
<DOCNO> 122706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/04/son/sonspo14.html </URL>
<DATE> 2002/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya'da lider Lazio'da oyuncular 6 aydır maaşını alamıyor 
</HEADLINE>
<TEXT>

     İtalya 1. Futbol Ligi'nin 12. haftası sonrasında lider durumda bulunan SS Lazio'da futbolcular, 6 aydır maaşlarını alamıyor. 
     Bütçe açığından dolayı lige katılamama tehlikesiyle karşı karşıya kalan Lazio, sermaye artırımına giderek bu problemini çözmesine rağmen ekonomik krizden kurtulamadı. 
     Kulüp Başkanı Sergio Cragnotti, sahibi olduğu Cirio Holding'te işlerin kötü gitmesinden dolayı Lazio'yu satma kararı alsa da bu zamana kadar bir alıcı bulunamadı. İtalyan basınında yer alan haberlerde, Cragnotti'nin son olarak uluslararası üne sahip televizyon şirketleri sahibi Rupert Murdoch ile görüşmeler yaptığı belirtiliyor. Hisselerinin yüzde 51'i Cirio Holding'in elinde olan Lazio'nun kalan yüzde 49 hissesi borsada işlem görüyor. 
     Ekonomik sorunlar nedeniyle 6 aydır maaşlarını alamayan futbolcular ise kulübe karşı büyük bir dayanışma örneği sergileyerek bugüne kadar hiçbir tepki verecek açıklama yapmadı. Teknik Direktör Roberto Mancini ve futbolculara her basın toplantısında ekonomik krizle ilgili sorular sorulmasına karşın, yanıt şimdilik hep, ''Bu bizim konumuz değil. Kulübü ilgilendiririz. Biz sahaya çıkıp oynamayı düşünürüz'' oldu. 
     Kulüp Başkanı Cragnotti de sezon sonuna kadar kadrolarındaki hiçbir futbolcuyu satmayacaklarını ve şampiyonluğa oynadıklarını söyledi. 
     Öte yandan, Cirio'nun kredi almak için bankalarla anlaşmak üzere olduğu haberleri yazılırken, hafta sonuna kadar futbolcuların maaşlarının ödenebileceği belirtiliyor. 
     27 puanla lider konumda bulunan Lazio, 7 Aralık Cumartesi günü 26 puanla 3. sırada olan İnter'i konuk edecek. 
     





</TEXT>
</DOC>
