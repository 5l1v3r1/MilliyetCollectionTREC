<DOC>
<DOCNO> 136910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/15/son/sondun10.html </URL>
<DATE> 2003/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Japonya'daki Türk Gecesi büyük ilgi gördü... 
</HEADLINE>
<TEXT>

     Japonya'nın başkenti Tokyo'nun en büyük otellerinden Akasaka Prince Otel'de dün akşam düzenlenen ''Türkiye Gecesi'' büyük ilgi gördü. 
     Prince Otel'in organize ettiği, Türk Hava Yolları ve Japonya'da yaşayan Türk işadamlarının da katkı sağladığı geceye, Türkiye'nin Tokyo Büyükelçisi Solmaz Ünaydın'ın da aralarında bulunduğu 600'e yakın davetli katıldı. 
     Gecede, Türkiye'den gelen aşçıların hazırladığı kebap ve börek çeşitleri, zeytinyağlılar, çiğ köfte, börek ve geleneksel Türk tatlılarından oluşan 150 çeşit yiyecek, rakı ve Türk şarapları ikram edildi. Gece nedeniyle salonun değişik bölümleri Pamukkale travertenleri, Kapadokya'daki peri bacaları, Çanakkale'deki Truva atı ve dünyaca ünlü bazı tarihi kalıntıların maketleriyle süslendi. 
     Türkiye Gecesi'nde konuşan Büyükelçi Ünaydın, 2003 yılının Japonya'da ''Türkiye Yılı'' olarak kutlanacağını anımsatarak, resmi açılışın 17 Şubat Pazartesi günü yapılacağını belirtti. Ünaydın, sevgililer gününe denk gelen gecenin, aynı zamanda ''Türkiye'yi Sevenler Gecesi''ne dönüşmesi dileğinde bulundu. 
     Gecede daha sonra, Yalova Turizm Folklor Araştırma Geliştirme Derneği Topluluğu, Türkiye'nin çeşitli yörelerinden halk oyunları gösterisi sundu. Gösteri, Japon davetlilerin büyük beğenisini toplarken, Büyükelçi Ünaydın ve bazı konuklar birlikte halay çekti. 
     Katılanların kişi başı 15 bin yen yaklaşık 200 milyon Türk lirası ödediği geceye gösterilen yoğun ilgi nedeniyle talebin yeterince karşılanamadığı, bu nedenle daha sonraki bir tarihte diğer büyük otellerde Türkiye gecelerinin tekrar edilmesinin planlandığı bildirildi. 
     





</TEXT>
</DOC>
