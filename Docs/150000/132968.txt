<DOC>
<DOCNO> 132968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/24/son/sontur03.html </URL>
<DATE> 2003/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Nemaları Şubat'ta ödeyebilmek için çalışmalar sürüyor 
</HEADLINE>
<TEXT>

     AKP Genel Başkanı Recep Tayyip erdoğan, Kanal D'de yayımlanan ''Arena'' programında Uğur Dündar'ın sorularını yanıtladı. 
     Erdoğan, Anayasa Mahkemesi'nin kendisiyle ilgili kararını nasıl değerlendirdiğine ilişkin soruyu yanıtlarken, gerekçeli kararı görmeden yorum yapamayacağını belirtti. Erdoğan, ''Bir gerçeği de ifade etmeden geçemeyeceğim. Türkiye'de demokrasinin ve iktidarın önündeki engellerin ne derece, ne kadar büyük olduğu bir kez daha ortaya çıktı'' diye konuştu. 
     Erdoğan, Yüksek Seçim Kurulu ve Anayasa Mahkemesi'nin birbiriyle çelişkili kararları olduğunun ifade edilmesi üzerine, kendisinin de bunu anlamakta zorlandığını, bunları süratle aşmak gerektiğini kaydetti. 
     Kararı öğrendiği zamanki duygularının sorulması üzerine, ''bu kararın kendisini germediğini ve bunlara alıştığını'' söyleyen Erdoğan, ''Ülkem adına, demokrasi adına üzüldüm'' dedi. 
     
     ABD ZİYARETİ 

     Erdoğan, ABD ziyareti sırasında Başkan Bush ile görüşmesinde Irak konusunda Türkiye'nin ABD ile birlikte hareket edeceğine ilişkin herhangi bir taahhütte bulunup bulunmadıklarına ilişkin soruyu yanıtlarken, ''Bu görüşmelerimizde kendilerine verilmiş herhangi bir taahhüdümüz yok. Sadece durum değerlendirmesi yaptık'' diye konuştu. 
     Görüşmelerde sadece Irak konusunun ele alınmadığını, Türkiye-ABD ekonomik ilişkileri, AB ve Kıbrıs konularının da gündeme geldiğini ifade eden Erdoğan, bu görüşmelerde barıştan yana olduklarını dile getirdiklerini, ayrıca taahhüt yetkisi olan birisi olarak değil, AK Parti Genel Başkanı olarak görüşmelerde bulunduğunu kaydetti. 
     Erdoğan, Irak'a olası müdahaleyi değerlendirirken de sorunun barışçı yollardan çözülmesinden yana olduklarını, Birleşmiş Milletler silah denetçilerinin raporunun beklenmesi gerektiğini dile getirdi. 
     Erdoğan, Irak Devlet Başkanı Saddam Hüseyin'in silah denetçilerinin çalışmalarına izin vermesinin olumlu olduğunu, öte yandan, yapılacak zirvelerden sonra çok daha farklı gelişmelerin olabileceğini belirtti. Erdoğan, ''Barış umudunun tamamıyla bittiği kanaatinde değilim'' dedi. 
     
     KIBRIS 

     Erdoğan, Kıbrıs sorununun 28 Şubat'a kadar çözüme kavuşturulup kavuşturulamayacağına ilişkin soruyu yanıtlarken, imza yetkisinin KKTC Cumhurbaşkanı Rauf Denktaş'ta olduğunu ifade etti. 
     Kıbrıs'ta ''ver-kurtul'' politikasını kabul etmelerinin mümkün olmadığını vurgulayan Erdoğan, sorunun çözümü için ön kabullerin olmaması gerektiğini ifade etti. 
     Başından bu yana ''iki kurucu devlete dayalı bir ortaklık devletinden söz ettiklerini'' kaydeden Erdoğan, hükümetin KKTC yönetimine elinden gelen desteği verdiğini belirtti. 
     
     DOĞALGAZDA İNDİRİM OLABİLİR 

     AK Parti Genel Başkanı Recep Tayyip Erdoğan, ''Doğalgazın neden pahalı olduğu'' yönündeki soruyu yanıtlarken Erdoğan, ilgili ülkelere yaptığı ziyaretlerdeki görüşmeleri konusunda bilgi verdi. ''Sanıyorum bir indirim olacak'' diyen Erdoğan, ''ne kadar olacağı'' sorusuna ''Rusya Enerji Bakanı, bu hafta sonu buraya geliyor. Konuşulacak, ondan sonra ne kadar bir indirim yapacaklarını belirleyecekler'' yanıtını verdi. 
     Erdoğan, bu konuda İran ile de görüşme yapacaklarını ifade ederek, ''Rusya'dan indirim olduğuna göre, inanıyorum ki İran da herhalde bir indirimde bulunacaktır'' diye konuştu. 
     ''İç borç konusunda ne gibi önlemler alınacağının'' sorulması üzerine Erdoğan, reel faiz oranlarını düşürme çabasında olduklarını söyledi. Devletin büyüme hızının artırılması gerektiğini belirten Erdoğan, ''İç borcun uzun vadeye yayılması konusunda bir girişimde bulunup bulunmadıkları'' sorusuna, ''Şu anda ona ihtiyaç duyulmadı'' yanıtını verdi. 
     ''Tasarruf amacıyla memurlara sıfır zam veya çok az zam yapılacağından söz edildiğinin'' belirtilmesi üzerine Erdoğan, ''Bu konuda sayın Başbakanımızdan böyle bir şey duymadım. Başta Sayın Başbakanımız olmak üzere, ilgili bakan arkadaşlarımın adil davranacaklarına inanıyorum'' dedi. 
     
     NEMALARIN ÖDENMESİ 

     Nemaların ne zaman ödeneceğine ilişkin soruya Erdoğan, bugüne kadar her 1 Şubat'ta ödendiğini hatırlatarak, yine aynı şekilde ödemek için şartları zorladıklarını bildirdi. Erdoğan, ''Son borçlanmadan sonra bunu ödeyebilir miyiz diye bir gayretin içindeyiz'' dedi. 
     Erdoğan ''fındık'' ile ilgili sorunu da görüştüklerini belirterek, ''Sayın bakanla konuştuk. Bir kararnameyle genelge gerekiyor. Onun çalışmalarını yapıyorlar. İnşallah onu da çözecekler. Belki bunlardan birisi bayramdan önce çıkacak, belki bir diğeri bayram sonrasına kalacak'' dedi. 
     





</TEXT>
</DOC>
