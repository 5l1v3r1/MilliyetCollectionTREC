<DOC>
<DOCNO> 107776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/15/son/sontur20.html </URL>
<DATE> 2002/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Yanlış tatbikata soruşturma açıldı... 
</HEADLINE>
<TEXT>

     Hırsızlık suçuyla gözaltına alınan 16 yaşındaki iki sanığa kadın iç çamaşırıyla olay yerinde tatbikat yaptıran İlçe Jandarma Komutanı hakkında soruşturma başlatıldı. 
     Sakarya'nın Geyve İlçesi'nde, bir evde hırsızlık yaptıkları gerekçesiyle gözaltına alınan ve girdikleri evde kadın iç çamaşırı giydiği öne sürülen 16 yaşındaki iki sanığa, olay yerinde tatbikat yaptırıldı. 
     Karaçam Köyü'nde Remzi Döker'e ait eve girdikleri gerekçesiyle jandarma tarafından gözaltına alınan 16 yaşındaki S.K. ile amcasının oğlu G.K, sorgulamalarında suçlarını itiraf ettiler. 
     Sanıklar, bölgede başka villalara da girdiklerini, ziynet eşyalarını alıp, diğer değerli eşyalara zarar verdiklerini, evde eğlendiklerini belirterek, pişman olduklarını söylediler. Girdikleri evlerde buldukları kadın iç çamaşırlarına baktıklarını söyleyen iki sanık, ifadeleri alındıktan sonra olay yerine götürüldü. Gazetecilerin de izlediği tatbikatta, eve nasıl girdiklerini gösteren sanıklarda kadın iç çamaşırları da giydirildi. 
     Basının da katıldığı tatbikatın bu şekilde yapıldığını öğrenen Sakarya İl Jandarma Komutanı Albay Yüksel Sönmez, Geyve'nin Karaçam Köyü'nde yaşanan olay nedeniyle, İlçe Jandarma Komutanı Teğmen Kemal Sönmezoğlu hakkında soruşturma başlatıldığını açıkladı. 
     Soruşturma sonrasında sorumlular hakkında gerekli işlemlerin yapılacağını bildiren Sönmez, ''Çok üzücü bir olay. Tatbikatta izlenilen yanlış yol nedeniyle sanıkların ailelerini ziyaret edip, üzüntümüzü ileteceğiz'' dedi 
     
     ÇOCUKLARIN DİĞER SUÇLARI 

     Sanıkların, ayrıca E-25 Karayolu'ndan geçen araçlar ile İstanbul-Eskişehir demiryolundan geçen trenleri de taşladıkları, 10 özel otomobil ile 1 trenin camını kırıp 2 kişinin yaralanmasına neden oldukları belirlendi. 
     Sabıkaları bulunmayan ve Karaçam İlköğretim Okulu'nun bilgisayarını da çaldıklarını itiraf eden sanıkların, çaldıkları malları ormanlık alana sakladıkları tespit edildi. Gösterilen yerde yapılan aramada, toprağa gömülü toplam 200 milyon lira, 1 yüzük, 1 bilezik, 1 kuru sıkı tabanca, ve 1 çift doktor eldiveni ele geçirildi. Sanıkların sorgulamaları sonrasında adliyeye sevkedildi. 
     
     UZMANLAR NE DİYOR 

     Kocaeli Üniversitesi Tıp Fakültesi Çocuk Ruh Sağlığı Anabilim Dalı Başkanı Prof. Dr. Ayşen Coşkun, güvenlik güçlerinin tatbikatı basına kapalı olarak yaptırması gerektiğini söyledi. 
     Haberin ve fotoğrafların basına yansımasından sonra çocukların ruh sağlığının olumsuz etkileneceğini belirten Coşkun, şunları kaydetti 
     ''Bu çocukların zaten sorunlu oldukları belli. Eğer jandarma tatbikat yaptırıyorsa, bunu basına kapalı olarak yaptırmalıydı. Zaten o suçu işledikleri belirlenmiş. Amaç cezalandırmak değil, tedavi etmek olmalıdır. 18 yaşın altındaki çocuklara yapılacak tatbikatlar, basına kapalı olmalı. Basında da bu tür fotoğraflar, yer almamalıdır.' 
     





</TEXT>
</DOC>
