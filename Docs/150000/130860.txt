<DOC>
<DOCNO> 130860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/15/ekonomi/eko05.html </URL>
<DATE> 2003/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF ve Dünya Bankası Başbakan’la görüşecek 
</HEADLINE>
<TEXT>

     ANKARA Milliyet 

     IMF 1. Başkan Yardımcısı Anne Krueger, bugün İstanbul’da TÜSİAD ve Türkiye Bankalar Birliği yetkilileriyle bir araya gelerek, finans başta olmak üzere, IMF ile yürütülen ekonomik programın etkileri konusunda görüş alışverişinde bulunacak. 
     Yarın Ankara’ya geçecek olan Krueger, Başbakan Abdullah Gül, Başbakan Yardımcısı Abdüllatif Şener, Devlet Bakanı Ali Babacan, Maliye Bakanı Kemal Unakıtan, Hazine Müsteşarı Faik Öztrak, Merkez Bankası Başkanı Süreyya Serdengeçti ve BDDK Başkanı Engin Akçakoca ile görüşecek. Ekonomik program uygulaması ve IMF’yle ilişkiler konusunda görüş alışverişinde bulunacak olan Krueger, aynı gün Ankara’dan ayrılacak. 
     Dünya Bankası’nın Avrupa ve Orta Asya bölgesinden sorumlu Başkan Yardımcısı Johannes Linn de yarın Ankara’da olacak. Linn, Dünya Bankası’nın Türkiye ile ilişkileri ve ekonomik program konusunda görüş alışverişinde bulunacak. 
     Temaslarına cuma günü başlayacak olan Linn, Gül, Şener, Babacan, Unakıtan, Milli Eğitim Bakanı Erkan Mumcu ve Sağlık Bakanı Recep Akdağ ile görüşecek. Linn, cumartesi günü Türkiye’den ayrılacak. 
     



 EKONOMİ 





















</TEXT>
</DOC>
