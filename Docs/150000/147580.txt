<DOC>
<DOCNO> 147580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/04/son/sontur03.html </URL>
<DATE> 2003/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül'den düzeltme "Türkiye savaşan bir koalisyon ortağı değil" 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Türkiye'nin ''savaşan bir koalisyon ortağı değil, müttefikleriyle işbirliği yapan bir ülke'' olduğunu söyledi. 
     Gül, NATO Konseyi toplantısı için gittiği Brüksel'den dönüşünde, Ankara Esenboğa havaalanında soru üzerine yaptığı açıklamada, ABD ile ilişkilerin TBMM'nin verdiği yetki çerçevesinde olduğunu belirterek, Türkiye'den Irak'a giden araçların tamamen silahsız olduğunu ve askeri nitelik taşımadıklarını kaydetti. 
     Gül, bu araçların hepsinin kontrol edildiğine de dikkat çekerek, sözlerini şöyle sürdürdü 
     ''Tezkere dışı bir faaliyet söz konusu değildir. Türkiye, savaşın bir parçası değildir, savaşan bir koalisyon ortağı değildir. Türkiye müttefikleriyle işbirliği yapan bir ülkedir. Ama savaşan bir ülke değildir. Çünkü TBMM böyle bir yetki vermemiştir.'' Abdullah Gül, Irak'a giden malzemelerin denetimlerinin yapıldığını söyleyerek, bunların askeri nitelikte olmadığını bildirdi. 
     Bakan Gül, Brüksel'deki toplantıya ilişkin olarak da, bu toplantıda ABD Dışişleri Bakanı Colin Powell'ın Irak'a ilişkin bilgi verdiğini söyleyerek, kendisinin de Türkiye'nin Irak politikası ve özellikle de Kuzey Irak'a ilişkin kaygı ve pozisyonunu anlattığını kaydetti. 
     Görüşmeler çerçevesinde medeniyetler arası çatışma ihtimalini önleyecek tedbirlerin ele alındığını belirten Gül, Türkiye'nin bu konuda önemli bir rol oynayabileceğinin vurgulandığını söyledi. 
     Bakan Gül, Brüksel'de Fransa, Almanya, Kanada Dışişleri Bakanları ve NATO Genel Sekreteri George Robertson'la ikili görüşmeler yapma fırsatı bulduğunu da hatırlatarak, Fransa ve Almanya Dışişleri Bakanları'nın Ankara'yı ziyaret etmeleri konusunda mutabık kaldıklarını ve bu bakanların kısa bir süre içinde Türkiye'ye gelmesinin beklendiğini kaydetti. 
     





</TEXT>
</DOC>
