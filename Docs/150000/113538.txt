<DOC>
<DOCNO> 113538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/17/son/sontur35.html </URL>
<DATE> 2002/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP'li Yahnici Türkiye, Kuzey Irak'ta çuvalladı 
</HEADLINE>
<TEXT>

     MHP Genel Başkan Yardımcısı Şevket Bülent Yahnici, Türkiye'nin tüm kurumlarıyla Kuzey Irak'taki gelişmeler ve izlenen politikayı gözden geçirmek zorunda olduğunu belirterek "Türkiye olarak kelimenin tam anlamıyla çuvallamış noktadayız" dedi. 
     Yahnici, basın toplantısında, Başbakan Bülent Ecevit başta olmak üzere tüm devlet ricalinin Kuzey Irak'ta ayrı devlet olma gerçeğini kabul ettiğini belirten Yahnici, "ne yapılabilir"' düşüncesinin herkesi sardığını vurguladı. 
     Türkiye'nin her türlü desteğine sahip olan Barzani ve Talabani'nin bir Kürt Devleti'nin adımını attığını belirten Yahnici, Kürt Devleti ile ilgili gelişmenin kabul edilemez olduğunu, ancak bunun 4-5 yıllık bir vaka olduğunu söyledi. Yahnici, ABD'nin Saddam rejimine yönelik bir operasyon gerçekleştiren Türkiye için "Kuzey Irak ne olacak" sorusunu ABD'den gelen her diplomata, her Dışişleri Bakanlığı yetkilisine defatle ve ısrarla sorduklarını anlattı. 
     Yahnici, olayın çok boyutlu ve içinden çıkılamaz halde uluslararası camianın önünde olduğuna dikkati çekerek "Türkiye, bu noktada durumu yeniden gözden geçirmeye mecburdur. Dışişleriyle, askeri unsurlarıyla, strateji uzmanlarıyla... Alel usul, ağza her gelen lafın söylendiği, diplomatça olan veya olmayan sözler sarfedildiği iç politika ortamında Kuzey Irak meselesinin sağlıklı şekilde Türkiye tarafından takip edileceğini düşünemiyoruz" dedi. 
     
     HERKESİN AKLINA KERKÜK GELDİ 
     Konun, miting meydanlarına da taşındığına işaret eden Yahnici, şunları kaydetti 
     "Herkes miting meydanlarında almış gidiyor 'Kerkük'ü vermeyiz' diye... Herkesin aklına Kerkük geldi. Kerkük 50 yıldır problem. 1950'de BAAS katliam yaptı. Önce Saddam kasabının insafına veya insafsızlığına terkedildi Türkmenler. Şimdi de Barzani ve Talabani kasabı, Türkmen kardeşlerimize karşı yıllardır süren bir baskıyı sürdürüyor. 
     Dün Saddam'ın baskısına maruz bırakılan Musul, Erbil ve Kerkük'ü bugün tehditten de öte bir başkent ilan etmiş Kürt Devletine karşı koruma şansımız elden gider. Seçim meydanlarında atılan nutuklar bu kentleri bize getirmez." Yahnici, Kuzey Irak'ta mevcut durumun devamının büyük sıkıntılara neden olacağını ileri sürerek, bunun bölgede Filistin-İsrail sıcak çatışmasından daha büyük bir "Arap Kürt, Kürt-Türkmen" kavgasına neden olabileceğini söyledi. 
     Dünyanın aklını başına almak zorunda olduğunu vurgulayan Yahnici şöyle devam etti 
     "ABD ile müştereklik halinde ve Kuzeyden Keşif Harekatı adı altında yürütülen mekanizma, Kuzey Irak'ta iç açıcı olmayan ve kimsenin kabullenemeyeceği bir noktadır. Bugüne kadar izlenen politika başarılı olamamıştır. Bu konu, ABD ile enine boyuna konuşulmalı. ABD uyarılmalı, dikkati çekilmelidir. Çok yoğun bir diplomasiyi denemeliyiz. Türkiye olarak kelimenin tam anlamıyla çuvallamış noktadayız." 
     





</TEXT>
</DOC>
