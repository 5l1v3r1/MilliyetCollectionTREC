<DOC>
<DOCNO> 126660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/25/dunya/adun.html </URL>
<DATE> 2002/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaşan kocaya yatak boykotu 
</HEADLINE>
<TEXT>

Sudan’da yıllardır süren iç savaşa karşı Samira Ahmed adlı bir profesörün başlattığı savaşan kocalara karşı seks grevi’ eylemine katılan kadınların sayısı binlere ulaştı 
     DIŞ HABERLER SERVİSİ 

     Geçtiğimiz yıl ağustos ayında, Antalya’nın Manavgat ilçesine bağlı Sırtköy’de, kadınların köye su getiremedikleri için kızdıkları eşlerine seks yasağı koyarak gerçekleştirdikleri eylemin bir benzeri, Afrika ülkelerinden Sudan’da yaşanıyor. Ülkenin İslamcı rejimin kontrolündeki Müslüman kuzeyi ile Hıristiyan güneyi arasında 19 yıldır süren iç savaşı bitirmek için kadınları "seks grevi" yapmaları yolunda örgütleyen Samira Ahmed adlı eski bir üniversite profesörü, eyleminin başarıyla devam ettiğini söyledi. 
     Sudan’ın güneyindeki Yukarı Nil bölgesinde, çocuklarının savaşlarda ölmesini engellemek amacıyla, çatışmaların merkezinde yer alan Lou ve Jekany kabilelerine mensup 20 kadınla başlayan ve daha sonra binlerce kadın tarafından kabul gören eylemin gidişatını İngiliz "The Daily Telegraph" gazetesine anlatan Ahmed, "Kadınlar, erkeklerin kendilerini barışa adamalarını sağlamak için eşleriyle cinsel ilişkiye girmeme kararı aldılar. Bu da işe yaradı" diye konuştu. 
     
     İç savaş 2 milyon can aldı 
     Başkent Hartum’da oturan ve savaştan nefret ettiğini belirten Ahmed’in başlattığı siyasi nitelikteki eylem, nüfusun yüzde 70’i Müslüman olan ülkede, erkeklerin evlilikteki baskın konumlarına meydan okuduğu için de tepki topluyor. 
     Samira Ahmed, kadınlara yönelik ayrımcılığın yüksek boyutlarda yaşandığı Sudan’da, kadınların sosyoekonomik sorunlarının çözümlerine yönelik çeşitli girişimlerde de danışmanlık desteği veriyor. 
     Ülkedeki iç savaş, 1983’te, çoğunluğu Hıristiyanlar ve animistlerden doğadaki her şeyin bir ruhu olduğuna inananlar oluşan güney Sudanlı isyancıların daha fazla özerklik elde edebilmek için, Müslüman nüfusun egemenliğinde bulunan kuzeydeki İslamcı hükümete karşı silahlı mücadeleye başvurmasıyla başladı. Sudan Halk Kurtuluş Ordusu SPLA ile İslamcı kuzey yönetimi arasındaki çatışmalarda bugüne kadar 2 milyon kişi öldü. 
     
     
     



 DÜNYA 











</TEXT>
</DOC>
