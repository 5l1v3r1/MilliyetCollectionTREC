<DOC>
<DOCNO> 135587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/07/ekonomi/eko06.html </URL>
<DATE> 2003/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransız yoğurdu Türkleşecek 
</HEADLINE>
<TEXT>

     EKONOMİ SERVİSİ 

     Fransız Sodiaal firması ile lisans anlaşması imzalayan Pınar Süt, Yoplait marka hazır tatlı, meyveli yoğurt ve yoğurtlu içeceklerin Türkiye’deki üretim, dağıtım ve pazarlamasını yapacak. İşbirliği anlaşması imza törenine katılan Yoplait Grup Başkanı Lucien Fa, Yoplait’in 48 ülkede faaliyet gösterdiğini ve ülke koşullarına göre üretim yaptıklarını ifade ederek, Yoplait’in Türkiye’de Türkleşeceğini söyledi. 
     Yaşar Holding İcra Başkanı Hasan Denizkurdu da, ilk yıl dört yeni ürün piyasaya sunacaklarını ifade ederek, "Bu ürünler ile bu yıl 5 milyon dolarlık ekstra bir ciro kazanacağız. Yoplait’in satışı olmayan ülkelere ihracat yapacağız" dedi. Hazır tatlı pazarında yüzde 26, meyveli yoğurtta ise yüzde 7 pazar payı olan Pınar, işbirliği ile her iki pazarda 2003’te yüzde 20 büyümeyi hedefliyor. 
     Pınar Gıda Grubu Başkanı Ahmet Arsan da yeni ürünlerin üretimi için 2.5 milyon dolarlık bir yatırım yapabileceklerini kaydetti. 
     



 EKONOMİ 
























</TEXT>
</DOC>
