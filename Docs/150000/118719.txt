<DOC>
<DOCNO> 118719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/13/son/sontur26.html </URL>
<DATE> 2002/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da "futbol fanatizmi" için polis zirvesi... 
</HEADLINE>
<TEXT>

     İstanbul Emniyet Müdürü Hasan Özdemir, bazı taraftarların maçı bahane edip olay çıkardığını belirterek, ''Memlekete faydası olmayan bazı kişiler, centilmence maç seyredeceğine, sanki savaşa gelirmiş gibi maça geliyorlar'' dedi. 
     Özdemir, Vatan Caddesi'ndeki emniyet kompleksinde, emniyet müdür yardımcıları, şube müdürleri ve birinci lig futbol takımlarının maç yaptığı statların yer aldığı ilçelerin emniyet müdürleri ile futbol fanatizmi ve olayların önlenmesi ile maçlarda alınacak önlemlerin belirlenmesi amacıyla bir toplantı yaptı. 
     Toplantıya ilişkin basın mensuplarına açıklama yapan Özdemir, ''Birinci ligdeki takımlarımızı seyretmeye gelen birtakım taraftarlar, olay çıkarıyor. Sahaya bozuk para, pet şişe, cep telefonu dahi atıyor, meşale yakıyorlar. Maçı bahane ederek, maç fanatizmi, holiganizmi oluşturuyorlar'' dedi. 
     Özdemir, maça gelen taraftarlardaki bozuk para ve birden fazla cep telefonu gibi malzemelerin içeri sokulmayacağını, alkollü kişilerin de stada alınmayacağını bildirdi. 
     
     ''TRİBÜNDE 'YARMA OPERASYONU' DÜZENLENECEK' 
     Stadyumlarda, yasak olmasına rağmen meşaleler yakıldığını hatırlatan Özdemir, ''Bunlarla ilgili de sıkı tedbirler alacağız. Öncelikle detaylı aramalarla, bunların stada sokulmamasını sağlamaya çalışacağız. Stat içerisinde halen meşale yakılıyorsa, o gruba çevik kuvvet ekibi tarafından 'yarma operasyonu' düzenlenecek. Bunun için de daha önceden tatbikatlar yapacağız'' diye konuştu. 
     Statlarda huzur ve güvenliği tam anlamıyla sağlamaya kararlı olduklarını vurgulayan Özdemir, olaylara neden olan taraftar derneklerinin mali kontrolden geçirileceğini, ayrıca bunlardan futbolcu ya da kulüp yöneticileri üzerinde panik, şiddet, korku gibi eylemler oluşturanlar varsa, 4422 sayılı ''Çıkar Amaçlı Suç Örgütleriyle Mücadele Kanunu''na göre işlem yapılacağını söyledi. 
     Özdemir, ''Fanatizmi kontrol altına almazsak, yarın daha büyük olaylar olabilir'' dedi. 
     ''Statların içinde alkollü içki satıldığı'' yönündeki ihbarlar üzerine ilgili kaymakamlıklara müracaat ederek, bunun önlenmesi amacıyla gerekli girişimleri başlatacaklarını dile getiren Özdemir, stadın yaklaşık 200 metre yakınındaki büfelerde maç günlerinde içki satışının önleneceğini bildirdi. 
     
     ''MEYDANI 3-4 ÇAPULCUYA BIRAKMAYACAĞIZ'' 
     Maçlara girmeleri kısıtlanan fanatiklerin karşılaşmalara kesinlikle alınmayacağını anlatan Özdemir, tekrar girmeye çalışanlar hakkında da ''kamu güvenliği için verilen emirlere uymama'' ile ilgili TCK'nın 526. maddesi gereği işlem yapılacağını kaydetti. 
     Hasan Özdemir, sözlerini şöyle sürdürdü 
     ''Meydanı 3-4 çapulcuya bırakmayacağız. Biz, kulüp yöneticilerinin almış oldukları kararları uyguluyoruz. Olayların çıkmasını istemiyoruz. Fakat maçı bahane ederek, birtakım insanlar olay çıkarıyorlar. Memlekete faydası olmayan bazı kişiler, centilmence maç seyredeceğine, sanki savaşa gelirmiş gibi maça geliyorlar. Biz polis olarak önlemlerimizi alıyoruz, alacağız da... Alırken olay çıkarsa, bu bizim sorunumuz değil.'' Basın mensuplarının sorularını da yanıtlayan Özdemir, bir soru üzerine Ali Sami Yen Stadı'na Fenerbahçeli taraftarların sokulmayacağını belirterek, bu kararı kulüp yöneticilerinin daha önce aldıklarını, bunun polisin tercihi olmadığını söyledi. 
     Özdemir, ayrıca statlara polis dışında kimsenin silahlı olarak alınmayacağını sözlerine ekledi. 
     





</TEXT>
</DOC>
