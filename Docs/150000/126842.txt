<DOC>
<DOCNO> 126842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/25/son/sonspo29.html </URL>
<DATE> 2002/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakırspor'da istifa... 
</HEADLINE>
<TEXT>

     Diyarbakırspor Kulübü İkinci Başkanı ve Futbol Şubesi Sorumlusu Ozan İçkale, görevinden istifa etti. 
     İstifa dilekçesini Diyarbakırspor Kulübü'ne fakslayan İçkale, istifasını şu anda hiçbir şeye dayandırmak istemediğini belirterek, Diyarbakırspor için karşılıksız çalıştığını ve bunun taktirinin de Diyarbakırspor camiası tarafından yapılacağını belirtti. 
     İçkale, Kulüp Başkanı Ali İhsan Kaya ve çalışma arkadaşları ile futbolculara ikinci yarıda başarılar dilerken, yeri geldiğinde istifasıyla ilgili olarak konuşacağını bildirdi. 
     Kulüp Basın Sözcüsü Şahismail Bedirhanoğlu ise Ozan İçkale'nin istifasının şahsi tasarrufu olduğunu ifade ederek, şöyle dedi 
     ''Sayın İçkale, beraber çalıştığımız süre içerisinde başarılı olmuş bir arkadaşımızdır. İstifasıyla ilgili olarak daha İçkale ile görüşemedim. Bugün yönetim kurulu olarak bir toplantı yapacağız. Toplantıda, sayın İçkale'nin istifası ve hem de takımla ilgili bir genel değerlendirme yapacağız.'' Takımın 6 Ocak'ta Antalya'da yapacağı kampa deneme amaçlı olarak 3 yabancı futbolcuyu da dahil edeceklerini belirten Bedirhanoğlu, Teknik Direktör Ümit Kayıhan'ın yapacağı değerlendirme sonucunda transferlerin netleşeceğini kaydetti. 
     





</TEXT>
</DOC>
