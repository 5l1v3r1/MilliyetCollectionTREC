<DOC>
<DOCNO> 119804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/19/son/sontur10.html </URL>
<DATE> 2002/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül ''Listeden kimse çıkartılmadı ve eklenmedi...'' 
</HEADLINE>
<TEXT>

     Başbakan Abdullah Gül, Cumhurbaşkanı Ahmet Necdet Sezer'e sunduğu Bakanlar Kurulu listesinden hiçbir kimsenin çıkartılmadığını ve bir isim eklenmediğini belirterek, ''Bazı arkadaşlarımızla ilgili karşılıklı bir mutabakat içerisinde görev yerlerinde değişiklikler yapılmıştır'' dedi. 
     Başbakan Gül, NATO Parlamenterler Asamblesi 48. Genel Kurulu'nun kapanış oturumuna katılmak için özel uçak ''ATA'' ile İstanbul'a geldi. 
     Atatürk Havalimanı'nda İstanbul Valisi Erol Çakır, İstanbul Büyükşehir Belediye Başkanı Ali Müfit Gürtuna, İstanbul Emniyet Müdürü Hasan Özdemir ve AK Parti İstanbul İl Başkanı Mehmet Müezzinoğlu tarafından karşılanan Gül'e, Gürtuna, uçaktan inişinde çiçek sundu. 
     Gül, Atatürk Havalimanı'nda gazetecilere yaptığı açıklamada, şöyle dedi 
     ''Belki de Cumhuriyet tarihinin en hızlı hükümetini kurduk. Zaten 'işbaşı yapma zamanı geldi' demiştik. Bugünden itibaren arkadaşlarımız görevlerini devralıyorlar. Bugünden itibaren işbaşı yapıyoruz. Halkımızın hizmetindeyiz. Gecemizi gündüzümüzü birbirine katarak seferber olacağız. Problemlerimizi çözmek için hep beraber uğraşıp Türkiye'yi hak ettiği, layık olduğu noktaya getirmek için çağdaş medeniyetlerin üstüne çıkarmak için hepimiz gece gündüz koşturacağız.'' Gül, şimdiye kadar 38 bakanlı hükümetler gördüklerini ve buna alıştıklarını belirterek, yeni Bakanlar Kurulu'nun Başbakan ve 24 bakandan oluştuğunu söyledi. 
     
     ''BAŞBAKAN ECEVİT'TEN 14.00'DE GÖREVİ DEVRALACAĞIM'' 

     Başbakan Gül, ''Arkadaşlarımızın hepsi birbirinden kıymetlidir. Bakan arkadaşlarımızın görevlerini en iyi şekilde yerine getireceklerine inanıyorum. Bugün NATO Parlamenterler Asamblesi'nin kapanış toplantısında konuşma yapmak üzere buradayım. Toplantıdan sonra Ankara'ya dönüp saat 14.00'de Başbakan Bülent Ecevit'den görevi devralacağım'' dedi. 
     Daha sonra basın mensuplarının sorularını yanıtlayan Gül, bir gazetecinin ''Bakanlar Kurulu listesinde Cumhurbaşkanı tarafından değişiklik yapıldı mı Listeden olmayan birisi Bakanlar Kurulu'na girdi mi '' şeklindeki sorusunu şöyle yanıtladı 
     ''Bu konu gazetelere biraz abartılı bir şekilde yansımış. Baştan götürdüğüm liste içerisinde hiçbir arkadaşım çıkartılmamıştır ve bir isim de eklenmemiştir. Bazı arkadaşlarımızla ilgili karşılıklı bir mutabakat içerisinde görev yerlerinde değişiklikler yapılmıştır. Ama şunu bir kez daha söylemek isterim. Özellikle Devlet Bakanı Beşir Atalay ile Başbakanlıkta çalışmayı çok arzu ettim. Bu açıdan yapılan değişiklikler abartıldığı gibi değil.'' Gül, ''Sayın Atalay listede Milli Eğitim Bakanı olarak mı yer alıyordu Cumhurbaşkanı mı sonradan değiştirdi '' sorusuna da, ''Bunların hepsi doğru. Sayın Cumhurbaşkanımızla karşılıklı konuşarak yaptık. Ama burada kendisinin çok açık bir şekilde itirazı yoktu. Ama karşılıklı bir mutabakat çerisinde bazı düzenlemeler yaptık. Kendisinin arzusu o şekildeydi. Ben de Başbakanlıkta kendisiyle yakın bir çalışma içinde olmayı arzu ettim'' diye konuştu. 
     
     TBMM BAŞKANLIĞI KONUSUNDA KRİZ YOK 

     Başbakan Gül, vakit kaybetmeye tahammülleri olmadığını belirterek, ''Türkiye'deki iktidar, muhalefet, Meclis içindeki siyasi partiler, sivil toplum örgütleri ve basın hep beraber elbirliği içerisinde ülkemizin kurumları Türkiye'yi hak ettiği noktaya getirmek için halkımızı sıkıntılardan kurtarmak için elbirliğiyle çalışma vaktidir'' dedi. 
     Bir gazetecinin, ''Bülent Arınç'ın Meclis Başkanlığı'na adaylığı sıkıntı oldu mu '' şeklindeki sorusuna da Gül, ''O TBMM'nin kararıdır. Bildiğiniz gibi partiler direkt Meclis Başkanlığı'na aday gösteremez. Bununla ilgili de organize olamazlar. Ama muhakkak ki, milletvekilleri birbirlerini tanıyacaklardır, birbirleriyle konuşacaklardır. Bu konuda herhangi bir kriz kesinlikle söz konusu değildir. Problem yok'' yanıtını verdi. 
     





</TEXT>
</DOC>
