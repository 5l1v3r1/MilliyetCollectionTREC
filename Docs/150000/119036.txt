<DOC>
<DOCNO> 119036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/15/son/sondun06.html </URL>
<DATE> 2002/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Nato, ikinci genişleme dalgası için kavşağa giriyor... 
</HEADLINE>
<TEXT>

     NATO, gelecek hafta Prag'da yapılacak tarihsel dorukta, genişleme açısından yeni bir kavşağa giriyor. 
     Çek başkentinde 21-22 Kasım'da yapılacak dorukta, 11 Eylül sonrası dünyada kendine yeni rol arayışında olan İttifak'ın ikinci kez genişlemesi masaya yatırılacak. 
     19 NATO ülkesinin liderleri, son dakika sürprizi olmazsa, Doğu ve Orta Avrupa'dan en fazla 7 ülkeyi aralarına kabul ederek, İttifak'ın 1949'da kuruluşundan bu yana en büyük genişleme operasyonuna imza atacaklar. 
     Prag toplantısı, NATO'nun eski Sovyet bloku üyesi bir ülkede yapacağı ilk doruk olacak. Çekler, Macarlar ve Polonyalılarla 1999'da ilk genişleme dalgasıyla NATO'ya girmişti. 
     2004'te NATO üyesi olma umudunu taşıyan 9 aday bulunuyor. Bunlar Bulgaristan, Romanya, Slovakya, Slovenya, Litvanya, Letonya, Estonya, Arnavutluk ve Makedonya. 
     Prag doruğunda İttifak liderlerinin, genişlemenin yanı sıra uluslararası terörle mücadele ve kitle imha silahları sorununu da ele almaları bekleniyor. 
     Liderler, ayrıca NATO'yu nasıl yenileştirebileceklerini, bir zamanlar olası Sovyet saldırısından korunma fikri üzerine inşa edilen İttifak'ı artık ''dış görevlere'' nasıl yönlendirebileceklerini görüşecekler. 
     Bir diplomat durumu değerlendirirken, ''NATO gözünü artık Avrupa dışına çevirmeli. Tehdit oralarda...'' dedi. 
     Diplomatik çevrelere göre, 19'lar Prag'da NATO bölgesi dışında dünyanın her yerine müdahale edebilecek 21 bin kişilik bir muharebe gücü oluşturma fikrini kabul edecekler. 
     NATO'nun gerekliliğinin zaman zaman tartışma konusu olduğunu anımsatan uzmanlar da, İttifak'ın Prag'da kendi varlık nedenini göstermek isteyeceğine işaret ediyorlar. 
     NATO'ya katılmak isteyen ülkelerin sayısı geçen yıla kadar fazla değildi. Çünkü Rusya NATO'nun genişlemesine itiraz ediyordu. Ancak Moskova 11 Eylül saldırılarından sonra tutum değiştirdi ve genişlemeye itirazını çekmişti. 
     Gözlemciler, 9 adaydan Arnavutluk ve Makedonya dışındakilerin İttifak'a kabul edilmesini bekliyorlar. 
     





</TEXT>
</DOC>
