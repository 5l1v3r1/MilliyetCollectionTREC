<DOC>
<DOCNO> 102495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/18/yasam/ayas.html </URL>
<DATE> 2002/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Moskova’da bir Türk masalı’ 
</HEADLINE>
<TEXT>

Okumaya gittiği Rusya’da zirveye tırmanan Türk genci İkbal, güzel Eleonora’yla dillere destan olacak bir düğünle dünya evine girdi 
     CENK BAŞLAMIŞ Moskova 

     Moskova sosyetesi bugünlerde, öğrenci olarak geldiği Rusya’da kısa sürede zirve basamaklarını tırmanan genç Türk işadamı İkbal Dürre’nin masallardakine benzeyen görkemli düğününü konuşuyor. 
     Rus magazin dergilerinin eylül ayında çıkacak sayılarında şimdiden kapak olan düğün, Kremlin’in hemen karşısında yer alan ünlü Baltschug - Kempinski Oteli’nde yapıldı. 
     150 kişilik davetli listesinde Rus sanat dünyasının tanınmış isimlerinin yanı sıra Türkiye’den gelen 30 civarında konuk yer aldı. Çift, otele bir zamanlar Hitler’e ait olan üstü açık antika arabayla geldi. Ekonomi öğrencisi gelin Eleonora, Fransa’da özel olarak dikilen incilerle süslü gelinliğiyle büyük ilgi topladı. 
     Düğünün finali nehirdeki bir mavnadan atılan havai fişeklerle yapıldı ve bu renk cümbüşünü izlemek isteyenler bir süre Kremlin’in önünden geçen yolda trafiği tıkadı. Moskova’yı sarsan düğünün maliyetinin 100 bin doları geçtiği tahmin ediliyor. 
     
Düğün hediyesi bir yıldız      Sinoplu bir memurun oğlu olan İkbal Dürre, Sovyetler Birliği’nin son günlerinde öğrenci olarak bu ülkeye gelmiş. Sovyetler’in yıkılmasından sonra Türk işadamlarının Moskova’ya hücum etmesi üzerine önce onlara tercümanlık yapmış. Ardından da, ticarette şansını denemeye karar vermiş. 
     Başarıya, 1999’da Fransız bayan giyim markası Beggon’un ortağıyla tanışması sonucu ulaşmış. Genç işadamı kısa sürede altısı Moskova’da toplam sekiz mağaza açmış. 
     Masalımsı düğünün kahramanı Dürre’nin evlilik öyküsü de masallardaki gibi bitiyor. Ama Dürre’ye masallardaki gibi gökten elma değil, çok parlak bir hediye düşmüş. Gelinin ailesi, düğün hediyesi olarak, onlar adına Londra’da kayıt ettirdiği 15 N 002434 seri numaralı yıldızı hediye etmiş. 
     



 YAŞAM 




















</TEXT>
</DOC>
