<DOC>
<DOCNO> 108363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/19/ekonomi/eko01.html </URL>
<DATE> 2002/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
75’i ekimde 25’i 2003’te verilecek 
</HEADLINE>
<TEXT>

Başbakan Ecevit, "Bütçe dengesini bozmadık" dedi ve memur maaşındaki 100 milyonluk brüt artışın 75’inin ekimden itibaren, farkın da topluca ocak ayında verileceğini açıkladı 
     ANKARA Milliyet 

     Hükümetle memur sendikaları arasında yürütülen toplugörüşmelere liderler zirvesinde son nokta konuldu. Memurlara ekimden geçerli olmak üzere brüt 100 milyon lira zam yapılıyor. Maaşlara ekimden yıl sonuna kadar 75 milyon liralık artış yansıtılacak, fark da ocakta toplu olarak verilecek. 
     
     Görüşme maratonu 
     Seçim kararından bu yana zirve yapmayan koalisyon ortaklarını memur zamları bir araya getirdi. Önce Bakanlar Kurulu’nda, ardından Başbakan Bülent Ecevit başkanlığında yardımcıları Mesut Yılmaz, Devlet Bahçeli’nin yanı sıra Maliye Bakanı Sümer Oral ve devlet bakanları Mehmet Keçeciler ile Masum Türker’in katılımıyla iki kez toplanan liderler zirvesinin ardından açıklama yapan Ecevit, şöyle dedi "Memurlara verebileceğimizin azamisini bütçe dengelerini bozmadan yerine getirmeye çalıştık. Bu çerçevede Bütçe Kanunu’nda hükümetin istense ödeyebileceği enflasyon farkı yerine tüm memurlarımıza aylık brüt 100 milyon lira ödeyeceğiz. Bu miktarın 75 milyon lirasını ekim, kasım, aralık döneminde, geri kalan bölümünü toptan olarak 2003 yılının ilk ayı içinde ödeyeceğiz." 
     
     Net artış 57 milyon 
     Ecevit, düzenlemeden memur emeklileri ile sözleşmelilerin de yararlanacağını kaydetti. Hükümetin açıkladığı rakamlara göre, memurların cebine net 57 milyon lira girecek. 283 milyon lira olan en düşük memur maaşı 340 milyon liraya yükselecek. 
     
Tokalaştılar ama kızgınlar      Başbakanlık, gün boyu memurlara yapılacak 2002 iyileştirme zammı çerçevesindeki toplantılara sahne oldu. Bu arada Kamu - Sen Yöneticileri de Başakanlık Müsteşarı Füsun Koroğlu ile bir araya geldi. Bu görüşme trafiğinin ardından liderlerin yeniden bir araya geldikleri toplantıdan sonra Başbakan Ecevit’in yaptığı basın toplantısında hazır bulunan Kamu - Sen Başkanı Bircan Akyıldız ve KESK Başkanı Sami Evren, verilen zam oranının uzlaşmayı yansıtmadığını ve memnun olmadıklarını söyledi. Sendikacılar 2002 için verilecek zam oranının eylül yerine ekimden itibaren verilmesini de tepkiyle karşıladı. Evren, çalışanların demokratik tepkilerinin siyasi iktidarlar tarafından algılanmasını isterken, Akyıldız da "Kamu çalışanlarının öfkesi ve siniri dinmeyecek" dedi. 
     



 EKONOMİ 


















</TEXT>
</DOC>
