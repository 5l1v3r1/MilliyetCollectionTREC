<DOC>
<DOCNO> 124886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/16/siyaset/siy03.html </URL>
<DATE> 2002/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Şimdi sıra Kıbrıs’ta... 
</HEADLINE>
<TEXT>

     DİNÇER ŞEREF İstanbul 

     AKP Genel Başkanı Recep Tayyip Erdoğan, AB yolculuğunun, yine aynı ciddiyet ve kararlılıkla devam edeceğini belirterek, "Bu aynı zamanda Türkiye’nin dışa açılımında yeni bir sıçrama dönemidir" dedi. Erdoğan dün emekli öğretim üyesi Ömer Çam’ın M.Ü. İlahiyat Fakültesi Camii’ndeki cenaze törenine katıldı. Daha sonra kuaföründe sakal tıraşı olan Erdoğan burada soruları yanıtladı. Erdoğan, Cumhurbaşkanı’nın bu gezinin çok da olumlu algılanmadığı görüşünü dile getirdiğinin hatırlatılması üzerine, "Sayın Cumhurbaşkanı’nın değerlendir-meleri. Her değerlendirmeye saygı duyarız. Şöyledir ya da böyledir diye herhangi bir değerlendirme yapmamıza gerek yoktur" diye konuştu. 
     
     Sıçrama dönemindeyiz 
     Erdoğan sözlerine şöyle devam etti 
     "Türkiye son bir ay içinde dünyanın ve Avrupa’nın gündemine oturmuştur. Ayrıca AB ile beraber dış politikada bir gündem oluşturmuştur. Ve bu yolculuk, yine aynı ciddiyetle, aynı kararlılıkla devam edecektir. Bu aynı zamanda Türkiye’nin dışa açılımında yeni bir sıçrama dönemidir. Yaptığımız yatırımların, attığımız adımların neticesini istediğimiz manada hemen alamayabiliriz. Ama bunun önümüzdeki aylarda, yıllarda getirisini de göreceğiz." 
     Erdoğan, Gümrük Birliği’nin yeniden masaya yatırılması konusunda atılmış bir adım olmadığını belirterek, "Türkiye, önce Kopenhag’la ilgili durumu değerlendiriyor. Şimdi önümüzde Kıbrıs var" dedi. 
     



 SİYASET 

















</TEXT>
</DOC>
