<DOC>
<DOCNO> 109976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/28/guncel/gun00.html </URL>
<DATE> 2002/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
1250 kişi huzur içinde 
</HEADLINE>
<TEXT>

Aralık 2001’de hayata geçirilen kapkaç sigortası, özellikle büyük şehirlerde ilgi görüyor. Şu ana kadar 1250 kişi can ve mal güvenliğini teminat altına aldırdı 
     ŞÜKRAN PAKKAN İstanbul 

     Özellikle büyükşehirlerde kadınların korkulu rüyası haline gelen kapkaç olaylarından sonra başlatılan "kapkaç sigortası," büyük ilgi gördü. Anadolu Sigorta, Aralık 2001’de başlattığı uygulamayla çoğunluğu kadın bin 250 kişinin can ve mal güvenliğini teminat altına aldı. Sosyoekonomik durumu iyi, çalışan ve eğitimli kadınlar özellikle kapkaç sigortası yaptırıyor. 
     
     MASRAFLAR BİZDEN’ 
     Şu ana kadar yüzlerce sigortalının kapkaç ve yankesicilik sonucu oluşan maddi hasarının karşılandığını belirten Anadolu Sigorta yetkilisi Metin Oğuz, "Manevi acıyı karşılamak mümkün değil. Ama en azından çantanızın peşinden koşturmaz, canınızı tehlikeye atmazsınız. Biz sadece cüzdandaki nakit parayı temin etmekle kalmıyor, aynı zamanda ehliyet, nüfus cüzdanı ve benzeri resmi belgeleri yeniden çıkartmak için gereken masrafları da ödüyoruz. Fiziksel zarar varsa, hastane masrafları da teminat altında" diyor. 
     
Cep telefonu teminat dışı      Kapkaç sigortası yaptıracak üç kişilik bir aile için, 61 - 259 milyon lira arasında değişen beş seçenek bulunuyor. Kapkaç olayında zabıt tutturmak gerekiyor. Zabıt ve olayı anlatan dilekçeyle şirkete başvuruluyor. Şirket, üzerinizdeki para ve kıymetli eşyalarla ilgili araştırma yapıyor. 500 milyona kadar nakit genellikle sorgulanmıyor. Sigorta, ölüm, nakil, cenaze gibi durumlarda da masrafları karşılıyor. Ancak kredi kartı, cep telefonu, seyahat bileti, taşınabilir bilgisayar teminat dışı. 
     

</TEXT>
</DOC>
