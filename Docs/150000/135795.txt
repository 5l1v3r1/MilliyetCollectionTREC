<DOC>
<DOCNO> 135795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/07/son/sontur24.html </URL>
<DATE> 2003/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Hülya Avşar'ın ''bayrak'' davası... 
</HEADLINE>
<TEXT>

     Sanatçı Hülya Avşar, 4 sanıkla birlikte ''Türk Bayrağı Kanunu'na muhalefet etmek'' suçundan 6 aya kadar hapis cezası istemiyle yargılandığı davada ifade verdi. 
     İstanbul Adalet Sarayı'na avukatı Osman Hacıbekiroğlu ile gelen Hülya Avşar'ın, davanın görüldüğü İstanbul 4. Sulh Ceza Mahkemesi Hakimi Hayati Uçar tarafından celse arasında ifadesi alındı. 
     Daha sonra adliye koridorunda basın mensuplarının sorularını yanıtlayan Avşar, ifadesinde ''Türk Bayrağı'na saygısızlık yapmasının mümkün olmadığını'' söylediğini ve ''Genel olarak bu çerçevede ifade verdiğini'' anlattı. 
     Bir basın mensubunun, ''bazı giysilerde ve başka eşyalar üzerinde Türk Bayrağı'nın kullanıldığını'' ifade etmesi üzerine Avşar, ''Durumda bir dengesizlik var ama... Şu anda benim tek düşündüğüm, kendini bilmez birinin şikayeti üzerine bu duruma düşmek'' dedi. 
     Avşar, daha sonra adliye binasından ayrıldı. 
     
     İDDİANAMEDEN 

     İstanbul Cumhuriyet Başsavcılığı'nca hazırlanan iddianamede, 27 Nisan 2002 tarihinde özel bir televizyon kanalında yayınlanan ''Hülya Avşar Show'' adlı programda, üzerlerine Türk Bayrağı'nın asli unsurlarının resmedildiği balonların kullanıldığı belirtiliyor. 
     Programı idare eden Hülya Avşar'ın, davet ettiği konukları karşılayıp uğurlarken balonları ayağıyla itelediğinin belirlendiği anlatılan iddianamede, balonların İzmir'de Lateksan adlı firma tarafından üretilip, sanıklardan Fazlı Altıntaş'ın çalıştığı Erbay oyuncak firmasınca İstanbul'a getirildiği, diğer sanık Ali Bitiş'in de işyerinde sattığı, Sony Müzik ve Sanat A.Ş'de yönetici asistanı olarak çalışan Karin Kazeryan'ın bu balonlardan satın aldığı, Med Yapım TV ve Filmcilik A.Ş. temsilcisi Mine Öztürk'ün de bunların programda kullanılmasına izin verdiği ifade ediliyor. 
     İddianamede, tüm sanıkların, ''Türk Bayrağı Kanunu'na muhalefet etmek'' suçundan 3 ile 6'şar ay arasında hafif hapis cezasına çarptırılmaları isteniyor. 
     





</TEXT>
</DOC>
