<DOC>
<DOCNO> 134322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/31/son/sonspo08.html </URL>
<DATE> 2003/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Oğuz Çetin Beşiktaş maçı için kadro seçiminde zorlanıyorum 
</HEADLINE>
<TEXT>

     Fenerbahçe Teknik Sorumlusu Oğuz Çetin, Beşiktaş maçı öncesi takım ruhunu oluşturduklarını ve gerekli bütün çalışmaları eksiksiz tamamladıklarını söyledi. 
     Samandıra Tesisleri'nde, Beşiktaş'la oynanacak derbi maç öncesi düzenlediği basın toplantısında medya mensuplarının sorularını da yanıtlayan Çetin, her şeye olumlu baktıklarını ve bu bakış açısının yansıması olarak derbi maçta çok farklı bir Fenerbahçe'nin sahaya yansıyacağını ifade etti. 
     Hazırlık döneminde takıma uyguladığı çalışma programlarında ve oynadıkları maçlarda futbolcularından beklentilerini aldığını anlatan Oğuz Çetin, ''Bütün oyuncularım iyi. Hepsinden beklediğim yanıtı aldım. Çok istekli ve arzulu çalıştılar. Beşiktaş maçına çıkmadan önce de takım ruhunu oluşturup, bütünlük anlayışını gerçekleştirmiş bulunmaktayız. Pazar günü bunu göstermeye hazırız'' diye konuştu. 
     
     ''BEŞİKTAŞ BİZİ OYNATMAMAK İÇİN SAHAYA ÇIKACAK'' 

     Oğuz Çetin, ezeli rakiplerinin derbi maçta sarı-lacivertli takımın oyun sistemini bozmaya yönelik bir taktik sergileyeceğini düşündüğünü kaydetti. 
     Siyah-beyazlı ekibin Teknik Direktör Mircea Lucescu yönetiminde bugüne kadar takım oyununu sahaya yansıtarak başarılı olduğunu vurgulayan Çetin, şöyle devam etti 
     ''Beşiktaş'ın bizi oynatmaktan ziyade, oynatmamak için sahaya çıkacağı kesin. Bu nedenle taraftarların sabırlı olmasını bekliyorum. O gün maçta sahada 90 dakika boyunca mücadele eden ve güçlü olan bir takım izleyecekler.'' Kendi oyun anlayışlarını sahaya yansıtmaları durumunda rakip takımın oyun sisteminin önemli olmayacağına dikkati çeken Çetin, ''Rakibimiz kim olursa olsun, ne kadar az gol yemiş olursa olsun ve defansif olarak da ne kadar çok önlem alırsa alsın, biz kendi oyunumuzu sahaya yansıttığımız taktirde başarılı oluruz'' dedi. 
     Beşiktaş'ın pazar günü oynanacak maçta kendi oyun düzeninin dışına çıkıp, yakın markaj uygulayacağını düşündüğünü dile getiren Çetin, ''Biz de buna karşılık oyunu daraltan, dar alanda markaj yapan bir görüntü sergileyeceğiz. İnanıyorum ki seyircimizin önünde çok başarılı olacağız'' şeklinde konuştu. 
     Lucescu'nun çok önemli bir şahsiyet olduğunu ifade eden Çetin, Rumen çalıştırıcının tecrübesini göz ardı etmeyeceklerini, ancak her şeye rağmen kendi oyun planlarını sahaya yansıtmaları gerektiğini söyledi. 
     
     ''SEÇİM YAPMAKTA ZORLANIYORUM'' 

     Sakatlıkları bulunan futbolcuların da iyileşmesiyle takımdaki maça hazır oyuncu sayısının arttığını ifade eden Oğuz Çetin, bu durumun kendisini seçim yapmakta zorlandığını kaydetti. 
     Kimin oynayacağının değil, takım halinde başarılı bir futbol sergileyip ardından gelecek olan saha başarısının önemini vurgulayan sarı-lacivertli takımın çalıştırıcısı, şöyle konuştu 
     ''Ortega'nın sakatlığı geçmiş durumda ve 18 kişilik kadroda yerini alacak. Serhat'ın da sakatlığı ile ilgili bir sorunu kalmadı. Takımdaki her oyuncunun hazır durumda olması benim için sevindirici. İnanıyorum ki, Beşiktaş maçında ligde son oynadığımız Trabzonspor karşılaşmasında olduğu gibi taraftarımızla birlikte bir bütünlük sergileyeceğiz. Bu bütünlük çok önemli. İlk maç bunun önemli göstergesi olacak. Oyuncularım yürekleriyle oynadıkları taktirde her maçı kazanacağız. Beşiktaş mücadelesi de bu maçlardan biri.'' 
     
     BASCHASTNYKH'İN DURUMU 

     Fenerbahçe Teknik Sorumlusu Çetin, Rus futbolcu Vladimir Baschastnykh'in bonservisindeki sorunun çözümlenmek üzere olduğunu ve bu yöndeki çalışmaların sürdüğünü açıkladı. 
     Takım kadrosunda bulunan her futbolcuya inandığını belirten Çetin, Rus futbolcuyla ilgili yöneltilen soruyu, ''Kadroda yeterince oyuncum var. Bir gün bir oyuncum kadrodan çıktı diye üzülecek değilim. Vladimir'in durumu umut ediyorum ki en kısa sürede çözümlenecek'' diye yanıtladı. 
     





</TEXT>
</DOC>
