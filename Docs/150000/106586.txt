<DOC>
<DOCNO> 106586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/09/son/sonspo18.html </URL>
<DATE> 2002/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor "Sakaryaspor'a oyuncu vermeye hazırız" 
</HEADLINE>
<TEXT>

     Bursaspor Teknik Asbaşkanı Nurettin Karayaka, Sakaryaspor'un talep etmesi halinde, teknik heyetin de oluruyla, kadroda yer alamayan futbolcuları 1 yıllığına ücretsiz olarak bu kulübe verebileceklerini söyledi. 
     Karayaka, Devlet Bakanı Erdoğan Toprak'ın, Sakaryaspor'un geçirdiği trafik kazası sonucu yaşamını yitiren Aykut Yiğit, Fevzi Ergünoğlu ve Selami Uludağ için düzenlenen törende yaptığı, ''Süper Birinci Lig'de ve diğer liglerde mücadele eden kulüplerin oynatmadıkları futbolcuları 1 yıllığına Sakaryaspor'a vermeleri'' yönündeki çağrısını desteklediklerini kaydetti. 
     Bursaspor camiası olarak, Sakaryaspor'un geçirdiği trafik kazasından büyük üzüntü duyduklarını anlatan Karayaka, şunları söyledi 
     ''Çok üzücü bir olay. Her kulübün başına gelebilir. Bursaspor Kulübü olarak, Sakaryaspor'un talebi olursa, teknik heyetle görüşerek kadromuzda yer alamayan futbolcuları 1 yıllığına ücretsiz olarak verebiliriz. Sadece Bursaspor'dan değil, pilot takımımız olan Bursa Merinos'tan da Sakaryaspor'a destek amacıyla futbolcu verebiliriz. Bu çağrıya seve seve uyarız.'' Karayaka, kazada ölenlere Allah'tan rahmet, yakınlarına başsağlığı, yaralılara da acil şifalar dilediklerini belirterek, Sakaryaspor'un her zaman yanında olduklarını sözlerine ekledi. 
     





</TEXT>
</DOC>
