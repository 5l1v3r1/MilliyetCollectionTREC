<DOC>
<DOCNO> 138073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/21/ekonomi/eko05.html </URL>
<DATE> 2003/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaşın dünya ekonomisine tahmini maliyeti 
</HEADLINE>
<TEXT>
3.5 TRİLYON DOLAR 
Avustralyalı uzmanların yaptığı iyimser ve kötümser analizlere göre Irak’ta olası bir savaş, dünya ekonomisine 1 - 3.5 trilyon dolar arasında zarar verebilecek 
     EKONOMİ SERVİSİ 

     Irak’ta olası bir savaşın 2003 ve izleyen dönemde 2010 yılına kadar ülke ve dünya ekonomisine vereceği zararları tahmin etmeye çalışan uzmaların tespitleri, korkutucu rakamlar ortaya çıkardı. İyimser ve kötümser senaryolara göre savaşın dünya ekonomisine vereceği zarar 1 - 3.5 trilyon dolar arasında değişiyor. 
     Avustralya Merkez Bankası Yönetim Kurulu Üyesi Warwick McKibbin ve Uluslararası Ekonomi Merkezi İcra Direktörü Andrew Stoeckel, olası savaşın kısa ve uzun sürmesi senaryolarına göre dünya ekonomisine ve ülkelere nasıl bir maliyeti olacağını araştırdı. 
     
     Üç katı geçecek 
     Irak’ta savaşın bir yıl, yeniden inşaasının iki yıl sürmesine dayalı senaryoda 2003 ve 2010’a kadar etkileri ayrıca, savaşın beş yıl sürmesi, yeniden inşaasının da yine beş yıl alması durumunda, 2003 ve 2010’a kadar vereceği zararlar hesaplandı. Buna göre en iyimser tahminle savaşın 2010 yılına kadar etkisini gösterecek zararı 1 trilyon doları aşacak. Kötümser tahminde bu rakam üç katına ulaşabilecek. 
     
     Harcamalar artacak 
     Petrol fiyatlarındaki artış, ekstra bütçe harcamaları ve ekonomik belirsizliğin de etkisiyle sadece 2003 yılında vereceği zarar 173 milyar dolar olacak. Savaş özel yatırımları engelleyecek ve menkul kıymetler fiyatlarının düşmesine neden olabilecek. 
     Savaş maliyetinin esas yükü ABD’nin üzerinde olacak. İngiltere ve Avustralya ve birçok Avrupa ülkesi de harcamalarını artıracak. Japonya, yeniden inşaya en büyük katkıyı verecek. 
     Irak ve diğer Ortadoğu ülkeleri savunma harcamalarını artıracak. Petrol İhraç Eden Ülkeler Teşkilatı’nın savunma harcamaları artacak. Kısa savaş senaryosuna göre, fiyat artışları kısa sürede dinecek ve uluslararası borsalarda ham petrolün varil fiyatı savaş sona erdiğinde 25 doların altına inecek. 
     
Petrol fiyatı 60 dolara çıkabilir      Kredi derecelendirme kuruluşu Standard and Poor’s’un S P analizine göre Irak’ta olası bir savaşın 18 ay sürmesi, ham petrol fiyatlarını 60 dolara kadar tırmandıracak. Beş yıl boyunca da 50 doların üzerinde kalmasına neden olacak. Savaşın uzun sürmesinin, dünya ekonomisi için çok ciddi sonuçlara yol açacağı ileri sürülen S P analizinde, 1980’de, ham petrolün varil fiyatının günümüz fiyatlarıyla 75 doları bulduğu ve bunun 1984 yılına kadar sürdüğü hatırlatıldı. 
     Analizde, "Savaşın sonuçları, uzun sürüp sürmeyeceğine bağlı olarak değişecek. Uzun sürmesi halinde, ham petrol fiyatları yükselecek. Bu süreçteki terör saldırıları da özellikle ABD ekonomisini durgunluğa sokabilecek. Irak’ta muhtemel bir savaşın altı hafta yerine 18 ay sürmesi halinde, bunun ABD ekonomisine maliyeti, 200 milyar dolara ulaşabilecek" denildi. 
     



 EKONOMİ 




















</TEXT>
</DOC>
