<DOC>
<DOCNO> 130022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/10/son/soneko41.html </URL>
<DATE> 2003/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Ziraat Bankası'ndan SSK emekli aylığı alanların dikkatine... 
</HEADLINE>
<TEXT>

     Ziraat Bankası'ndan emekli maaşı alan SSK'lılar ve hak sahiplerinin ödemeleri, tahsis numarasının son rakamına göre 10 güne yayıldı. 
     Ziraat Bankası'ndan yapılan yazılı açıklamaya göre, Şubat ayından itibaren tahsis numarasının son rakamı 9 olanlar her ayın 17. gününden, 7 olanlar 18. gününden, 5 olanlar 19. gününden, 3 olanlar 20. gününden, 1 olanlar 21. gününden, 8 olanlar 22. gününden, 6 olanlar 23. gününden, 4 olanlar 24. gününden, 2 olanlar 25. gününden, 0 olanlar da 26. gününden itibaren gelir ve aylıklarını alabilecek. 
     Ödeme günü Cumartesi gününe rastlayan grubun ödemesi Cuma, Pazar gününe rastlayan grubun ödemesi Pazartesi günkü grup ile birleştirilerek yapılacak. 
     Banka, emekli maaşlarının ödenmesi için açılmış bulunan hesapları 1 Şubat'tan itibaren hak sahibinin isteği doğrultusunda Kolay Hesap'a dönüştürecek. Böylece isteyen emeklilerin maaş hesapları normal birer vadesiz hesap gibi işlemesi sağlanacak. 
     Hesapta kalan vadesiz bakiyeye yüzde 20 faiz uygulanacak. 
     Ayrıca Ziraat Bankası, yığılmaları önlemek için özel işlem merkezi sayısını 78'e çıkarırken, bu merkezlerin tamamında sıramatik uygulamasına başlayacak. 
     Özel İşlem Merkezleri'nin donanım, personel eksikliklerinin giderilerek, iç mekan düzenlemelerinin ödemelere daha uygun hale getirilmesi çalışmaları 9 pilot Özel İşlem Merkezi'nde tamamlanırken, alınan olumlu tepkiler nedeniyle ödeme yapan tüm özel işlem merkezlerine yaygınlaştırılacak. 
     Emeklilere ilk hesap açılışları ile nakil talepleri, kurum ile banka arasında mutabakata varılan şubelerde açılacağından ya da nakledileceğinden özellikle birden fazla şube bulunan yerlerde ödemelerin belirli şubelerde yığılması önlenecek. 
     





</TEXT>
</DOC>
