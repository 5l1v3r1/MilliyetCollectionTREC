<DOC>
<DOCNO> 101559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/13/spor/spo02.html </URL>
<DATE> 2002/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Korkmak yok’ 
</HEADLINE>
<TEXT>

Werner Lorant, sahaya defansif bir anlayışla çıkmayacaklarını söyledi. Alman hoca, "Kazanma şansımız var. Sahaya değişik bir takım süreceğim" dedi 
     YUSUF DURSUN 

     FENERBAHÇE Teknik Direktörü Werner Lorant, dün yaptığı basın toplantısında, Feyenoord maçına sürpriz bir kadro ile çıkacağını açıkladı. Stevic’in fizik olarak hazır durumda olduğunu ve takıma uyum gösterdiğini belirten Alman hoca, "Trabzon’dakine benzer bir takımla oynamayacağız. Kadroda iki veya üç tane sürpriz yapabilirim. Rakibimiz sadece Tomasson’u kaybetti ama yine de iyi kadrosu var. Defansif oynayamayacak kadar iyi bir kadroya sahibiz" dedi. 
     İYİ sonuç alma imkanlarının ellerinde olduğunu sözlerine ekleyen Lorant şöyle devam etti "Galip gelebiliriz. Ölü toplarda dikkatli olmalı ve Van Hoijdonk’u iyi kontrol etmeliyiz. Bizim de Revivo gibi bir duran top ustamız var. Ben futbolcuyken UEFA Kupası’nı kazandım. yani Avrupa tecrübem var. Rakibin seyircisi bizi ürkütmez. Bunun İstanbul’u da var. Futbolcular sahada sadece oynayacakları futbolu düşünmeli. Gergin ve sinirli olmamalıyız." 
     
Yönetim gergin      AVRUPA’DA başarılı olmak için büyük yatırım yapan ancak sezonun ilk maçında Trabzon karşısında hayal kırıklığı yaşayan Sarı-Lacivertliler, Hollanda’da sıkıntılı saatler geçiriyorlar. Kapalı kapılar ardında olası bir başarısızlığın getirecekleri konuşulurken, Başkan Aziz Yıldırım’ın da moralleri sağlam tutmaya çalıştığı ancak endişeli olduğu belirtiliyor. 
     
Feyenoord Koreli aldı      FEYENOORD, Güney Koreli milli futbolcu Song Chong Gug ile anlaştı. 23 yaşındaki orta alan oyuncusunun Hollanda ekibiyle 5 yıllığına anlaştığı ve kendisine toplam 2.5 milyon dolar transfer ücreti ödeneceği bildirildi. Dünya Kupası’nda 1 gol atan Song ChongGug, bu hafta içinde sağlık kontrolünden geçtikten sonra yeni kulübüyle önümüzdeki günlerde sözleşme imzalayacak. 
     



 SPOR 

























</TEXT>
</DOC>
