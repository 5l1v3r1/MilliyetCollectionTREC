<DOC>
<DOCNO> 140969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/06/son/sondun05.html </URL>
<DATE> 2003/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Org. Özkök'ün açıklamaları ABD basınında böyle yeraldı... 
</HEADLINE>
<TEXT>

     Genelkurmay Başkanı Orgeneral Hilmi Özkök'ün açıklamaları ABD'nin önde gelen gazetelerinden New York Times NYT 'ta geniş yankı buldu. 
     Gazete, ''ülkede devam eden, Irak anlaşmazlığında Türkiye'nin oynayacağı rolle ilgili siyasi mücadeleye Türk ordusu da katıldı ve Türk parlamentosunun geçen hafta bloke ettiği Amerikan askerlerinin Türk topraklarında konuşlandırılmasıyla ilgili karara destek verdiğini açıkladı'' diye yazdı. 
     Haberde, ''Türk liderlerin tezkereyi parlamentoya yeniden gönderme ve bu kez başarıya ulaşması için daha fazla çaba harcama kararı aldıkları'' da öne sürüldü. 
     NYT, ''tezkerenin meclise yeniden sunulmasının pazar günü yapılacak Siirt seçimlerinden önce olamayacağını, seçimlerden sonra ise AKP lideri Tayyip Erdoğan'ın başbakan olmasının beklendiğini'' kaydetti. 
     
     ''OYUMU DEĞİŞTİRMEMİ İSTEMEDİLER'' 

     ''Son gelişmeler Türk liderler, özellikle de Tayyip Erdoğan'ın, Amerikan planının kabulü doğrultusunda kamuoyunun görüşünün aksine davranmaya hazırlandığını gösteriyor'' diyen NYT, ''Amerikalı diplomatların, tezkereye ret oyu vermiş olan AKP milletvekilleriyle bir araya gelerek onlarla özel görüşmeler yaptıklarını'' yazdı. 
     Bu milletvekillerinden biri olan Emin Şirin gazeteye yaptığı açıklamada, ''Amerikalı diplomatların kendisine, iki ülke arasındaki ilişkileri iyileştirmek için neler yapılabileceğini sorduklarını, ancak oyunu değiştirmesini istemediklerini'' söyledi. 
     Şirin, ''henüz oyunu değiştirmeye karar vermediğini, ancak Amerikan hükümeti daha cömert bir ekonomik paket önerdiği takdirde bunu düşünebileceğini'' belirtti. 
     NYT'in haberinde, oylamada tezkereye karşı çıkan bazı milletvekillerinin oylarını değiştireceklerine dair ortada belirtiler bulunduğu da öne sürüldü. 
     New York Times gazetesi, Türk askelerinin tezkereye destek sinyaliyle Türkiye'nin Irak savaşında oynanayacağı rol konusunda "siyasi muharebe"ye girdiğini öne sürdü. Financial Times gazetesi, askerlerin hükümete destek verdiği yorumunu yaparken The Times gazetesi ise, Özkök'ün açıklamalarını "askerler ABD'ye destek veriyor" biçiminde değerlendirdi. 
     
     NEW YORK TİMES ASKERLER SİYASİ MUHAREBEYE GİRDİ 

     New York Times gazetesi, Türk askerlerinin binlerce Amerikan askerlerinin Türk topraklarından bir saldırı düzenlenmesine izin veren tezkereye destek sinyalini vererek ülkenin Irak savaşında oynayacağı rol konusunda "siyasi muharebe"ye girdiği yorumunu yaptı. Genelkurmay Başkanı Orgeneral Hilmi Özkök'ün açıklamasından bir kaç saat önce AKP'den üst düzey bir yetkilinin hükümetin yeni bir tezkereyi TBMM'ye sunmaya ve çıkartmaya kararlı olduğunu söylediğine dikkat çeken gazete, "Gelişmeler, Türk siyasi ve askeri liderlerinin Parlamento'yu kamuoyuna karşı tutum almaya zorlayacağı siyasi mücadele için sahneyi hazırladı" diye yazdı. 
     
     FİNANCİAL TİMES "ASKERLER HÜKÜMETİ DESTEK VERDİ" 

     Uluslararası ekonomik çevrelerin etkili gazetesi Financial Times de Genelkurmay Başkanı Orgeneral Hilmi Özkök'ün açıklamalarını, "Türkiye'nin askerleri, hükümet için destek veriyor" biçiminde yorumladı. Gazete, Türkiye'nin etkili askerlerinin hükümetin Amerikan askerlerinin konuşlandırılması kararına tam destek verdiğini açıklamak üzere harekete geçtiğini belirtti. Batılı diplomatlar ve AKP'nin bazı üyelerinin oylamadan önce Türk Silahlı Kuvvetleri'nin popüler olmayan kararın sonuçlarının sorumluluğunu, İslamcı kökleri nedeniyle karşı oldukları AKP'nin tek başına üstlenmesine çalıştıklarını söylediklerine dikkat çeken gazete, Türk finansal piyasalarının Özkök'ün açıklamasının ardından toparlandığını kaydetti. Gazete, ikinci bir oylamının yapılıp yapılmayacağının ise hala belirsiz olduğunu bildirdi. 
     
     THE TİMES "TÜRK GENERALİ ABD'Yİ DESTEKLİYOR" 

     İngiliz The Times gazetesi, Genelkurmay Başkanı Orgeneral Hilmi Özkök'ün açıklamasını değerlendirirken "Türk Generali ABD'yi Destekliyor" başlığını attı. Türkiye'de askerlerin Washington'un bir kuzey cephesini açmak için yaptığı talep konusundaki kördüğümü çözmek için devreye girdiğini belirten gazete, askerlerin ABD'nin askerlerinin konuşlandırılmasını onaylayacak yeni bir tezkereye destek verdiğini kaydetti. Özkök'ün açıklamasının bağımsız bir Kürt devletine yönelik üstü kapalı bir uyarı da içerdiğini savunan gazete, "General, Irak Kürtlerine, Türkiye'nin, Irak'ın bölünmesini önlemek için müdahale edeceğini de söyledi" diye yazdı. 
     





</TEXT>
</DOC>
