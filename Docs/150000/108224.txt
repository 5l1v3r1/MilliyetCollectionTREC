<DOC>
<DOCNO> 108224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/18/yazar/altan.html </URL>
<DATE> 2002/09/18/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Açılan parantez, kapanan parantez... 
</HEADLINE>
<TEXT>

     İncecik çerçeveli büyükçe beyaz bir kare... Ortasında her türlü ağıtsallıktan arıtılmış, hayattaki son parantez duyurusu 
     "Aktör Şükran Güngör’ü kaybettik" 
     Şükran’ın adı siyah harflerle ortaya yazılmış. Üstünde, sağlığındaki kimliği, "Aktör"... Ve adının altında tek bir sözcük, "kaybettik"... Beyaz karenin en altında da iki sözcük, "Kent Oyuncuları"... 
     
     Şükran’ı ilk kez ne zaman görmüştüm sahnede, tam hatırlayamıyordum. Hakkı Devrim’in, Şükran Güngör’le ilgili yazısını okurken, birden canlanıverdi gözümde, Ankara Devlet Tiyatrosu’nda, Şükran’ı ilk kez gördüğüm oyun Steinbeck’in "Fareler ve İnsanlar"ı... 
     Steinbeck, Norveçli bir ozanın bir dizesinden esinlenerek koymuştu bu adı yapıtına. Norveçli ozan, o şiirinde "Fareler ve insanların umudu hiç bitmez" diye yazmıştı. 
     
     Evet, biliyorum Saddam’ın sonunda, BM silah denetçilerini koşulsuz kabul ettiğini... 
     Ankara’da da, seçim öncesi kasırgaları altüst ediyor siyasal gündemleri... 
     Bir daha yıla bugün, konular çok daha değişik olacak... İsterseniz geçen yılın bugünkü gazetelerine bakın... 
     Ve boş beyaz bir kare içinde bir duyuru, "Aktör Şükran Güngör’ü kaybettik"... 
     Sanırım aynı yaştaydık Şükran’la... 
     
     İç içe bir anılar galerisi uzanıyor eksi sonsuza doğru... 
     Yıldız’la Müşfik’in babası, genç yaşta emekli edilmiş bir diplomat, Naci Kenter... Ankara’da Naci Bey’le, Kürdün Meyhanesi’nde içtiğimiz şarap ve rakılar... Naci Bey, bazen sabahtan gelirdi meyhaneye... 
     Benim Ulus gazetesinde, Bülent Ecevit’le aynı odada çalıştığım yıllar. Henüz fakülte de bitmemişti galiba... 
     
     Com die - Française artistlerinden bir grup gelmişti Ankara’ya... 
     İçlerinde Jean Marchat, Mich lle Alfa gibi ünlü sanatçıların da bulunduğu bir grup... 
     Grubu Ankara Devlet Konservatuvarı’nın tiyatro bölümüne ben götürmüştüm. Yıldız Kenter henüz öğrenciydi orada. Ve Fransız sanatçılarına bir pandomim sergilemişti. 
     Mich .lle Alfa beni dürtmüş 
     - Bu kıza dikkat edin, çok büyük bir aktris olacak, demişti. 
     
     Evet, biliyorum okullar da açıldı... Türkiye’nin bütçeden eğitime ayırdığı pay, yüzde 8 bile değil... Avrupa ülkelerinin dev bütçelerinden ayırdıkları pay, yüzde 18 - 16 arası... Bütçesinin üçte birini eğitime ayıran yoksul ülkeler de var... Hoş, Türkiye bütçesinden hangi alanlara ne ayrıldığını, kim biliyor ve bunu kim merak ediyor ki .. 
     
     Yıldız’ın Ankara Devlet Tiyatrosu’nda oynadığı "Miras" piyesi... Müşfik’in de ilk oynadığı oyun, sanırım "Yağmurcu"ydu... Sonra ilk oynadığı telif oyun, bendenizin "Çemberler" piyesi olmuştu. Muhteşemdi... 
     Müşfik’le Ankara’da geçirdiğimiz saatler... Daha çok babasından konuşurduk... 
     
     Muhsin Ertuğrul, "tiyatro" üstünde nedense çok yoğun olan siyasal baskılara, pek de kulak asmayan eşine menendine kolay kolay rastlanmayacak kalibrede bir sanat adamıydı. "Çemberler" sahneye konduğunda, sahne gerisinde ilk perdeyi kendi elleriyle açmıştı. Zaten sadece onun döneminde oynandı piyeslerim Devlet Tiyatroları’nda... 
     Kimbilir kaç değişik boyutta hayat yaşadım. Bir Fransız yazarı da der ki 
     - Kaç hayatla yaşadıysanız, o kadar ölümle de ölürsünüz. 
     
     Taşra egemenleri benim yazılarımdan hiç hoşlanmadıkları ve yazı dünyalarından da hiçbir şey anlamadıkları için piyeslerimi de usul usul bir kıyıya itmişlerdi. 
     Tıpkı Şevket Kazan’ın, "Bir Avuç Gök Yüzü"nü sadece kendi ülkemde toplatmış olması gibi... 
     Türkiye egemenleri ve "yazı"... 
     Zaten böyle tarihsel bir harmoni ve bütünleşmeden süzülerek gelmiş olsaydık bu kadar mı tartışılırdı Avrupa Birliği’ne üye olup olamayacağımız 
     
     İlk oynandığından tam 40 yıl sonra, bizim Dilekçe piyesini Bakırköy Belediye Tiyatrosu’nda bu kez kim koydu sahneye biliyor musunuz Müşfik Kenter... Dilekçe’nin yazıldığı tarihte henüz doğmamış olanlar oynuyor oyunu. Sadece başroldekilerden biri, 12 yaşındaymış 1962’de... 
     Kusura kalmayın, galiba biraz fazla daldım kendimden söz etmeye... 
     
     Evet biliyorum, ABD Başkanı Bush, yine bir neden bulacak Irak’a saldırmak için... 
     Türkiye de, beylik deyimle, yine "çalkantılı bir dönemden geçiyor"... Geçe dursun... 
     İncecik çizgili beyaz bir kare, ortasında hayattaki son parantez duyurusu 
     "Aktör Şükran Güngör’ü kaybettik"... 
     Rıza Tevfik’in ünlü dizeleri geliyor aklıma 
     "Bir hakikat var mı derken bir hayale döneriz, 
     Hayat budur benim için, hatta senin için de"... 
     
     







Baraj sorunu 


Açılan parantez, kapanan parantez... 


Tayyip yasağı 


Cem ve YTP 


Derviş’li CHP, ABD başkentinde ön plana çıkıyor 


Kolektif akıl 


ÖSYM’nin hatalar zinciri 5 


Tayyip’e çengelli engel 


Sadakat, aşk ve sonrası 


Tarih saplantı olmamalı... 


Demokrasinin kendini koruma hakkı 


Korkmayın konuşun ’ 


Cem, Demirel’in küçük kopyası mı 


Aç Çocuklar Cumhuriyeti 


Mevduat kredi yerine iç borca gidiyor 


</TEXT>
</DOC>
