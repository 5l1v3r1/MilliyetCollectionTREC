<DOC>
<DOCNO> 109986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/28/guncel/gun09.html </URL>
<DATE> 2002/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Green Card rüyası 
</HEADLINE>
<TEXT>

Binlerce kişiye ABD’nin kapılarını açan Green Card çekilişi için başvurular 7 Ekim’de... 
     ŞÜKRAN PAKKAN İstanbul 

     Yabancılara ABD’de çalışma hakkı tanıyan "Green Card" yeşil kart çekilişine katılmak için başvurular 7 Ekim - 6 Kasım günleri arasında yapılacak. 
     Bu yıl da Türkiye’nin aralarında bulunduğu çeşitli ülkelerden yaklaşık 55 bin kişiye Green Card verilecek. 
     
     2.5 milyon hatalı başvuru 
     Geçen yıl Türkiye’den 1629 kişi Green Card için yapılan çekilişi kazandı. Dünyada sadece geçen yıl 2.5 milyon kişi, başvuru formlarındaki hatalar nedeniyle çekilişe katılamadı. Bu nedenle başvuruların, ABD temsilciliklerinin belirttiği doğrultuda, daktilo ya da el yazısıyla hatasız bir şekilde hazırlaması büyük önem taşıyor. 
     Başvuruların "DV - 2004 Program Kentucky Consuler Center 3003 Visa Crest Migrate, KY 41903 - 3003 USA" adresine gönderilmesi gerekiyor. Kurada kazananlara sonuçlar 2003’ün Mayıs, Haziran ve Temmuz aylarında yazılı olarak bildirilecek. Göçmen vizesi ise 1 Ekim 2003 - 30 Eylül 2004 günleri arasında verilecek. 
     
İngilizce bilmek gerekli değil      Green Card, ABD’de süresiz olarak oturma ve istediğiniz yerde çalışma izni veriyor. Türk vatandaşlığınız devam ediyor ve Amerikan vatandaşlık haklarının birçoğuna sahip oluyorsunuz. 
     - En az lise veya dengi okul mezunu uzmanlık gerektiren bir işte en az iki yıllık deneyime sahip olmak gerekiyor. İngilizce bilme şartı aranmıyor. 
     - Anne ya da babanın, her yıl açıklanan yasaklı ülkenin vatandaşı olmaması gerekiyor. Eşlerin de kendi ülkesiyle vatandaşlık sorunu olmaması şart koşuluyor. 
     - Başvuru formlarında, eş ve 21 yaşından küçük bek r olan bütün çocuklarla ilgili bütün bilgilerin eksiksiz olarak belirtilmesi gerekiyor. 
     - ABD’de devlet üniversiteleri Green Card sahiplerine indirimli ücret uyguluyor. 
     
Danışmanlık şirketleri de var      Her yıl, başvuruları hazırlama konusunda danışman hizmeti veren şirketler, "Bizimle şansınız artar", "Green Card sizin olacak" gibi sloganlar kullanıyor. Reklamlarını genellikle internet üzerinden yapan birçok şirket var. Bu şirketler formu hazırlamakta yardımcı oluyor. Gerçekçi olmayan iddialarla, normalin çok üzerinde para talep edenler de var. Bu işlemleri gerçekleştirmek için 20 milyon liradan başlayan ücretler isteniyor. 
     



 GÜNCEL 























</TEXT>
</DOC>
