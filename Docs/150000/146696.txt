<DOC>
<DOCNO> 146696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/01/yasam/yas03.html </URL>
<DATE> 2003/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Dosya dolaşıyor santral çalışıyor 
</HEADLINE>
<TEXT>

Çevre düşmanı’ ilan edilen mobil santralın kapatılması için açılan dava mahkemeler arasında gidip gelirken santral dumanı çoktan tüttürdü... 
     GÖKÇER TAHİNCİOĞLU Ankara 

     Samsun Tekkeköy’de inşa edilen ve çevreye zarar vereceği gerekçesiyle Samsun Barosu tarafından hakkında "yürütmeyi durdurma" davası açılan mobil santral, davanın hangi mahkemede görüleceği belirlenmeye çalışılırken tamamlanıp faaliyete geçti. 
     Büyük tartışmalara neden olan santralın ihalesi 2000 yılında gerçekleştirildi. İhaleyi kazanan konsorsiyum, 2002’de santralın yapılacağı araziyi satın alınca, Samsun Barosu 11.03.2002’de Samsun İdare Mahkemesi’ne yürütmenin durdurulması istemiyle dava açtı. 
     
     Peki ama kimin görevi 
     Mahkeme 12.06.2002’de görevsizlik kararı verince dosya, ihalenin yapıldığı Ankara’daki 10. İdare Mahkemesi’ne geldi. Bu mahkeme de 23.09.2002’de yetkili mahkemenin kendisi olmadığını belirterek, "görevsizlik" kararıyla dosyayı Danıştay’a gönderdi. Dosyayı inceleyen Danıştay, görevli mahkemenin kendisi olmadığını belirterek, 16.01.2003’te dosyayı yeniden Ankara 10. İdare Mahkemesi’ne gönderdi. Dosya, yerine 22.03.2002’de ulaşabildi. Ancak, bu arada inşaatı biten santral faaliyete başladı. 
     Santral ihale aşamasındayken Bakanlar Kurulu kararıyla Çevresel Etki ve Değerlendirme ÇED Yönetmeliği’nin kapsamı dışında bırakılmış, bu nedenle Enerji Mühendisleri Odası başta olmak üzere, çok sayıda kişi ve kurum santralın yönetmelik kapsamına alınması için dava açmıştı. 
     Bu davalar sonunda santralın ÇED kapsamına alınmasına karar verilmiş, ancak davayı açan kişi ve kurumlar kararın uygulanmadığını iddia etmişti. 
     


YAŞAM 
























</TEXT>
</DOC>
