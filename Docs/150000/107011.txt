<DOC>
<DOCNO> 107011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/11/son/sonspo01.html </URL>
<DATE> 2002/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Şenol Güneş "Görevime son verilmemeli" 
</HEADLINE>
<TEXT>

     Milli Takımlar Teknik Direktörü Şenol Güneş, 12. Avrupa Futbol Şampiyonası 7. Eleme Grubu'nda birinciliği hedeflediklerini belirterek, gruptaki en güçlü rakipleri İngiltere'yi geçerek, hedeflerine ulaşacaklarını savundu. 
     Kalyon Otel'deki ''11 Altın Adam'' yarışması birinci jüri toplantısına katılan Güneş, burada basın mensuplarının sorularını yanıtladı. 
     12. Avrupa Şampiyonası 7. Eleme Grubu'ndaki rakiplerden ilk maçta Slovakya'yı gördüklerini ifade eden Güneş, ''Liechtenstein-Makedonya maçını da izledim. Konum olarak bizim altımızdalar. Grupta İngiltere ile final oynarız. Son yıllarda ilkleri yapan Türkiye olarak, yine bir ilke imza atıp, İngiltere karşısında alacağımız sonuçlarla grup birincisi oluruz'' dedi. 
     
     MİLLİ BASKETBOLCULARA DESTEK 
     Şenol Güneş, 14. Dünya Basketbol Şampiyonası'nda 9. olan milli basketbolcuların morale ihtiyacı olduklarını kaydetti. 
     ''Basketbolculara üzülüyorum, onlara şimdi destek olmalıyız'' diyen Güneş, ''Bunlar uzun yıllar sonunda bir araya geldiler. Başarısız sonuç karşısında eleştiri yapılacak, ama onları yok etmeyelim. Bu oyunculara ihtiyacımız var. Bir Hidayet, bir İbrahim kolay yetişmiyor. Onları kazanmak için bir 10 yıl daha beklemeyelim'' şeklinde konuştu. 
     
     ''GÖREVİME SON VERİLMEMELİ'' 
     17. Dünya Kupası'ndan sonra bir kulüp, bir de ülke milli takımı için teklif aldığını anlatan Güneş, şöyle konuştu 
     ''Benim 2 yıl daha mukavelem var. Bittiği zaman ayrılma hakkımı kullanabilirim. Ancak, şartlar ne olursa olsun 2 yıl daha kalmalıyım. Görevime de son verilmemeli. Bu bir hizmet yarışıdır. Oyuncular da zamanı gelince veda etmesini bilmeli.'' 
     
     ''YURT DIŞINDA YAŞAMAYA ALIŞAMADIK'' 
     Bir basın mensubunun ''Dünya Kupası'ndan sonra futbolculara transfer teklifi gelmedi mi '' şeklindeki sorusuna Güneş, şöyle yanıt verdi 
     ''Dünyanın ekonomik koşulları değişti. Transfer yapanlar kendi bütçelerine göre düşünüyor. Yurt dışına verdiğimiz oyuncuların, Arif, Hakan gibi, geri gelmesi ülke adına olumsuz oldu. Yurt dışında yaşamaya alışamadık. Hemen Türkiye'yi, yemekleri özledik. Dünya Kupası'ndan sonra oyuncularıma teklif geldi, biliyorum. Alpay, kulübünden daha fazla para talep etti. Hasan'a da tekif vardı. Terim ile de konuştum. Ama Galatasaray'dan bir oyuncunun gitmesi için hem para, hem takım olarak artı değerler bulması gerekir. Hasan Galatasaray'da Şampiyonlar Ligi'nde oynayacak ve kulübü iyi para veriyor. Dolayısı ile tercihini kulübünden yana kullandı. Gitmesine gerek yoktu.'' Prim konusuna da değinen Güneş, kadroda bulunan 26 oyuncunun da primden faydalandığını açıkladı. 
     
     İLHAN MANSIZ KONUSU 
     Şenol Güneş, Beşiktaşlı İlhan Mansız ile ilgili bir soru üzerine şöyle konuştu 
     ''İlhan ile sorunum olamaz. Onu kadroya alan benim. Kampa gelmesi gereken oyuncu gelmelidir. Yanlış yapan oyuncuyu uyarmak durumundayız. Kampa gelmemesi üzerine rahatsızlığımı hem kendine, hem yönetimine söyledik. 'Ceza alsın' diye bir ifadem yok. 'Yanlıştan ders çıkarılmalıdır' dedim. Rüştü kampa geldi, izin istedi, gönderdik. Bizim hoşgörümüz vardır, ama tavizimiz asla olamaz. Tavizler ileride size bela olur, taşıyamazsınız. İlhan'ı geç bulup erken kaybetmeyelim. İlhanlar, Hakanlar kolay yetişmiyor.'' 
     
     '' B MİLLİ TAKIMI OLMASINDAN YANAYIM'' 
     B Milli Takımı konusunu kendisinin ortaya attığını, ama o dönem Futbol Federasyonu Başkanı Haluk Ulusoy'un konuya soğuk baktığını anlatan Güneş, ''Bu yüzden Almanya maçında kadroyu ben seçmedim. Ancak B takımının olmasını istedim. Şimdi başkan da bu olaya sıcak bakıyor'' dedi. 
     Güneş, A , Ümit ve B milli takımlarının geçen haftaki maçlarını gösteri yaparak kazandığını belirterek, ''Güzel bir gidişimiz var. Brezilya ile hazırlık maçı dahi yapma şansı olmayan Türkiye, şimdi Brezilya'yı elinden kaçırdığına hayıflanıyor. Daha iyi sonuçlar kovalayan Türkiye istiyoruz. Davranış olarak da ileriye gitmeliyiz. Şimdi yabancılar bizden nasıl çalıştığımızı öğrenmek istiyor'' şeklinde konuştu. 
     Milli Takımlar Teknik Direktörü, teknik ekibiyle fikir ayrılıklarının olması gerektiğini, çünkü farklı düşüncelere ihtiyaçlarının olduğunu, ama son kararı kendisinin verdiği anlattı. 
     
     ''DÜŞÜNCE OLARAK ÇOK DEĞİŞTİM'' 
     Güneş, ''Futbolcular Laila'da, Reina'da geziyor. Ümit Davala saç stili ile konuşuluyor'' şeklindeki bir soru üzerine de, şöyle konuştu 
     ''Ümit'in saçını öyle kesmesi, Hasan'ın kel olması, Türkiye'nin zenginliğini gösterdi. Ben rahat bırakmaktan yanayım. Elbise nedeniyle bizi eleştiriyorlar. Benim için önemli olan davranışlardır. Ben düşünce olarak çok değiştim. Değişim de gelişim getiriyor. Eskiden yaylaya gidiyorduk, şimdi Laila'ya gidiliyor'' diye yanıt verdi. 
     
     ''ASLA KALECİLİĞİ SEVMEDİM'' 
     Şenol Güneş, kendisinin döneminde yeterli imkanların olmadığını, ama spor alanlarının bulunduğunu belirterek, şunları kaydetti 
     ''Fakirdik, ama spor alanlarımız vardı. Ama bugün çocuklarımıza aynı imkanı veremiyoruz. Dünya üçüncüsü olmuş Türkiye'de semt sahaları yok oldu. Mahalle arasında takımı ben yapıp, yönetiyordum. Hem kaptan, hem antrenördüm. Hayatımda hep yöneten insan pozisyonundaydım. Asla kaleciliği sevmedim. 20 yıl kalecilik yaptım. Kaleciliğimde yediğim gol sayısı da fazla değildir. Kaleci yanlızdır, yanlızlığı çok gördük. Başkalarının sıkıntılarını da ben çekiyorum. Sadece kalede değil.'' Şenol Güneş ayrıca, bugünlere gelmesinde eleştirilerin de katkısı olduğunu vurgulayarak, ''Ama saygısızlığı, hakareti kabul etmem. Cevap veririm. Milli Takımlar Sorumlusu'na yapılan hakaret, halka yapılan hakarettir'' diyerek sözlerini tamamladı. 
     





</TEXT>
</DOC>
