<DOC>
<DOCNO> 116573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/02/son/sonspo03.html </URL>
<DATE> 2002/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlispor tur için destek istiyor 
</HEADLINE>
<TEXT>

     Denizlispor'un UEFA Kupası 2.tur ilk maçında Sparta Prag ile deplasmanda başa baş bir mücadele sergilemesi ve avantajlı skor elde etmesinin yankıları sürerken, yeşil-siyahlı ekip taraftar desteği istedi. 
     Başkan Mustafa Baysal, A.A muhabirine yaptığı açıklamada, Prag'da çok iyi ağırlandıklarını ve ilke olarak aynı noktalarda birleştiklerini belirtirken, ''Artık biz de bir Avrupa takımı olduk. Bundan sonra böyle düşünmek zorundayız'' dedi. 
     Maç sonrasında da Praglı yöneticilerin kendilerine çok centilmence davrandıklarını ve yapılan sohbette Denizlispor'un çok iyi bir takım olduğunu vurguladıklarını kaydeden başkan Baysal, Türk futbolunun dünyanın en iyi 11. takımı karşısında başarıyla temsil edildiğini söyledi. 
     Baysal, şöyle konuştu 
     ''Rakibimizden çekiniyorduk ama korkmuyorduk. Çok akılcı bir oyun planıyla sahaya yayıldık ve ikinci yarıda özellikle rakibimizi sürklase eden bir görüntü verdik. İsveçli hakemler de rakibimizin lehine kararlar verdiler. Ama bu oyun ve aldığımız sonuç, turu geçtiğimizi göstermiyor. Herşeyden önce rehavet bizi tamamen çıkmaza iter. Bu nedenle rövanşa rehavetle değil, bir Avrupalı gibi taraftarımızla konsantre olarak hazırlanacağız. Maç öncesi ve maçta taraftar gücüne ihtiyacımız var. Sparta Prag önce Denizli Atatürk Stadı'na çıkarken bizden çekinmeli. Bu güç çok önemli. Herkesin gördüğü gibi, rakibimizden bir eksiğimiz yok. Hatta maçın bazı bölümlerinde iyi top çevirerek, rakibimizi oyundan düşürdük. Burada atacağımız erken bir gol, tur kapısını aralayacaktır.'' Bursaspor ile 6 Kasım Çarşamba günü yapacakları karşılaşmanın, Sparta Prag maçı öncesi çok iyi bir prova olacağını kaydeden Baysal, Sparta Prag'ın çok güçlü ve tehlikeli bir rakip olduğunu, bu maç için taraftar organizasyonlarının şimdiden başlatılması gerektiğini sözlerine ekledi. 
     





</TEXT>
</DOC>
