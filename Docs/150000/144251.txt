<DOC>
<DOCNO> 144251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/21/son/sondun99.html </URL>
<DATE> 2003/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Haşim Sultan Ahmet "Zafer kazanacağız" 
</HEADLINE>
<TEXT>

     Irak Savunma Bakanı General Haşim Sultan Ahmed, Irak ordusu ile Amerikan ve İngiliz ordusu arasında, Irak'ın güney ve batısında şiddetli çatışmaların olduğunu kaydetti. 
     Ahmed, düzenlediği basın toplantısında, ''Irak-Ürdün sınırına düşmanın çıkartma yaptığını'' ve ''büyük çarpışmaların devam ettiğini'' belirtti. 
     Savunma Bakanı, Irak'ın güneyinde Fao kentinde büyük çarpışmaların devam ettiğini, Fao'nun hala Irak'ın elinde olduğunu söyledi. 
     Iraklı bakan, basın toplantısında, harita üzerinde düşmanın hangi bölgelerde saldırıya başladığını gösterirken, Bağdat'a yapılan hava saldırılarının sesi duyuluyordu. 
     Amerikan ve İngiliz ordularının, Irak'ın güneyindeki Basra'ya yakın petrol yataklarına doğru ilerlediğini belirten Haşim Sultan Ahmed, ''düşmanın uçak, helikopter ve zırhlılarla üstünlük gösterdiğini, Irak ordusunun da bunlara karşı şiddetli çatışmaya girdiğini ve düşmana hasar verdiğini'' kaydetti. 
     Irak ordusunun Irak'ı korumaya, şehit oluncaya kadar devam edeceğini vurgulayan Sultan Haşim Ahmed, ''bugün savaşın gerçek bir şekilde başladığını ve düşmanın Irak kentlerine çıkartma yapacağını'' belirtti. 
     Irak ordusunun şiddetle karşılık vereceğini kaydeden Ahmed, Irak'ın bu savaşta kesinlikle zafer kazanacağını belirterek, ''Biz kendi yurdumuzu korumak için savaşıyoruz. Müminler olarak cihad yolunda ve yurdumuzu korumak uğrunda savaş veriyoruz. Bunun için bu zaferi kazanacağız'' dedi. 
     





</TEXT>
</DOC>
