<DOC>
<DOCNO> 141514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/08/son/sontur08.html </URL>
<DATE> 2003/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
''Erken kalk, depresyonu yen'' 
</HEADLINE>
<TEXT>

p    Bahar aylarında hava sıcaklığındaki değişimle birlikte yaşanan ve sonu intiharlara kadar varan ''Psikotik depresyon''un en iyi ilacının ''sabah erken kalkmak'' olduğu bildirildi. 
     Psikiyatrlardan edinilen bilgiye göre, soğuk ve sert geçen kış aylarından sonra havanın bahar aylarıyla ısınmaya başlaması, bütün canlılarda olduğu gibi insanlarda da çeşitli fizyolojik değişimlere neden oluyor. 
     Genellikle ''Bahar yorgunluğu'' olarak bilinen, fiziksel yorgunluk ve kişinin hayattan, yaptığı işlerden zevk almaması biçiminde ortaya çıkan psikolojik durum, depresyon için uygun ortamı hazırlıyor. 
     Hüzünlü dönemler yaşanmasına, kişinin kendisini yalnız ve çaresiz hissetmesine yol açan depresyon, önlem alınmadığı takdirde, intihar düşüncesinin giderek pekiştiği dönem olan ''Psikotik depresyon'' aşamasına ulaşabiliyor. Psikotik depresyonun en önemli belirtisini durgunluk, içine kapanık bir dönem sonrası halüsinasyon görmeler ve ardından kişiyi intihara sürükleyecek son aşama olan çok güçlü hissetme duygusu oluşturuyor. 
     Konya Numune Hastanesi'nde görevli Psikiyatr Dr. Hüdaverdi Derman, bahar aylarının tetiklediği ''Psikotik depresyon''un görülme riski en yüksek grubun, salgılanan enzimlerle vücutlarında önemli fiziksel değişimler yaşayan ergenlik çağındaki gençler olduğu belirterek, ''Anne ve babalar, ergenlik döneminde depresyon belirtisi gözlemledikleri çocuklarını, özellikle hava sıcaklıklarının değiştiği bu günlerde mutlaka bir uzmana götürmeleri gerekir'' diye konuştu. 
     
     EN İYİ İLAÇ ERKEN KALKMAK 

     Bahar aylarında yaşanabilecek psikolojik olumsuzluklardan kurtulmak için pratik bazı uygulamaların çok yararlı olduğuna dikkat çeken Derman, şunları söyledi 
     ''Kişiyi aniden yakalayabilecek mevsimsel depresyondan korunmak için en etkili yöntem erken kalkmaktır. Sabah güneş doğmadan uyanıp, küçük yürüyüşler yapmak, depresyonun en iyi ilacıdır. Çünkü erken kalkmak, Uyku deprimasyonu dediğimiz, fiziksel ve psikolojik rahatlamaya neden olur. Bunun dışında, bahar aylarında güneş ışıklarından uzak durmamamız gerekiyor. Bahar güneşi altında dolaşmak da kişiyi, istenmeyen psikolojik rahatsızlıklardan uzaklaştırır.'' 
     





</TEXT>
</DOC>
