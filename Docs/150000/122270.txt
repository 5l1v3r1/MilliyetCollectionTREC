<DOC>
<DOCNO> 122270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/02/son/soneko07.html </URL>
<DATE> 2002/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanayi üretimi yüzde 10.9 arttı... 
</HEADLINE>
<TEXT>

     Sanayi üretimi bu yılın Temmuz, Ağustos, Eylül aylarını kapsayan üçüncü 3 aylık döneminde, geçen yılın aynı dönemine göre yüzde 10.9 arttı. 
     DİE, 2002 Yılı 3. Dönem üç Aylık Sanayi Üretim Endeksi sonuçlarını açıkladı. 
     Buna göre üçüncü 3 aylık dönemde üretim artışı, geçen yılın aynı dönemine kıyasla imalat sanayiinde yüzde 12.9, elektrik gaz ve su sektöründe yüzde 5 oranında olurken, madencilik sektöründe ise yüzde 11.7 azalış yaşandı. 
     İmalat sanayi üretimi, bu yılın üçüncü 3 aylık döneminde, bir önceki yılın aynı dönemine göre, devlet sektöründe yüzde 8.9, özel sektörde ise yüzde 13.8 oranında artış gösterdi. 
     
     ÖZEL SEKTÖRDEKİ ARTIŞ 14.9 

     Özel sektör sanayi üretimindeki artış yüzde 14.9, devlet sektörü sanayi üretimindeki artış ise yüzde 0.5 olarak belirlendi. 
     Aynı dönemde, imalat sanayiindeki yüzde 12.9'luk artışa karşın üretim, özel sektörde yüzde 13.8, devlet sektöründe ise yüzde 8.9 artış gösterdi. 
     Elektrik, gaz ve su sektöründe ise yüzde 5'lik toplam üretim artışı yaşanırken, özel sektördeki yüzde 41.9'luk üretim artışına karşılık, devlet sektöründeki üretim yüzde 8.5 azaldı. 
     Madencilik sektöründe de devlet sektörü üretiminde yüzde 19.3 daralma görülürken, özel sektör üretimi yüzde 13.4 oranında yükseldi. Bu sektördeki toplam üretim ise yüzde 11.7 oranında geriledi. 
     
     ALT GRUPLAR İTİBARİYLE İMALAT SANAYİ 

     Öte yandan, üçüncü üç aylık dönemde geçen yılın aynı dönemine göre imalat sanayi alt kollarında en fazla üretim artışı yüzde 93.1 ile büro, muhasebe, bilgi işlem makinaları imalatında görüldü. 
     Aynı dönemde, gıda ürünleri ve içecek imalatı yüzde 3.1, tekstil ürünleri imalatı yüzde 8.5, tütün ürünleri imalatı yüzde 2.4, ağaç ve mantar ürünleri imalatı yüzde 32.4, kimyasal madde ürünleri imalatı yüzde 23.4, radyo, tv haberleşme cihazları imalatı yüzde 66.2, taşıt araçları ve karoseri imalatı da yüzde 21.7 oranında arttı. 
     Buna karşılık, basım ve yayım imalatı yüzde 19.4, metal eşya sanayi yüzde 2.1, mobilya imalatı ise yüzde 16.8 oranında üretim düşüşü yaşadı. 
     
     9 AYLIK ORTALAMA 

     Diğer yandan bu yılın 9 ayında ise sanayi üretimi yüzde 8.9 oranında arttı. 
     Bu dönemde, madencilik sektöründe yüzde 8.8 üretim düşüşü saptanırken, imalat sanayinde yüzde 10.2, elektrik, gaz ve su sektöründe de yüzde 5.5 üretim artışı oldu. 
     





</TEXT>
</DOC>
