<DOC>
<DOCNO> 118685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/13/son/sonspo20.html </URL>
<DATE> 2002/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Alaves kafilesi İstanbul'da... 
</HEADLINE>
<TEXT>

     Beşiktaş'ın UEFA Kupası 2. tur rövanş maçında yarın karşılaşacağı İspanya'nın Alaves takımı İstanbul'a geldi. 
     Çok az sayıdaki taraftarıyla İstanbul'a gelen Alaves kafilesini Atatürk Havalimanı'nda Beşiktaş Kulübü Genel Koordinatör Yardımcısı Erdil Arpacı karşıladı. Arpacı, Alaves Kulübü Başkanı Ganzalo Anton ve konuk yöneticilere çiçek verdi. 
     Bu arada, havalimanında görev yapan Beşiktaşlı bir taksi şoförü de konuk yöneticilere, üzerinde kartal deseni olan bir kilim hediye etti. 
     İspanyol takımı daha sonra, güvenlik önlemleri altında konaklayacağı otele yerleşmek üzere havalimanından ayrıldı. 
     Alaves hazırlıklarını bu akşam, maçın yapılacağı BJK İnönü Stadı'nda yapacağı çalışmayla tamamlayacak. 
     Öte yandan, İspanyol takımında en çok ilgiyi, bir dönem Galatasaray'da da oynayan Adrian İlie gördü. 
     
     ALAVESLİ FUTBOLCULARIN TUR DEĞERLENDİRMESİ 
     Beşiktaş'ın rakibi Alaves'in oyuncuları tur için çok fazla umutlu konuşmadı. 
     Türk sporseverlerin yakından tanıdığı Rumen futbolcu Adrian İlie, Beşiktaş'ın ilk maçta 1-1'lik skorla tur için avantaj elde ettiğini, bu bakımdan yarınki maçın kendileri için zor olacağını belirterek, ''Turu geçmek için mücadele edeceğiz. Taraftar baskısını da biliyorum'' dedi. 
     Dan Eggen ise ilk maçtaki skorun Beşiktaş'ın işini kolaylaştırdığını, ancak bunu kendi lehlerine çevirmeye çalışacaklarını ifade etti. 
     Magno Mocelin de yarın alacakları iyi sonuçla turu geçmeye çalışacaklarını vurgulayarak, ''Turu geçmek istiyoruz, ama bizim için zor olacak'' diye konuştu. 
     





</TEXT>
</DOC>
