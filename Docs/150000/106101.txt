<DOC>
<DOCNO> 106101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/06/son/soneko23.html </URL>
<DATE> 2002/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Şişe Cam Rusya'da da üretecek... 
</HEADLINE>
<TEXT>

     Devlet Bakanı Tunca Toskay, Şişe Cam'ın Rusya'da kurduğu cam ambalaj fabrikasının açılışını yaptı ve ikinci fırının temelini attı. 
     Moskova'nın 200 kilometre doğusundaki Vladimir kenti yakınlarında bulunan 15 bin nüfuslu Garohovetz kasabasında kurulan toplam yatırım hacmi 70 milyon doları bulacak olan fabrika, bugün açılışı yapılan ilk bölümüyle yılda 300 bin şişe üretecek. 
     Fabrika 2004 yılında kurulacak 3. fırınla toplam bir milyar şişe kapasitesiyle alanında Avrupa'nın en büyüklerinden olacak. 
     Açlışa, Şişe Cam Yönetim Kurulu Başkanı ve İş Bankası Genel Müdürü Ersin Özince, Şişe Cam Genel Müdürü Doğan Arıkan, Türkiye'nin Moskova Büyükelçisi Kurtuluş Taşkent, Vladimir Bölge Valisi Vladimir Vinogradov, Rusya Ekonomik Kalkınma Bakanlığı yetkilisi ve Türk-Rus Ticari Ekonomik İşbirliği Komisyonu Sekreteri Valeri Kononov, Rusya Devlet Başkanı Vladimir Putin'in Merkezi Federal Bölge Temsilci Yardımcısı Aleksander Gramov ve yaklaşık 60 kişilik Türk ve Rus davetli katıldı. 
     Toskay açılışta yaptığı konuşmada, bu yatırımın Rusya-Türkiye ilişkilerinin gelişmesine önemli bir katkı yapacağını belirtti. 
     İki ülke ekonomik ilişkilerininn gelecekte bir serbest ticaret anlaşması imzalanması halinde büyük bir ivme kazanacağını belirten Toskay, şunları söyledi 
     ''Türk firmaları, Rusya'nın istikrarlı bir piyasa ekonomisinin yerleşmesi yönündeki kararlı tutumunu görmekte ve iki ülke ekonomik ilişkilerinin geleceğine güven duymaktadır. Bugün Rusya'da 500 milyon dolarlık düzeye ulaşmış olan Türk yatırımlarının artarak devam etmesi ve farklı alanlara yönelmesi gerektiği kanısındayım. Nitekim bugün açılışını yaptığımız Rus Cam Fabrikası Türk yatırımcasının farklı alanlara da girmekte olduğunun bir göstergesidir.'' Toskay, Rus yatırımcılarını da Türkiye'deki yatırımlarını artırmaya davet etti, her iki ülke firmalarının Avrasya bölgesinde de ortak girişimlerde bulunmasının söz konusu olabileceğini ifade etti. 
     Toskay, kücük ve orta büyüklükteki işletmelerin veya bunların kuracakları ortaklıkların her iki ülkede yatırım yapmasının teşvik edilmesinin faydalı olacağını sözlerine ekledi. 
     İş Bankası Genel Müdürü Ersin Özince de konuşmasında, bir Türkiye İş Bankası iştirakı olan Şişe Cam'ın birikimlerinin artık ülke dışına da taşımakta olduğunu belirtti. 
     Özince, ''İnanıyorum ki, Türkiye İş Bankası ve Şişe Cam'ın kurumsal ilkelerinin sağlamlığını gören, bize bu ülkede yatırım yapmada her türlü desteği sağlayan Rusya yetkilileri, yöre halkı, ülkenize ve bölgenize taşıdığımız birikimlerimizin sonuçlarını somut biçimde görecek ve paylaşacağımız üretim değerleri, dostluk kardeşlik ve barışı daha üst düzeylere taşıyacaktır'' diye konuştu. 
     
     AVRUPA'DAKİ SON TEKNOLOJİ KULLANILDI 
     Vladimir Valisi Vinogradov da konuşmasında, fabrikanın açılışının, Türk yatırımcılarının Rus yerel ve merkezi makamlarıyla işbirliğinin önemli bir göstergesi olduğunu belirtti. 
     Bölge makamlarının yabancı yatırımcılara elverişli koşullar sağladığını belirten Vinogradov, bunun da sonucunu aldıklarını yatırımcıları bölgeye çektiklerini ifade etti. 
     Putin'in temsilci yardımcısı Gramov da, ''Bu yatırım bölge bütçemize önemli katkılar sağlayacaktır'' dedi. Fabrikada, Avrupa'daki bu alanda geçerli olan son teknolojilerin kullanıldığını söyleyen Gramov, yabancı yatırımları teşvike devam edeceklerini vurguladı. 
     Kononov da, ''Bugün Türk-Rus ilişkilerinin çok önemli bir olayına katımlıyoruz''dedi. 
     Fabrikanın bugün üretime geçen ilk bölümünün inşaatı, geçen yıl Ağustosta başladı, kısa sürede tamamlanarak 2 ay önce deneme üretimine geçti. Tesisteki üretim alanları toplam 43 bin metrekare, fabrikanın toplam kapladığı alan ise 17 hektar. Fabrika, üretim teknolojisi ile Rusya'da şu anda benzersiz durumda. 
     





</TEXT>
</DOC>
