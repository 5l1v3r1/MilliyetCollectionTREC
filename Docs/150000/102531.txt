<DOC>
<DOCNO> 102531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/18/son/sondun10.html </URL>
<DATE> 2002/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya, Irak ile 40 milyar dolarlık anlaşma imzalayacağını açıkladı 
</HEADLINE>
<TEXT>

     Rusya, Irak ile 40 milyar dolar tutarında bir ekonomik ve ticari anlaşma imzalayacağı haberlerini doğruladı. 
     Başbakan Mihail Kasyanov'un danışmanlarından Oleg Buklemeşev, ''Belge hazırlanıyor. Ne zaman imzalanacağını bilmiyoruz, hazırlandığında imzalanacak'' dedi. 
     Anlaşmanın 5 yıllık olduğunu ve petrolden elektrik enerjisi ve demiryoluna kadar çeşitli alanlarda işbirliğini öngördüğünü belirten Buklemeşev, anlaşmanın, Irak'a 1990'da Kuveyt'i işgalinden sonra uygulanmaya başlanan BM yaptırımlarına aykırı olmadığını kaydetti. 
     Washington Post gazetesinin, ABD'nin Irak'a saldırı düzenleyip düzenlemeyeceğinin gündemde olduğu bugünlerde Rusya ve Irak'ın ekonomik bir anlaşma imzalamaya hazırlandığı yolundaki haberinin ardından, Amerikan yönetimi, Rusya'nın BM nezdindeki taahhütlerine uyacağına emin olduğu yönünde bir açıklama yapmıştı. 
     Gazetenin haberinde, anlaşmanın, ABD'nin Irak lideri Saddam Hüseyin rejimine son vermek amacıyla Rusya ve diğer ülkeleri ikna etmeye çalıştığı bir dönemde gündeme geldiğine dikkat çekilmişti. 
     





</TEXT>
</DOC>
