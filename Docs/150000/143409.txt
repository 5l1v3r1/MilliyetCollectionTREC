<DOC>
<DOCNO> 143409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/18/son/soneko12.html </URL>
<DATE> 2003/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Dar gelirli vatandaş için konut seferberliği Mayıs'ta başlayacak 
</HEADLINE>
<TEXT>

     Toplu Konut İdaresi Başkanlığı TOKİ , gecekondulaşmanın önlenmesi ve dar gelirlilerin ev sahibi olmasını amaçlayan Konut Seferberliğine, Mayıs ayında Tunceli Pülümür'den başlayacak. Şanlıurfa ve Sakarya'daki projelerle devam edilecek. 
     TOKİ'den edinilen bilgiye göre, proje öncelikli olarak dar gelirlileri cüzi taksitlerle, kira öder gibi ev sahibi yapmayı ve mevcut gecekondu alanlarının dönüştürülmesini amaçlıyor. 
     Projeyle, ekonominin canlandırılması ve istihdam yaratılması için nitelikli, ucuz konut üretiminin desteklenmesi ve inşaat sektörünü canlandırıcı önlemlerin alınması hedefleniyor. 
     Bu kapsamda başlatılan çalışmalar sonucu Adıyaman, Ağrı, Aksaray, Ardahan, Bilecik, Bitlis, Düzce, Erzurum, Gümüşhane, Hakkari, Iğdır, Kars, Kırıkkale, Mardin, Muş, Sakarya, Şanlıurfa, Şırnak ve Van'ın da aralarında bulunduğu 19 ilde konuta ihtiyaç olduğu tespit edilerek, projenin uygulamaya başlaması için uygun ve öncelikli alanlar belirlendi. 
     Bu arada Tunceli-Pülümür'de yaşanan depremin ardından 48 ağır hasarlı ve yıkık konut tespit edilmesi üzerine, Tunceli de konut uygulamalarında öncelikli iller arasına alındı. 
     Konut ihtiyacı belirlenen 19 ilin yanı sıra 1999 yılındaki depremlerden Sakarya ve Düzce ile birlikte etkilenen Bolu, Kocaeli ve Yalova illeri de öncelikli illere eklendi. 
     
     KONUTA UYGUN ARSALARIN BELİRLENDİĞİ İLLER 
     Çalışmalar kapsamında Şanlıurfa, Sakarya, Düzce, Kars ve Bitlis'te toplu konuta uygun arsalar tespit edilerek, gerekli proje çalışmaları başladı. 
     Şanlıurfa'da TOKİ tarafından önceden toplu konut uygulaması yapılmış ve TOKİ mülkiyetinde olan bir alanda proje revizyonu ve uygulamanın genişletilmesi çalışmaları yapılırken, Düzce'de de afetzedelerin yerleşimi için ayrılan alanda yerleşim ve uygulama planı çalışmaları tamamlandı. 
     Bu iki projenin de ihale aşamasında olduğu belirtilirken, Sakarya'da TOKİ'ye uygun arsaların devir işlemleri tamamlandı ve jeolojik etüd ile deprem yönetmeliğine uygunluk çalışmaları yapılıyor. 
     Diğer illerdeki uygun arsaların TOKİ'ye devri konusunda da gerekli girişimler başlatıldı. 
     
     24 AYDA BİTİRİLMESİ PLANLANIYOR 
     Konut seferberliği kapsamında inşa edilecek konutlar, 67-120 metrekare arasında ve az katlı olacak. 
     Vatandaşın ödeme gücü de dikkate alınarak sübvansiyon uygulamaları yapılacak ve vatandaşın 10 yıla kadar vadeli, kira öder gibi ev sahibi olması sağlanacak. Bu konutların 24 ayda bitirilmesi planlanıyor. 
     
     KONUT İÇİN MİLLİ EMLAK'TAN TOKİ'YE ARAZİ DEVRİ 
     Öte yandan Maliye Bakanı Kemal Unakıtan'ın, konut ihtiyacı belirlenen illerden Mardin, Bitlis, Adıyaman ve Ardahan'da tespiti yapılan toplam 132.3 hektarlık arsa ve arazinin TOKİ'ye devri konusunda, Milli Emlak Genel Müdürlüğü'ne ivedilikle işlem yapılması talimatını verdiği bildirildi. 
     Bu arsa ve arazilerin 25.7 hektarı Mardin'de, 73 hektarı Bitlis'te, 12.4 hektarı Adıyaman'da ve 21.2 hektarı ise Ardahan'da bulunuyor. 
     





</TEXT>
</DOC>
