<DOC>
<DOCNO> 124613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/14/son/sondun05.html </URL>
<DATE> 2002/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Chirac "Rumların üyeliği ideal bir durum değil" 
</HEADLINE>
<TEXT>

     Fransa Cumhurbaşkanı Jacques Chirac, Türkiye'yi, Bulgaristan ve Romanya ile birlikte AB'nin potansiyel üyesi olarak gördüğünü bildirdi. 
     Chirac, Kopenhag zirvesi sonunda bir basın toplantısı düzenledi. 
     Fransa Cumhurbaşkanı Chirac, Kopenhag zirvesiyle AB'ye üye ülke sayısının 15'den 25'e çıkmasıni tarihi bir gelişme olarak niteledi ve AB'nin bu genişlemeden sonra üç potansiyel üyesi daha bulunduğunu ifade etti. 
     AB'nin coğrafi sınırları ile ilgili bir soru üzerine Chirac, 'AB, hiç kimseye kapıyı kapatmak niyetinde değil. AB'ye üye olmak için önemli olan, kriterleri yerine getirmek'' diye konuştu. Chirac, ''Türkiye, Kopenhag kriterlerini yerine getirme kararlılığına ve kapasitesine sahip'' dedi. 
     Chirac, siyasi ve ekonomik açıdan hazır olmayan aday ülkelerin vaktinden önce AB'ye girmelerinin ise AB'den çok bu ülkelerin zararına olacağını söyledi. 
     Fransa Cumhurbaşkanı, AGSP'de anlaşmanın sağlanmasından büyük memnuniyet duyduklarını belirterek, NATO'nun gelecek hafta anlaşmayı imzalamasından sonra, önümüzdeki haftalarda Avrupa Gücü'nün Makedonya'da göreve başlayabileceğini kaydetti. 
     
     RUMLARIN ÜYELİĞİ 
     Rum kesiminin üyeliğiyle ilgili soru üzerine Chirac, ''Sadece Rum kesiminin AB'ye girmesinin iedal bir çözüm olmadığını'' söyledi. Chirac, ''birleşik Kıbrıs'ın AB'ye girmesinin arzu edilen bir durum olduğunu'' belirterek, ''Kopenhag'da Türkiye ile ilgili verilen kararın, Kıbrıs'ta da çözümün gerçekleşmesine yardımcı olmasını arzu ettiklerini'' söyledi. 
     ''ABD'nin Türkiye lehine baskı yapmasıyla'' ilgili soru üzerine Chirac, Paris ve Berlin'in, Washington'un Türkiye için devreye girmesinden önce Ankara konusundaki ortak planını sunduğunu hatırlattı ve ABD'nin girişiminden etkilenmediklerini ifade etti. Chirac, ABD'nin girişiminin baskı olarak değerlendirilmemesi gerektiğini de ifade etti. 
     





</TEXT>
</DOC>
