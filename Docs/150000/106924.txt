<DOC>
<DOCNO> 106924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/11/yazar/altan.html </URL>
<DATE> 2002/09/11/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Acıklı, iğrenç ve kahkahalı sürprizler... 
</HEADLINE>
<TEXT>

     Türkiye’de yaşamak, sanki polisiye bir filmin içine girivermiş gibi olmaya benziyor. Öngörülemeyen bir yığın beklenmedik gümbürtülü sürprizler tefrikası... 
     Bu sabah kalktınız. Tarih 11 Eylül 2002. Hem New York’taki ünlü gökdelenlerin, terör saldırısına uğrayarak yerle bir olduğunun yıl dönümü hem de saat 17’de, genel seçimler için aday listelerinin kesinleşeceği gün... 
     Bakalım Dünya ve Türkiye’de, akşama kadar ve akşamdan sonra neler olacak 
     
     Müthiş gerilimli bir film ve sizler de filmin içindesiniz... 
     Bu kadar köpüklü ve ne abartmalı bir hamaset, ne demagojik sanal bir pozörlük afurtafuruyla maskelenebilecek bir heyecanı, hayatta her zaman yaşayamazsınız. 
     Örneğin dünkü Posta’nın, neredeyse avuç büyüklüğündeki majiskül harflerle yarım sayfalık manşeti şöyleydi 
     "ALARM"... 
     Yan üst başlıkta da, "ALARM"ın nedeni açıklanıyordu 
     "El Kaide Türkiye’de zehirli gazla intikam eylemi hazırlığında" 
     
     Bir de bu akşam partilerinin aday listelerinde adlarını bulamayan milletvekilleriyle, aday adaylarını düşünün. 
     Ancak ve ancak siyasal bir titrle pekiştirebilecekleri kişilik ve kimlikleri, bir anda silikleşiverecek... 
     Hiçbiri ne bir Hüseyin Rahmi, ne bir İbrahim Çallı, ne bir Zühdü Müridoğlu, ne bir Münir Nurettin, ne bir Cahit Arf, ne bir Rodin, ne bir Mozart onların... 
     Ve belirli bir süre ancak, siyasal bir kimlikle "var sayılarak" yaşama umutlarını da, bu akşam yitiriyorlar. Adeta sıfırlaşıyorlar. Hem de, onca görünmez harcamalardan sonra... 
     Kahrolur insan vallahi... 
     
     Herhalde onlardan da, birtakım beklenmedik tepkiler bulutlaşacak. Belki de başaracaklar seçimleri engellemeyi... 
     Öyle bir şey olursa, aynı zamanda amma da matraklaşacak bizim polisiye film... 
     Onca taktik hesap, onca ayak oyunu, onca gezi, onca nutuk ve demeç, onca vaat hepsi suya düşecek... 
     Müthiş sürprizler, içine girilmiş filmin içinde... 
     
     Ha tabii bir de Başkan Bush’un, yaklaştığı söylenen Irak operasyonu "süspensi" var... Kuzey Irak’taki iki Kürt liderin anlaşması yedeğinde... 
     Böyle bir operasyonun Türkiye’de yaratacağı hiç beklenmedik sürprizler de, ayrı bir heyecan... 
     Elbet Saddam, atom bombası patlatmayacak Türkiye’de ama ola ki, böyle bir operasyon da, erteletebilir seçimleri... 
     Yeni adaylarda bir hayal kırıklığı yeniden aday olamamış milletvekillerinde bir sevinç... Ne de olsa siyasal kartvizitlerine ilmikli kişilikleri, daha bir süre cüzdanlarında duracak. 
     Taşra gezilerinde kendilerini kazara tanımayan bir polise 
     - Ben kimim biliyor musun, diyebilecekler. 
     
     2. Dünya Savaşı sırasında Türkiye’de ekmek "vesika"ya binmişti. 
     Başkan Bush’un Irak operasyonu gösterisinde böyle bir şey olmayacak... Olsa olsa fiyatlarda biraz oynama olabilir... 
     Ayrıca böyle bir operasyon kimbilir kaç hayata ve kaç milyar dolara mal olacak Dökümü ve hesabı sonradan çıkacak onların. 
     Ne Başkan Bush’un, ne de yandaşlarının hayatlarıyla servetlerine hiçbir şey olmayacak ama herhalde - silahçılar kesimi dışında - Amerikan ekonomisi de bir hayli ırgalanacak, Irak ekonomisi de, hatta bizim ekonomi de... 
     Ölecekler ise gariban takımından Araplar olacak daha çok. Birkaç hamasi Arap şiiriyle kahraman sayılacaklar ileride... 
     
     Görüyorsunuz nasıl gerilimli "süspensölerle dolu bir takvim dönemi başlıyor... 
     2003’e kadar nefesimizi tutmuş olarak geçireceğiz günleri... 
     Ya 2003 yılı boyunca .. 
     Kimbilir hangi taze siyaset ve paparazzi şöhretleri boy gösterecek ekranlarda kimbilir kimler usulca eriyip gidecek ve kimbilir kimlerin, zengin bir görünüm ve son model bir arabayla kişiliklerini kanıtlama özlemleri su almaya başlayacak tepeden bakışlı "Sezarlaşma" sapkınlıkları, sıçanlaşacak 
     
     Zaten birkaç avuç insan dışında 15 yılı aşkın bir süreden sonra silikleşmeden kalabilmiş kimsesi yoktur Türkiye’nin... 
     İster sadrazamlardan, hatta padişahlardan başlayarak, başbakanlarla milletvekillerinin iktidarda kalma sürelerini inceleyin ister belediye başkanlarının ister paparazzi yıldızlarının... 
     
     Evet, müthiş bir gerilim filminin içine doğru kayıyoruz... Kimbilir ne heyecanlar, ne heyecanlar yaşanacak... Acıklı, iğrenç, tuvalet kağıtlı ve kahkahalı... 
     
     







Hukuk ve siyaset 


Acıklı, iğrenç ve kahkahalı sürprizler... 


Eylül dumanı 


Oyuna alet olmayacağız 


11 Eylül’ün birinci yılında Amerika... 


- yerine 


Yeni sınav sistemi 


Gülsek mi, ağlasak mı 


İstanbul’da sel ve Bursavay 


11 Eylül neyi, ne kadar değiştirdi 


Eski çözümlerden yeni sonuçlar çıkmaz 


Siyasetçinin fındık sınavı 


Spor Stüdyosu’dan atletizmin "tavşan"ına... 


Amerika’nın 11 Eylül’ü Türkiye’nin 11 Eylül’leri 


Yollarda... 


İkinci çeyrek kafa karıştırdı 


Geçen yıldan iyi 2000’den geriyiz 


</TEXT>
</DOC>
