<DOC>
<DOCNO> 119145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/16/dunya/dun01.html </URL>
<DATE> 2002/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
AB’ye can atıyorlar 
</HEADLINE>
<TEXT>

AB’nin yaptığı ankette Kıbrıslı Türkler, yüzde 88 ile Birlik üyeliğini isteme rekoru kırdı. Rumların ise yüzde 47’si üyelik istiyor... 
     GÜVEN ÖZALP Brüksel 

     Avrupa Birliği AB Komisyonu tarafından gerçekleştirilen bir araştırma KKTC’de, AB üyeliğine destek verenlerin yüzde 88 gibi rekor bir orana ulaştığını ortaya koydu. Tüm aday ülkelerin ortalamasının çok üstünde olan bu oran, Güney Kıbrıs’taki oranın iki katından fazla olmasıyla dikkat çekti. 
     
     Milli duygular da güçlü 
     AB Komisyonu’nun genişlemeye ilişkin olarak yaptırdığı bir araştırmaya ilk kez KKTC vatandaşları da dahil edildi. Güney Kıbrıs’ta "AB’ye katılım için destek" yüzde 47’yle, 13 aday ülke ortalamasının altında kaldı. Araştırma, KKTC vatandaşlarının yüzde 77’sinin kendisini Avrupalı olarak gördüğünü ortaya koyarken, yüzde 74’ü bu durumdan büyük gurur duyduğunu söyledi. Bu oran AB içinde yüzde 62. 
     KKTC vatandaşları milli duygularını da koruyor. Kıbrıslı Türk olmaktan gurur duyan KKTC vatandaşlarının oranı yüzde 91. KKTC, "milli kimlik" açısından da AB’de yüzde 85 olarak belirginleşen ortalamanın da üstünde yer aldı. 
     Araştırmaya göre, KKTC vatandaşlarının olası bir AB üyeliğinden elde edeceklerini düşündükleri avantajlar ise ekonominin gelişmesi 91 , ortak para birimi 86 , Avrupa’nın kültürel zenginliğine katkıda bulunması 85 ve Birlik içinde seslerini duyurabilme 83 olarak sıralandı. Güney Kıbrıs’a ilişkin veriler ise "AB referandumu"ndan "Birliğe güven" konusuna kadar hemen her alanda ortalamanın altında kaldı. Daha önceki araştırmalarda Güney Kıbrıs’a ilişkin olarak elde edilen oranların her yeni araştırmada belirgin bir düşüş göstermesi ayrıca dikkatlerden kaçmadı. 
     



 DÜNYA 











</TEXT>
</DOC>
