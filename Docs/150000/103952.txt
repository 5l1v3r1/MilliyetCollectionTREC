<DOC>
<DOCNO> 103952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/26/spor/spo20.html </URL>
<DATE> 2002/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Aziz Yıldırım Taraftaria’da      FENERBAHÇE Başkanı Aziz Yıldırım, CNN Türk Spor Müdürü İhsan Topaloğlu’nun hazırlayıp, sunduğu Taraftaria’nın bu haftaki konuğu olacak. Yıldırım, kritik Feyenoord maçı öncesinde Avrupa özlemi, lig yarışı, transferler ve Lorant hakkında merak edilen soruları yanıtlayacak. Süper Lig maçlarının da büyüteç altına alınacağı program 20.30’da başlayacak. 
     
Ülker, Atamanlı Siena’yı devirdi      YENİ sezon hazırlıklarını İtalya’da sürdüren Ülkerspor, Ergin Ataman’ın başında olduğu İtalya’nın güçlü takımı Montepaschi Siena’yı 76 - 69 yendi. İlk devreyi 43 - 42 Siena önde kaparken, Ülkerspor’da skor yükünü 15 sayıyla Blair, 14 sayıyla Goljoviç ve 13 sayıyla Booker çekti. 
     
Küçükçekmece sezonu açtı      TÜRKİYE Birinci Amatör Ligi’nde mücadele edecek olan Küçükçekmecespor, 2002 - 2003 sezonunu açtı. Küçükçekmece Metin Oktay Stadı’nda yapılan açılışa, oldukça kalabalık taraftar topluluğu katıldı. Başkan Fatih Ekinci, bu sene güçlü bir kadro kurduklarını belirterek, "Küçükçekmecespor’u hak ettiği yerlere taşımak için kolları sıvadık" diye knuştu. 
     
Antep’te operasyon      GAZİANTEPSPOR yönetimi, Fatih Tekke, Hasan Özer ve Ramazan’dan kulüp bulmalarını istedi. Futbol Şube Sorumlusu Asım Atmaz, üç oyuncunun maliyetlerinin artması dolayısıyla küçülme operasyonuna gittiklerini savundu. Atmaz, "Hiçbir kulüp aynı mevkide 6 oyuncuyu barındıramaz. Artık duygusallığa yer yok" dedi. 
     
ABD Açık start alıyor      TENİSTE sezonun son grand slam mücadelesi olan ABD Açık, bugün New York’taki USTA Ulusal Tenis Merkezi’nde başlayacak. Dünyaca ünlü raketlerin şampiyonluk mücadelesi vereceği ve 8 Eylül’e kadar sürecek dev turnuvada, tek erkeklerde Avustralyalı Lleyton Hewitt, tek bayanlarda ise ev sahibi ülkeden Serena Williams bir numaralı seribaşı olarak korta çıkacak. 
     



 SPOR 

























</TEXT>
</DOC>
