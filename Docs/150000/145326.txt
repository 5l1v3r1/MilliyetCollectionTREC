<DOC>
<DOCNO> 145326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/25/son/sonspo14.html </URL>
<DATE> 2003/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Emre ve Okan'ın takımı İnter'de Cuper'in koltuğu sallanıyor.. 
</HEADLINE>
<TEXT>

     İtalya'nın dünyaca ünlü takımlarından FC İnter, 14 yıl özlemini çektiği lig şampiyonluğuna bu sezon kesin ulaşmak isterken, kaçırılan fırsatlar Teknik Direktör Hector Cuper'i zor durumda bırakıyor. 
     Emre Belözoğlu ve Okan Buruk'un formasını giydiği lacivert-siyahlı takımda ikinci sezonunu geçiren ve geçen yıl son maçta Lazio'ya yenilerek şampiyonluğu kaçıran Cuper, geçen hafta deplasmanda Udinese'ye karşı alınan yenilgiyle İtalyan basını tarafından, ''takımı iyi hazırlayamamakla, şampiyonlukta kilit maçlarda konsantrasyonu sağlayamamakla'' suçlanıyor. 
     30 Haziran 2005 tarihine kadar İnter ile sözleşmesi bulunan Arjantinli teknik adamın, bu sezon lig şampiyonluğu veya Şampiyonlar Ligi'ni kazanamaması halinde sözleşmesinin feshedilerek, kulüple yollarının ayrılacağı iddia ediliyor. 
     Ligin bitimine 8 hafta kala 54 puanla lider Juventus'un 3 puan gerisinde bulunan İnter, kalan maçlarında kendi sahsında da olsa Roma, Milan, Lazio, Parma gibi güçlü takımlarla karşılaşacak. İtalyan spor medyası, Cuper'in ligde yeni bir hata yapması ve Şampiyonlar Ligi çeyrek finalinde İspanya'nın Valencia takımına elenilmesi halinde ya istifa edeceği ya da hemen gönderileceğini öne sürüp, yerine AC Milan'ın eski teknik direktörü Alberto Zaccheroni'nin getirileceğini yazmaya başladı. 
     Yaklaşık 1 yıldır takım çalıştırmayan Zaccheroni'nin, İnter'e gelmeyi hemen kabul edeceği ifade edilirken, 50 yaşındaki İtalyan teknik adam ile İnter Kulübü Başkanı Massimo Moratti arasında geçmişten kalma karşılıklı güven ve itibara dayalı sıkı ilişkisi olduğu belirtiliyor. 
     
     DİĞER SENARYOLAR 
     Basında çıkan diğer ''Cuper sonrası senaryolar'' da ise Arjantinli teknik adamın sezon sonuna kadar takımın başında kalıp, daha sonra yerine şu anda SS Lazio'yu çalıştıran Roberto Mancini'nin getirileceği yönünde. 
     38 yaşındaki Mancini'nin, Lazio'nun içinde bulunduğu ekonomik krizden dolayı endişelerinin olduğu ve Roma kentinde kalmak istemesine karşın Milano'ya giderek İnter gibi köklü bir takımın başına geçme teklifini reddetmeyeceği belirtiliyor. 
     Öte yandan İtalyan basını son 2 haftadır Cuper ile Vieri arasında büyük gerginliğin olduğundan bahsediyor. Geçmişte Cuper'i ''İnter'i şampiyonluğa oynayan bir takım olarak hazırlayamadığı'' şeklindeki sözlerle eleştiren Vieri'nin, bu sezon da şampiyon olunmaması halinde ayrılmayı düşünebileceği, Cuper ile anlaşamadığı iddia ediliyor. 
     Kulüp Başkanı Moratti'nin, televizyona verdiği bir demeçte, Vieri ile ilgili olarak, ''Eğer Vieri giderse, elbette Teknik Direktör Cuper'in suçu olmayacak'' şeklinde bir açıklamada bulunması, basında tartışmalara yol açtı. Bu zamana kadar ''Vieri ömür boyu İnter'de kalacak'' diyen Moratti, ilk kez 29 yaşındaki yıldız futbolcunun ayrılabileceği olasılığını dile getirirken, eğer istenilen sonuçlar gelmezse sezon sonunda Vieri'yi İnter'de tutmanın çok zor olacağı savunuluyor. 
     Bu arada Vieri için de transfer iddiaları ortaya atılırken, ilk adayın Juventus olduğu ileri sürülüyor. 
     İnter'in bu polemiklerden kurtulmak için, Avrupa Şampiyonası eleme grupları maçlarından dolayı İtalyan Ligi'ne verilecek 1 haftalık arayı en iyi şekilde değerlendirmesi ve yeniden motive olmuş şekilde hem lige hem de Şampiyonlar Ligi'ne odaklanması bekleniyor. 
     




</TEXT>
</DOC>
