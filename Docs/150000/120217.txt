<DOC>
<DOCNO> 120217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/21/son/soneko51.html </URL>
<DATE> 2002/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
POAŞ Yönetim Kurulu Başkanı Küçük yatırımcı zarar görmeyecek 
</HEADLINE>
<TEXT>

     Petrol Ofisi A.Ş POAŞ Yönetim Kurulu Başkanı ve Doğan Holding Genel Koordinatörü İmre Barmanbek, Petrol Ofisi ile İş Doğan'ın birleşme başvurusunu gelecek hafta yapacaklarını açıkladı. 
     Barmanbek, İş Doğan Petrol Yatırımları A.Ş'nin Petrol Ofisi ile gerçekleştirmeyi planladığı birleşmeyle ilgili düzenlediği basın toplantısında, her iki şirketin birçok konuda yaptığı işlerin birbiriyle örtüştüğünü, bu nedenle biraraya gelmeleriyle çok büyük bir sinerji yaratılacağını düşünerek birleşme kararı aldıklarını söyledi. 
     Birleşmenin yasal, etik ilkelere uygun ve yüzde 23.17 oranındaki küçük yatırımcıların haklarını koruyucu nitelikte olacağını ifade eden Barmanbek, ''Küçük yatırımcılar kesinlikle zarar görmeyecek. Onlar için çok ciddi kararlar aldık ve çok ciddi mükellefiyetleri kabul ettik. Biz her zaman verdiğimiz sözlerin arkasında durduk'' diye konuştu. 
     22 Kasım-9 Aralık 2002 tarihleri arasında Petrol Ofisi hisselerinin çağrı yoluyla toplanması için yapılan başvuruya değinen ve çağrıyla ilgili olarak küçük yatırımcılara birtakım opsiyonlar getirdiklerini kaydeden Barmanbek, şöyle devam etti 
     ''Petrol Ofisi'nin dünya ölçeğinde bir şirket olacağını düşünüyoruz. Biz de küçük yatırımcıların bu fırsatlardan istifade etmesini istedik. Onun için birtakım opsiyonlar geliştirdik. İsteyen 6 bin 850 lira fiyatla 1.000 liralık hissesini devrederek çağrı süresinde şirketten çıkacak. İsteyen küçük yatırımcımız 6 bin 850 liralık fiyatı, Cuma akşamı Merkez Bankası kapanış fiyatıyla dolara dönüştürüldüğü fiyattan fiksleyecektir. İsterse piyasada daha iyi, uygun bir fiyat gördüyse satarak çıkabilecektir. Ama piyasadaki fiyatları biz 2 sene sonunda kendisinden 6 bin 850 liraya denk gelen döviz fiyatıyla almayı garanti ediyoruz. Yıllık bazda yüzde 3.5 opsiyon primi ödenecek.'' 
     
     ''2 YIL İZLEME FIRSATI VERMEK İSTİYORUZ'' 
     İmre Barmanbek, Petrol Ofisi'nin çok karlı bir şirket olacağına inandıklarını ifade ederek, ''Küçük yatırımcıya 2 sene izleme fırsatı vermek istiyoruz. 2 sene içinde şirketin performansından memnun kalmazsanız zaten döviz bazında bugünkü fiyattan hisselerinizi alıyoruz. Onun için de küçük yatırımcıya Gelin kalın ayrılmayın diyoruz. Kaldığınız takdirde bugün 1.000 lira olan hissenize 1.400 liralık hisse vermek suretiyle sizin hissenizi değerlendirmek istiyoruz. Yani ilk 2 grup dışında kalanlar birleşme ile 1.40 oranına kavuşacaklar'' diye konuştu. 
     Toplantıda soruları da yanıtlayan Barmanbek, ''İsteyen çağrı süresi sonunda parasını alıp çıkacak, isteyen dövize döndürüp opsiyonunu kullanacak, isteyen kalacak. Eğer birleşme gerçekleşirse, birleşmeyle beraber bunların hepsinin bitmiş olması gerekiyor'' dedi. 
     Barmanbek, geçtiğimiz Ağustos ayında yüzde 24.83'lük blok alımı yaptıklarını hatırlatarak, şöyle devam etti 
     ''Buradaki fiyatımız 30 bin liraydı. Bugünkü 6 bin 850 lira fiyatını alırsanız, hisse senedinin bedelsiz olarak 5'e bölündüğünü de dikkate alırsanız bu, 34 bin 250 yani eski fiyata denk gelir. Ağustos ayında aldığımız 30 bin lira fiyatını, bugün piyasa faizleriyle götürürseniz aşağı yukarı bu fiyata gelir. Dolayısıyla son blok alışımızla, küçük yatırımcıya verdiğimiz fiyat arasında ciddi bir fark yok.'' Barmanbek, yatırımcıları hisse senetlerini satmaya zorlamanın söz konusu olmayacağını, çağrının bunun bir davet niteliğinde olduğunu söyledi. 
     
     ''BORÇLARIN NE ŞEKİLDE ÖDENECEĞİ DİKKATE ALINDI'' 
     İmre Barmanbek, Petrol Ofisi'nin kar eden bir kuruluş, İş Doğan'ın ise borçlarından dolayı zararda olan bir şirket olduğu yönündeki değerlendirmelerin hatırlatılması üzerine, hassas oldukları noktanın, Petrol Ofisi'nden İş Doğan'a iş aktarılmaması olduğunu bildirdi. 
     Birleşme sonrasında borçların ne şekilde ödeneceğine ilişkin bir soruyu ise Barmanbek, ''Projeksiyonlarda borçların ne şekilde döneceği, ödeneceği dikkate alındı'' diye yanıtladı. 
     Barmanbek, birleşme başvurusunu önümüzdeki hafta yapacaklarını açıkladı. 
     İş Bankası'nın iştiraklerden sorumlu Genel Müdür Yardımcısı Özcan Türakın da, ''Bu özelleştirme başarılı olmak durumunda. Bunun için de gerekli her türlü adım atılacak, fedakarlıkta bulunulacak. Gerek özkaynak, gerek borçlanma ortama göre dengeli bir şekilde yapılacaktır'' diye konuştu. 
     Toplantıya, POAŞ Genel Müdürü Ertuğrul Tuncer ve Doğan Holding Genel Koordinatör Yardımcısı Tufan Darbaz da katıldı. 
     





</TEXT>
</DOC>
