<DOC>
<DOCNO> 145665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/27/son/sondun02.html </URL>
<DATE> 2003/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell ''Savaşın Türkiye için büyük bir ekonomik etkisi olmaz'' 
</HEADLINE>
<TEXT>

     ABD Dışişleri Bakanı Colin Powell, Irak savaşının kısa sürmesi ve mülteci akınının önlenmesi durumunda, Türkiye'nin ekonomik açıdan savaşın etkisini fazla hissetmeyeceğini umduğunu söyledi. 
     Powell, ABD Temsilciler Meclisi Tahsisler Komitesi'nin alt komiteleri için düzenlenen oturumda, ABD Dışişleri Bakanlığı'nın bütçesi ve Beyaz Saray'ın ek bütçe talebinde Türkiye'ye ayrılan paraya ilişkin kongre üyelerine bilgi verdi. 
     Colin Powell, 1991 Körfez Savaşı'nda Türkiye'nin on milyarlarca dolar kaybettiğini ve bu yüzden endişelenerek ekonomik destek arayışına girdiğini belirtirken, ''Bu kez Irak'ta çatışma kısa sürerse, Türkiye için büyük bir ekonomik etkisi olacağını düşünmüyorum. Geçen sefer ortaya çıkan mülteci akınını da bu kez önleyebiliriz. Irak rejimi gidince, istikrar bölgeye geri dönecek. Bu da bölgeye ziyaretler, ekonomik faaliyetler ve ticareti cesaretlendirecek'' dedi. 
     Powell, ABD Başkanı George Bush yönetiminin Türkiye için de ek bütçede para ayırmasına ilişkin sorulara karşılık, ''Türkiye'nin desteği olsun veya olmasın, savaşın ilerleyen safhalarında ihtiyaç duyarlarsa Türkiye'ye ekonomik olarak yardım etmek üzere tavır belirledik. İşte bu yüzden, ek bütçeye Türkiye için talebimizi koyup kongreye sunduk'' diye konuştu. 
     ABD Dışişleri Bakanı, Türkiye'nin, halkın Irak savaşına muhalefeti ve yeni hükümet çalışmalarına rağmen, bu konudaki taleplerinin 1 Mart'ta TBMM'ye getirildiğini ve bunu sadece ''ABD'nin çok iyi dostu'' olduğu için yaptığını belirtti. 
     ABD taleplerinin reddedildiğini ve bu yüzden de ABD ile Türkiye arasındaki görüşmelerde yer alan 6 milyar dolarlık ekonomik yardım paketini vermenin, siyasi olarak anlamı kalmadığını belirten Powell, ''Bu yüzden de pencere kapandı. Ordumuzun ihtiyacı, bütün taleplerin bir paket halinde ve zamanlı şekilde karşılanmasıydı. Ama geçen hafta uçuş hakkını aldık ve bundan memnunuz'' dedi. 
     Başbakan Recep Tayyip Erdoğan ile geçen hafta üç kez telefonda konuştuğunu, Dışişleri Bakanı Abdullah Gül ile çok yakın temasta olduğunu belirten Powell, Türk hükümetinin, ABD ile ilişkilerin önemini çok iyi takdir ettiğini düşündüğünü söyledi. 
     Powell, ''Türkler'in, bu ortaklığı güçlendirmeye devam etmeyeceklerine inanmak için hiçbir neden yok'' diye konuştu. 
     
     KONGRE ÜYELERİNİN TÜRKİYE SORULARI 

     Kongre üyeleri, Türkiye ile ilgili sorularla Powell'ı terletti. 
     Cumhuriyetçi Parti Kuzey Carolina Milletvekili Charles Taylor, ''Türkiye'ye para meselesini kongrede satmak zor olacak. Fransa için de para var mı'' diye sorarak, gülüşmelere neden oldu. 
     Powell ise bu soruya kısaca, ''hayır'' yanıtını verdi. 
     Cumhuriyetçi Parti New York Milletvekili John Sweeney ise Türkiye'den kuzey cephesi açılmamasının, para olarak getireceği maliyeti sordu. Powell, Türkiye'den cephe açılmamasının masrafları artıracağını, ancak sorunun muhatabının Pentagon olduğunu belirtti. 
     




</TEXT>
</DOC>
