<DOC>
<DOCNO> 127501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/29/ekonomi/eko07.html </URL>
<DATE> 2002/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Gecikme faizi için 12 bankadan kolaylık 
</HEADLINE>
<TEXT>

Ankara Ticaret Odası’nın girişimleriyle altı banka gecikme faizi uygulamasından vazgeçerken, altı banka da faiz oranını düşürdü 
     ANKARA Milliyet 

     Ankara Ticaret Odası ATO Başkanı Sinan Aygün, banka genel müdürlüklerinin, temerrüt faizlerini düşürdüklerini belirten kararın hızla hayata geçirilmesi gerektiğini kaydetti. 
     Aygün, yaptığı yazılı açıklamada, kredi kartlarındaki temerrüt faizlerini düşürmek için 25 gündür sürdürülen maratonun bittiğini, temerrüt faizlerine sınırlama getirilmesini içeren düzenlemenin de yer aldığı "Tüketici Yasası"nın 15 gün içinde Meclis’te görüşüleceğini söyledi. 
     12 bankanın genel müdürleriyle görüştüğünü vurgulayan Aygün, bu bankalardan altısının temerrüt faizi uygulamayacağı, dördünün cari faizin yüzde 50 fazlasını baz alacağı, iki bankanın ise değişik oranlarda temerrüt faizi uygulayacağını bildirdi. Temerrüt faizlerine ilişkin görüşülen 12 bankanın uygulamaları şöyle 
     - Şekerbank ve Vakıfbank temerrüt faizi uygulamıyor. 
     - Akbank, yüzde 108.75 temerrüt faizi uyguluyor. 
     - Finansbank, temerrüt faizi uygulamıyor. Yüzde 7.95 cari faiz uygulanıyor. 
     - Halkbank, temerrüt faizi uygulamıyor. Yüzde 75 oranıyla basit faiz uyguluyor. 
     - Ziraat Bankası, temerrüt faizi uygulamıyor. Yıllık 95.4 cari faiz uygulanıyor. 
     - Dışbank, temerrüt faizi uygulamıyor. Aylık 7.45 faiz uyguluyor. 
     - Koçbank, aylık temerrüt faizi yüzde 10.88. 
     - Garanti Bankası, normal faizin yüzde 50 fazlasını uyguluyor. 
     - Yapı Kredi, İş Bankası ve Oyakbank cari faizin yüzde 50 fazlasını uyguluyor. 
     



 EKONOMİ 

















</TEXT>
</DOC>
