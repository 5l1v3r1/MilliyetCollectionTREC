<DOC>
<DOCNO> 104430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/28/son/sonspo04.html </URL>
<DATE> 2002/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli takımda kadro belirlendi... Ufuk ve Tutku kadro dışı 
</HEADLINE>
<TEXT>

     ABD'nin Indianapolis kentinde yarın başlayacak 14. Dünya Erkekler Basketbol Şampiyonası finallerine 1 gün kala A Milli Takım'da 12 kişilik kesin kadroyu belirlenirken, Ufuk ve Tutku kadro dışı kaldı. 
     Aşil tendonundaki rahatsızlık nedeniyle kadro dışı kalma olasılığından söz edilen Mirsad Türkcan ise, koşullarını zorlayacak. Mirsad, ''Ayağım çok ağrıyor. Ama bu şampiyona bizim için çok önemli. Geçen yıldan beri bu rahatsızlığım var. Özellikle son dönemde çok yüklenilince rahatsızlığım arttı. Oynayıp oynamayacağımı tabii ki ben söyleyemem ama şans verildiğinde şartlarımı zorlayıp deneyeceğim'' dedi. 
     Şampiyonaya çok iyi başlamanın önemli olduğunu belirten Mirsad, ''Özellikle Porto Riko maçına iyi başlamamız takım için önemli. İyi başlarsak iyi devam edeceğine inanıyorum. Özellikle B Grubu'ndan fire vermeden çıkabilmek önemli'' diye konuştu. 
     
     MİLLİ TAKIM, FENERBAHÇE'NİN YENİLGİSİNE ÜZÜLDÜ 

     Fenerbahçe'nin, Hollanda'nın Feyenoord Rotterdam takımıyla dün gece yaptığı maçı diğer milli takım oyuncularıyla birlikte izleyen Mirsad, ''Maçın sonucuna gerçekten çok üzüldüm. Hepimiz üzüldük. Aziz Yıldırım, bu takım için çok iyi şeyler yaptı'' dedi. 
     Mirsad, kendisinin yanı sıra A Milli Takım'da İbrahim, Hidayet, Mehmet Okur ve Ömer'in de Fenerbahçeli olduklarını söyledi. 
     
     MİRSAD ''AYDIN HOCA İLE PROBLEMİM YOK'' 

     Mirsad basında, başantrenör Aydın Örs ile aralarında sorun olduğu yolundaki haberlere hem çok şaşırdığını hem de üzüldüğünü belirterek, Örs ile bir sorunu bulunmadığına ve takımda çok iyi bir havanın olduğuna işaret etti. Mirsad, basındaki haberlerde kendisine ''disiplinsiz'' denilmesinin haksız olduğunu söyledi. 
     Türkcan, ''Geçen yıldan beri hepimiz bu takıma çok şey veriyoruz. Ayrı bir hava yarattık. Takıma zarar vermeyecek şekilde şartlarımı zorlayacağım. Deneyeceğim. Dünya Şampiyonası basit birşey değil. Benim kariyerim için de önemli. Ancak oyunda olduğum süre içinde ayağımdaki rahatsızlık, takımı geride bırakacak şekilde beni zorlarsa, rahatsızlığımı söyleyeceğim'' dedi. 
     
     MEHMET OKUR'UN AYAĞI BURKULDU 

     Bu sezon NBA Ligi'ndeki Detroit Pistons takımıyla sözleşme imzalayan Mehmet Okur ise, sabah antrenmanında ayağını burktu. Ciddi bir sakatlığı bulunmadığı belirtilen Mehmet, akşam antrenmanında kenarda oturdu. 
     





</TEXT>
</DOC>
