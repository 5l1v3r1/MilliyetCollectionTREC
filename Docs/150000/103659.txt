<DOC>
<DOCNO> 103659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/24/guncel/gun08.html </URL>
<DATE> 2002/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Politikacı çocuğunu işadamı okutur mu 
</HEADLINE>
<TEXT>

ÇAPRAZ ATEŞ 
     BELMA AKÇURA 

     Recep Tayyip Erdoğan’ın çocuklarını yurt dışında "arkadaş bursu" ile okutması tartışma yarattı. Erdoğan’ın çocuklarının okul masraflarının Avrupa’da iş yapan aile dostu bir işadamınca karşılanması, siyasi etik açısından siyasetçilerin bu tür ilişkiler kurmasının doğru olup olmadığı sorusunu gündeme getirdi. 
     
     Ali Coşkun AKP Genel Başkan Yardımcısı 
Yargısız cezalandırmayın      Türkiye’de eğer demokrasi varsa, eğer demokrasiden söz edebiliyorsak o zaman herkesin kendi düşünceleri doğrultusunda hareket etmesine saygı duymamız gerekir. Bu hareketler bir siyasi menfaat sağlama yönünde ise ahlaki değil ama bu bir hayır olarak, iyi niyetle yapılıyorsa, o zaman da kimsenin hareketine müdahale edilmesini doğru bulmuyorum. Yeter ki ahlaki olsun. Bu konuları ön yargılarla yanlış yorumlamamak gerektiğine inanıyorum. Zaten Türkiye’ye şeffaf bir yönetim, açıklık gelirse ve bu da ahlak dışı bir hareketse zaten sırıtır. O zaman adli makamlar, yargı gerekli müdahaleyi yapar. Yani bu konularda bir işadamının kendi hür düşüncesi ile verdiği bir kararı yargısız cezalandırma bence yanlıştır. 
     
     İhsan Kalkavan İşadamı 
Ben de yardım ederdim      Verdiğinin karşılığını beklemeyen işadamları da var bu memlekette. Birçok işadamı biliyorum, destek olduğu bazı siyasileri bir kez dahi aramamıştır. Bazı destekler manevidir arabaları, uçakları, helikopterleri vardır. Desteklediği arkadaşının emrine bunu tahsis edebilir. Otelini, gazinosunu kullandırabilir. Bunlar doğal. Ama para hareketleri doğru değil. Ben Erdoğan’ın çocuklarına bir aile dostlarının burs sağlamasını da doğal karşılıyorum. Bizler de yüzlerce burs veriyoruz. Eğer biri çocuğunun iyi eğitimi için maddi durumu el vermiyorsa, yakın bir dostu bu desteği sağlayabilir. Erdoğan söylemez de, bilsem duysam ben de bu yardımı yapardım. Böyle bir şeyden beklenti de olmaz. 
     
     Prof. Dr. Sencer Ayata Siyaset Bilimci 
Siyasi ahlakı zedeler      Geleneksel toplumlarda bu tür iyilikler, karşılık beklenmeden yapılabilir. Bugün "aldım - verdim" hesabının yapıldığı bir toplumsal sistemde, bu mutlaka karşılık gerektirir. Bunlar karşılıklılık ilkesini dışlamayan ama belirgin olmayan beklentiler yaratan ilişkilerdir. Alınan maddi karşılığın başka bir kaynaktan, başka bir dönemde ödenme beklentisini de içerir. Bu eğer belli bir şekilde ödenecekse, bu ödeme bazı durumlarda kişinin kendi kaynaklarından değil, borçlanılan kişiye başka kaynaklardan bu borcun ödenmesini içerir ki, bu kaynaklar kamu kaynakları da olabilir. İlişkileri zorlayan ve sonunda haksız ve adaletsiz başka bir dağıtıma yol açacağı için de burada siyasi ahlakı zedeleyici bir durum söz konudur. 
     
     Ali Bayramoğlu MÜSİAD Başkanı 
Siyasetin realitesi      Türkiye’de siyasetçilerin bugüne kadar işadamlarının desteklerini almadığı gibi bir söylemi kabul edemem. Bunlar bütün tarih boyunca olmuş şeyler. Çünkü bal tutan parmağını yalar’ misali bu yardımları yapan işadamlarının, yarın bir beklentilerinin olması doğaldır. Çünkü biz ne dersek diyelim, bu yapılacaktır öyle ya da böyle. Hele hele iktidara doğru gittiğiniz görülüyorsa, çeşitli iş alemi size maddi manevi her türlü desteğini ortaya koyacaktır. Benim siyasi etik açısından bunu doğru bulmuyor olmam, realite de bunların olmadığı manasına gelmiyor. İş alemi sadece yapmış olduğu bu küçük destekle, çok büyük menfaatler beklemekten ötesini düşünmeli. 
     



 GÜNCEL 




















</TEXT>
</DOC>
