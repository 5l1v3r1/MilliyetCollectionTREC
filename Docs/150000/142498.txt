<DOC>
<DOCNO> 142498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/13/son/sonspo08.html </URL>
<DATE> 2003/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu İtalya'ya gelebilirdim ama Beşiktaş'ı seçtim 
</HEADLINE>
<TEXT>

     Beşiktaş Teknik Direktörü Mircea Lucescu, Galatasaray'dan sonra İtalya'ya gitme durumu varken Beşiktaş'ı seçmesinin nedenini, Türk futbolunun kendi karakterine daha uygun olması olarak gösterdi. 
     Mircea Lucescu, İtalyan basınına verdiği demeçte, Galatasaray'dan sonra Beşiktaş'ı seçerek Türkiye'de kalma nedenini açıkladı. 
     Rumen teknik adam, ''Fatih Terim, asla Fenerbahçe'yi çalıştırmaya gitmezdi. Galatasaray, Fiorentina'ya gitmeden önce yaptıklarının karşılığını vermek için Terim'i istedi. Ve benim aldığım sonuçlar kötü olmasa bile alınan kararı doğru buldum. 1 şampiyonluk ve 2 yılda Avrupa Şampiyonlar Ligi'nde 37 puan topladım. İtalya'da çalışmaya dönebilirdim ama Beşiktaş'ı seçtim. Türkiye'yi seviyorum. Romanya'ya yakın, eve iki adım ve belki de bu futbol benim karakterime daha uygun'' diye konuştu. 
     İtalyan basınında Beşiktaş'ta oynayan İtalyan futbolcu Giunti'nin de demeçleri görülürken, 31 yaşındaki futbolcu, ''Burada Lazio favori ama rövanşta biz. Lazio karşısında oynamayı umuyorum ama henüz bilmiyorum. İstanbul'da iyiyim. Yalnızca çok güzel bir kent olduğundan değil, Beşiktaş oldukça iyi organize olmuş bir kulüp ve Türk futbolu büyük büyüme içinde. İlk gittiğimde çok şaşırdım, vurulmuşa döndüm. Biz taktiğe kitlenmiş durumdayız. Türkiye'de toplu hücum ve toplu savunma oynanıyor. Arada uzun toplar için büyük boşluklar oluyor ama olsun zevkli'' dedi. 
     





</TEXT>
</DOC>
