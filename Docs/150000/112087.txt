<DOC>
<DOCNO> 112087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/09/son/sontur26.html </URL>
<DATE> 2002/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Jet Fadıl'ın seçim kampanyasını, ''vekaleten'' yürütecekler 
</HEADLINE>
<TEXT>

     Hakkında gıyabi tutuklama kararı bulunan Siirt Bağımsız Milletvekili adayı Fadıl Akgündüz'ün seçim kampanyasını, Siirt'e 20 kişilik bir grupla gelen avukatı Veysi Yaşar'ın yürüttüğü belirtildi. 
     Kesinleşmiş hapis cezası olmayan, ancak İstanbul Bağcılar Cumhuriyet Başsavcılığı'nca hakkında çıkarılmış gıyabi tutuklama kararı bulunan Akgündüz, Siirt'ten bağımsız milletvekili adayı olduğunu açıklamıştı. Ancak Akgündüz, hakkındaki giyabi tutuklama kararı nedeniyle seçim bölgesi olan Siirt'e gelemedi. 
     Akgündüz, seçim çalışmalarını yürütmesi için avukatı Veysi Yaşar'ı görevlendirerek Siirt'e gönderdi. 20 kişilik bir grupla gelen Yaşar, 3 irtibat bürosu kurdu. 
     Siirt'e gelen ekip içinde bulunan İstanbul Anadolu Yakası Siirtliler Derneği Genel Sekreteri Mehmet Bilik, yaptığı açıklamada, gönüllü olarak taban oluşturmak ve örgütlenmeyi sağlamak için geldiklerini ve oy kullanan herkese ulaşmak istediklerini söyledi. 
     İlçelerde de en az birer irtibat bürosu açacaklarını ifade eden Bilik, ''Her seçmene 500 milyon lira ödeme vaadinde bulunup bulunmadıkları'' sorusu üzerine şöyle dedi 
     ''Biz herhangi bir bedelle veya para vererek birşey yapmıyoruz. Maddi beklenti veya maddi ilişki olmayacaktır. Seçim atmosferinde, insanların söylemediği şeyler, kendi söylemleriymiş gibi çıkacaktır. Ama bunlar hakkındaki açıklamaları biz zamanla yaparız. Biz vatandaşa, Akgündüz'ün bize verdiği vekaletle bu işi yaptığımızı söyledik. Yani bizim Siirtlilere güvendiğimiz kadar onların da bize güvenmesini istiyoruz. Biz zaten kısıtlı bir bütçeyle buradayız.'' Fadıl Akgündüz ve şirketlerinin mal varlığına ihtiyati tedbir konulduğunu da belirten Bilik, Akgündüz'ün halen yurtdışında olduğunu söyledi. 
     ''Siirt Jet-Pa Spor kulübü eski başkanı Takiddin Yarayan'ın Akgündüz'ü, ''kulübe, forma reklamı ödemelerini yerine getirmediği için mahkemeye vereceği'' yönündeki açıklamalarını da değerlendiren Bilik, Fadıl Akgündüz'ün sponsorluk çerçevesinde takımı o zaman 1. lige çıkardığını ifade ederek, ''Akgündüz, malvarlığına el konulmasından sonra maddi sıkıntı içerisine girdi. Bu nedenle de desteğini çekti'' dedi. 
     Bağcılar Cumhuriyet Başsavcılığı, ''Almanya'daki 106 gurbetçiyi 5 milyon 867 bin mark dolandırdığı'' iddiasıyla hakkında soruşturma başlattığı Jet-Pa Holding Yönetim Kurulu Başkanı Mehmet Fadıl Akgündüz için geçtiğimiz Nisan ayında gıyabi tutuklama kararı çıkartmıştı. 
     





</TEXT>
</DOC>
