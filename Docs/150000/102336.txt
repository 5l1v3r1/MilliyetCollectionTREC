<DOC>
<DOCNO> 102336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/17/guncel/gun08.html </URL>
<DATE> 2002/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadın doktorlar daha mı ilgili 
</HEADLINE>
<TEXT>

ÇAPRAZ ATEŞ 
     AYŞEGÜL AYDOĞAN 

     ABD’de yapılan bir araştırmaya göre, kadın doktorlar erkek meslektaşlarına oranla hastalarına daha çok zaman ayırıp daha fazla ilgileniyor. Kadın doktorlar hastalarının psikolojik durumuna daha fazla odaklanıp, hisleri, aile ve iş durumlarına daha çok eğiliyor. Türk doktorları ise bu araştırmayı farklı açılardan ele alarak yorumluyor 
     
     Prof. Dr. Nurdan Tözün M.Ü. Tıp Fakültesi 
Kadınlar daha sabırlı      Kadının yapısı ilgilenmeye, dinlemeye daha yatkın. Daha duyarlı ve empati konusunda daha iyi iletişim kuruyor. Aile problemlerine, kişinin sosyal durumlarına, sorunlarına biraz daha fazla eğiliyor ve daha sabırlı. Biraz daha politikler. Kuyudan su çeker gibi ifade alıyor, sır alabiliyor. Bazı branşlarda hasta öyküsü almak çok önemli. Bu da dinlemeyi gerektirir. İpuçlarıyla daha ayırıcı tanı konur. Hekimin hastayla iletişimiyle ilgili ayrıca tecrübe de çok önemli. 
     
     Prof. Dr. Gülbin Gökçay İ.Ü. Tıp Fakültesi 
Empatisi gelişmiş      Empati, yani sosyal zeka, karşısındakilerin duygularını anlayabilme kadınlarda daha gelişmiştir. Hekimlik empatiyle ilgili olan bir meslek. Hekimlikte başarı şansını artırır. Bunu yapan insanlar da sosyal zekası gelişmiş demektir. Bu kadınlarda daha kolay gelişmiştir. Araştırmadaki bu durum da bundan kaynaklanıyor. Hastanın duygularını anlamak, sağlık hizmetinde iletişim becerisini artırmak çok önemli. İletişim artık tıp eğitiminin de içine girdi. "Üzülme geçer" yerine, "anlıyorum" demek lazım. 
     
     Prof. Dr. Gencay Gürsoy İ. Tabip Odası Bşk 
Kapasiteler eşit değil      Doğru olabilir. Kadınların zaman konusunda erkekler kadar telaş içinde olmadığı söylenebilir. Hekimlerin çoğu Türkiye’de 20 dakika değil, 5 dakika için bile vakit bulamıyor. Özellikle büyük hastane polikliniklerinde. Kadın ve erkeğin empati kurma kapasiteleri eşit değil. Daha kolay iletişim kurabilirler. "Hekimlik kadınlara mı yoksa erkeklere mi daha çok yakışıyor " diye sorulsa kadınlara derim. 
     
     Dr. Faik Çelik SSK Göztepe Hastanesi 
Erkekler de ilgili      Erkek doktorlar da son derece ilgilidir ve hastaya uzun vakit ayırır. Kesinlikle ilgisiz değildir. Buna katılmıyorum. Kadınların genel yapısından kaynaklanıyor olabilir. Annelik içgüdüsüyle biraz daha ilgili davranırlar. Bu erkeklerin daha az ilgilendiği anlamına gelmez. Erkeklerin doğasında ise bir şeyi çabuk halletme duygusu vardır. Kadınlar ise daha titizdir. 
     
     Dr. Kerem Doksat Psikiyatrist 
Branşa göre değişir      Kadın - erkek doktor ayrımı olmaz. ABD’de geçerli olan araştırmanın Türkiye’de ne kadar geçerli olduğunu bilemeyiz. Psikiyatrist olarak buna katılmam. Bu durum branşlara göre de değişir. Örneğin psikiyatride böyle bir şey olamaz. Süre hastaya göre değişir. Kadın erkek doktoru ayrımı olmaz. Hastaya ortalama 45 dakika ayırılır. Bazı hastalarda 10 - 14 dakika da yeterli olur, bazılarında ise 1.5 saat yetmez. Kadınlar sağ erkekler sol beyin yarı kürelerini kullandıkları için kadınlar empatik davranmada daha başarılı. Empatiyi kolay ve hızlı kurabiliyor. Erkekler ise daha yavaş. 
     
     Dr. Nuri Soysal Plastik Cerrah 
İşleri daha az olabilir      Çalışma isteği açısından her iki grupta da olabilir. Kadınlar daha sebatkar. Ama mesleki anlamda daha fazla vakit ayırmak için bir özellik midir bilmiyorum. Erkekler de yeterince ilgili ve zaman ayırır hastasına. Ama duruma ve branşa göre değişir. Cerrahi branşlarda kadın sayısı çok azdır. Eğer vakit ayırmak oturup konuşmaksa, psikiyatristlerin çoğunun kadın olması lazım. Ama çoğunluk erkektir. İşi daha az olanın hastaya daha fazla vakit ayırması normaldir. 
     



 GÜNCEL 




















</TEXT>
</DOC>
