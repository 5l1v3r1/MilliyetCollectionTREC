<DOC>
<DOCNO> 143440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/18/son/sonspo04.html </URL>
<DATE> 2003/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Efes Pilsen, CSKA Moskova karşısında iddialı... 
</HEADLINE>
<TEXT>

     Efes Pilsen, basketbol Erkekler Avrupa Ligi 2. tur eleme grubundaki 3. maçında yarın İstanbul'da Rusya'nın CSKA Moskova takımıyla karşılaşacak. 
     2. tur grubundaki ilk 2 maçlarını da kazanan 2 ekip arasında, grup birinciliği için büyük önem taşıyan karşılaşma, Abdi İpekçi Spor Salonu'nda saat 19.30'da başlayacak. Maç, CİNE 5'ten şifresiz olarak naklen yayınlanacak. 
     
     MAHMUTİ İDDİALI 

     Efes Pilsen Antrenörü Oktay Mahmuti, CSKA Moskova'nın gücünü bildiklerini, ancak kendilerine inançlarının tam olduğunu söyledi. 
     Mahmuti, ''CSKA Moskova'nın gücü belli. Oldukça güçlü bir kadro, büyük yatırımlar yapan bir kulüp. Ama biz de bugüne kadar hep kendimize inanarak geldik. Yaklaşımımız bu maç için de farklı olmayacak'' diye konuştu. 
     
     SEYİRCİYE, ULAŞIMDA KOLAYLIK 

     İstanbul Büyükşehir Belediyesi, karşılaşmayı izleyecek sporseverlerin salona gidişini kolaylaştırmak için İstanbul'un çeşitli noktalarından ek otobüs seferleri koydu. 
     
</TEXT>
</DOC>
