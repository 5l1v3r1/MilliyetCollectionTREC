<DOC>
<DOCNO> 106674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/10/siyaset/siyz1.html </URL>
<DATE> 2002/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... kısa... 
</HEADLINE>
<TEXT>

     Yeni Türkiye için oy istedi 
Cem, özürlülere politikasını anlattı      YTP lideri İsmail Cem, Türkiye Sakatlar Federasyonu’nu ziyaret etti. Özürlülere ilişkin politikalarını anlatan Cem, "İktidar programını birlikte gerçekleştireceğiz. Allah nasip ederse birlikte uygulayacağız" dedi. Federasyon Başkanı Faruk Öztimur da, YTP’ye adaylık başvurusu yapan temsilcileri Şükrü Boyraz’ın seçilebilecek bir sıraya konulmasını isterken, "AB’nin Türkiye’ye önümüzdeki günlerde özürlü hakları yeterince tanınmadığı için engel çıkaracağını" savundu. 
     
     Zaimoğlu ve Tayan ayrıldı 
DYP ve ANAP’tan istifalar sürüyor      DYP’nin Giresun’da yaptığı önseçimde 3. çıkan Giresun Milletvekili Rasim Zaimoğlu, "Orada müthiş tiyatro ve komedi oynandı. Clinton gelse seçilemezdi" diyerek, partisinden istifa etti. TBMM Anayasa Komisyonu Başkanı ve Bursa Milletvekili Turhan Tayan da ANAP’tan ayrıldı. MHP’li Mustafa Yaman’ın listelerde parti üyesi göründüğünü belirten Zaimoğlu, "İstese gelip oy kullanabilirdi" dedi. ANAP’tan DYP’ye geçen Zaimoğlu’nun istifasıyla DYP’nin vekil sayısı 84’e düştü. Zaimoğlu’ nun bugün ANAP’a katılacağı belirtildi. 
     
     YTP ve DTP anlaşamadı 
DTP rotayı DYP’ye çevirdi      YTP ile DTP arasında sürdürülen ittifak arayışlarından sonuç alınamadı. DTP lideri M. Ali Bayar’ın dün YTP lideri İsmail Cem’le yaptığı telefon görüşmesinde ittifak konusunda anlaşma sağlanamadı. Görüşmeleri tıkayan temel sorunu, seçime hangi partinin listesi altında girilmesinin oluşturduğu belirtildi. YTP’den yapılan açıklamada, "Seçime ortak liste ile katılmamız düşünülmemektedir" denildi. Bu gelişmelere paralel olarak, DYP - DTP ittifak arayışları yeniden hız kazandı. İki parti yöneticileri arasında yürütülen pazarlıklarda, DYP’nin listenin ön sıralarında 4 kişiye yer verdiği kaydedildi. DTP, yeniden gündeme gelen DYP ile ittifak konusundaki nihai kararını bugün verecek. 
     
     Konseyle’ sağlanacak 
SHP-HADEP-ÖDP ittifakı tamam      SHP - HADEP - ÖDP ittifakında yaşanan tıkanıklık, SHP lideri Murat Karayalçın ile HADEP lideri Murat Bozlak’ın isteği üzerine "arabuluculuk" yapmak için Ankara’ya gelen avukat Eşber Yağmurdereli’nin "ittifak konseyi" önerisi ile aşıldı. Yağmurdereli’nin önerisine göre, parti genel başkanlarından oluşacak konsey, ortak program ve adayları belirleyecek. Dün gece geç saatlere kadar görüşen üç partinin yöneticileri daha önce dile getirilen DEHAP çatısı altında seçime girme formülü üzerinde de anlaştı. Tarafların bugün toplanarak partilerin kontenjanı üzerinde uzlaşması bekleniyor. 
     
     Yılmaz açıkladı... 
Ali Talip Özdemir ANAP’tan aday      ANAP lideri Mesut Yılmaz, Ali Talip Özdemir’in adaylığını kendisine bağlı AB Genel Sekreterliği’nde duyurdu. Türkiye’nin AB adaylık sürecinde atılacak adımların koordinasyonunu sağlamak için sivil toplum örgütlerinin temsilcileriyle AB Genel Sekreterliği binasında dün toplantı yapan Yılmaz, Özdemir’in adaylığına ilişkin açıklamayı toplantıya ara vererek genel sekreterlik binasında yaptı. Özdemir, 1999’daki yerel seçimlerde ANAP’ın İstanbul Büyükşehir Belediye Başkanlığı adayı olmuş ve oyların yüzde 23’ünü toplamıştı. 
     



 SİYASET 



















</TEXT>
</DOC>
