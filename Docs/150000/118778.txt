<DOC>
<DOCNO> 118778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/14/spor/spo15.html </URL>
<DATE> 2002/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya turu 
</HEADLINE>
<TEXT>

     YASİR KAYA 

Alaves özürlü      BEŞİKTAŞ’IN bugün karşılaşacağı Alaves’in İspanya Ligi’nde çok belirgin iki özelliği dikkat çekiyor. 9 haftada kalesinde gördüğü 21 golle, ligin en çok gol yiyen takımı durumunda olan Alaves aynı zamanda penaltı kullanma özürlü. Geçen sezondan bu yana liginde kazandığı son 6 penaltıyı da gole çeviremeyen İspanyol ekibinin ilginç tablosu, maçın penaltılara kalması halinde Beşiktaş’ın favori olduğunu gösteriyor. 
     
Sociedad’ın sırrı      İSPANYA Ligi’nin yenilgisiz lideri Real Sociedad’ın başarısının sırrı teknik direktörü Raynald Denoueix. 2000 - 2001’de genç ve yıldızsız kadrosuna rağmen Monaco, Lyon, Auxerre ve PSG gibi rakipleri geride bırakarak Nantes’ı, Fransa Ligi’nde şampiyonluğa taşıyan "Raynaldo" unvanlı tecrübeli çalıştırıcı, ertesi sezon takımını Şampiyonlar Ligi’nde PSV, Lazio ve Galatasaray’ın bulunduğu gruptan lider çıkararak dikkatleri toplamıştı. Denoueix’in futbol anlayışında savunma zaafları sıkça görülse de Nihat gibi hızlı forvet her zaman başaktör. 
     
Öldüren top      1960 ve 70’li yıllarda İngiltere’de attığı kafa golleriyle fırtına gibi esen Jeff Astle’nin ölümü, eskiye dönük tartışmaları alevlendirdi. Beyninin ön bölümünde geçmişte oluşan travmalar nedeniyle 59 yaşında hayatını kaybeden West Bromwich Albion’un efsane oyuncusunun durumu, "mesleki hastalık" olarak değerlendirildi. Astle’deki travmaya futbol oynadığı dönemde kullanılan tamamı deri topların sebep olduğu belirtiliyor. 
     

</TEXT>
</DOC>
