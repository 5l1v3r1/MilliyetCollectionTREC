<DOC>
<DOCNO> 105788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/05/dunya/dun01.html </URL>
<DATE> 2002/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk zabit istirik 
</HEADLINE>
<TEXT>

Türk subay isteriz Bakü’de ayaklanıp toplu halde firar eden 3 bin Azeri askeri okul öğrencisi, gösteri yaparak dört ay önce ülkeyi terk eden Türk eğitmen subayların geri dönmesini istedi 
     CENK BAŞLAMIŞ Moskova 

     Azerbaycan’da Türk eğitmen subayların ayrılmasını protesto eden binlerce askeri okul öğrencisi, gösteri düzenledi ve ardından firar etti. Kaçan öğrencilerden bir kısmı polis zoruyla, bir kısmı da ailelerinin nezaretinde okullarına geri getirildi. 
     Rus İnterfaks Ajansı’nın haberine göre, Bakü Yüksek Askeri Okulu’nda li Harbi Mektep eğitim gören öğrenciler, protestolarını önceki gece başkent sokaklarına taşıdı. Yaklaşık üç bin kişilik bir grubun katıldığı gösteri, sabah saatlerine kadar sürdü. Güvenlik kuvvetleri kalabalık askeri öğrenci grubunu zorlukla dağıtabildi. Evlerine kaçan binlerce subay adayı, aileleri ve polis tarafından okullarına teslim edildi. Savunma Bakanlığı, protestocu öğrencilerin "sosyal talepleröde bulunduğunu açıkladı. 
     
     Ruslar gelince işler karıştı 
     Ancak öğrencilerin sınıflarına dönmesinden sonra okulun önünde toplanan çok sayıda veli de Türk askeri eğitmenlerin göreve devam etmesi talebinde bulundu. Söz konusu okulda uzun süre görev yapan Türk askeri eğitmenler, geçen aylarda Türkiye’ye dönmüş, okulun yönetimi yeniden Azeri ve Rus eğitmenlere geçmişti. Veliler, Türk subaylar döneminde okulda kaliteli eğitim verildiğini, ancak ayrılmalarından sonra hem kalitenin düştüğünü hem de öğrencilere kötü davranıldığını söyledi. Azeri Musavat gazetesi, askeri öğrencilerin okulda dayanılmaz koşullar altında kaldıklarını savunarak, birkaç ay sonra subay olacak öğrencilere yerine getirilemez emirler verildiğini ve baskı uygulandığını öne sürdü. Akademideki sistemin 5 - 6 ay öncesine kadar Türk subayların kontrolünde olduğu ve NATO standartlarında eğitim verildiği ifade edilen haberde, Türk subaylarının ayrılmasından sonra okuldaki koşulların ağırlaştığı, eğitimde Rusya sistemine dönüldüğü savunuldu. Haberde, asıl sorunun şimdiye kadar Türk subayları denetiminde NATO eğitimi alan öğrencilerin tekrar Sovyet dönemindeki eğitim sistemine dönülmesine itiraz etmeleri olduğu belirtildi. 
     



 DÜNYA 













</TEXT>
</DOC>
