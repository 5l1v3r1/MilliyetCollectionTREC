<DOC>
<DOCNO> 129407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/08/siyaset/siy03.html </URL>
<DATE> 2003/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu sözler de Yakış’tırılamadı 
</HEADLINE>
<TEXT>

AKP lideri Erdoğan, Dışişleri Bakanı’nın "Musul petrolleri"yle ilgili söylediği sözler için, "Kendi kanaatidir" yorumunu yaptı 
     ANKARA Milliyet 

     AKP Genel Başkanı Recep Tayyip Erdoğan, "Musul’daki petrollerle ilgili haklarımızı inceletiyoruz" diyen Dışişleri Bakanı Yaşar Yakış’ı yalanlayarak, "Böyle bir şey söylemişse kendi kanaatidir. Bugüne kadar tarafımızdan böyle bir şey söylenmemiştir, söylenemez" dedi. 
     Kuzey Irak’ta bir devlet kurulmasına asla göz yummayacaklarını vurgulayan Erdoğan, "Orada öyle bir oluşuma asla ihtimal vermiyorum. Türkiye, Irak konusunda ülkemiz ve bölgemiz için en doğru, en isabetli ve en gerçekçi tavrı izleyecektir. Arzumuz, ocaklar sönmesin, yeni acılar yaşanmasın" diye konuştu. Erdoğan, Yakış’ın sözlerine ilişkin bir soruya da, "Dışişleri Bakanımızın açıklaması doğru mudur, değil midir, bilmiyorum. Eğer böyle bir şey söylemişse kendi kanaatidir, bizim tarafımızdan bugüne kadar söylenmemiştir" yanıtını verdi. Irak konusunda barış sürecinin bittiğine inanmadığını ve Başbakan Abdullah Gül’ün Ortadoğu turuyla "aktif barış projesini uygulamaya koyduğunu" kaydeden Erdoğan, şunları söyledi 
     "Basında ABD’nin Türkiye’ye üç gün süre verdiğine ilişkin haberler yer aldı. Üç gün süre verilmiş olsaydı Türkiye cevabını verirdi. BM’nin kararını beklemeden herhangi bir karar açıklamamız söz konusu değildir. Son ana kadar da barıştan umudumuzu kesmeyeceğiz." 
     
     Masada çözüm umuyoruz 
     Erdoğan, KKTC Cumhurbaşkanı Rauf Denktaş’ın müzakereden yana olduğunu bizzat kendisinden dinlediğini de ifade etti. Erdoğan, "Masaya zaten oturacaklar. Temenni ediyorum ki, inşallah orada bir çözüme kavuşulur. İki kurucu devlete dayalı bir ortaklık, adil ve kalıcı çözüm istiyoruz" diye konuştu. 
     
Sus’ uyarısı      Başbakan Abdullah Gül tarafından fazla konuşmaması konusunda uyarılan Dışişleri Bakanı Yaşar Yakış, dün Meclis kulisinde Dışişleri Komisyonu Başkanı Mehmet Dülger ile konuşurken, susması konusunda yapılan ikazlara uygun bir görüntü oluştu. 
     



 SİYASET 















</TEXT>
</DOC>
