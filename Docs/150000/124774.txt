<DOC>
<DOCNO> 124774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/15/son/sondun14.html </URL>
<DATE> 2002/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya, Çeçen komutan Raduyev'in cezaevinde öldüğünü açıkladı... 
</HEADLINE>
<TEXT>

     Çeçen komutanlardan Salman Raduyev, ömür boyu hapis cezasını çektiği Rusya'nın Perm bölgesindeki cezaevinde öldü. 
     Rusya Adalet Bakan Yardımcısı Yuri Kalinin, yaptığı açıklamada, Raduyev'in sıkı korunan cezaevinde dün öldüğünü bildirdi. 
     Otopsi yapıldığını ve Raduyev'in iç kanamadan öldüğünün anlaşıldığını belirten Kalinin, ''Dışarıdan darbe aldığına dair bir iz yok. Kendi kendine öldüğü anlaşılıyor'' dedi. 
     Raduyev, 1996 yılında Çeçenistan'ın dışında bulunan Kizlyar kasabasını silahlı adamlarıyla basmış, burada aldığı sivil rehinelerle Pervomaiskaya köyüne geçmiş ve çıkan çatışmalardan yaralı kurtulmayı başarmıştı. 
     Bir grup adamıyla kaçmayı başaran Raduyev, 2000 yılında ele geçirilmiş ve düzenlediği bu terör eyleminden ötürü ömür boyu hapse mahkum edilmişti. 
     





</TEXT>
</DOC>
