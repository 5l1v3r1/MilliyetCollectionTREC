<DOC>
<DOCNO> 115905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/30/yasam/yas08.html </URL>
<DATE> 2002/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Üç ayrı ilden Yurdum’ hırsızı 
</HEADLINE>
<TEXT>

Canını kurtaran adamı da soydu      KÜTAHYA AA 

     Kütahya Domaniç’te çaldığı otomobille trafik kazası geçiren hırsız, kendisini hastaneye kaldıran kişinin cep telefonunu da çalınca yakalandı. 
     Bursa İnegöl’den çaldığı 16 PJ 591 plakalı otomobille Kütahya’ya gitmek isteyen Sabahattin Balyoz, Domaniç - Tavşanlı karayolunun 5. kilometresinde kaza geçirip yaralandı. Balyoz’u otomobilden, kaza yerinden minibüsüyle geçen İlhan Doğan çıkardı. Doğan kazayı jandarmaya bildirdikten sonra Balyoz’u Domaniç Sağlık Ocağı’na götürdü. Ancak Doğan, sağlık ocağından ayrıldıktan sonra cep telefonunu bulamayınca durumu jandarmaya bildirdi. Jandarma, kayıp telefonu, sağlık ocağında tedavi edilen yaralının üzerinde buldu. Bunun üzerine soruşturma başlatan jandarma, otomobilin de çalıntı olduğunu belirledi. Balyoz, tedavisinin ardından tutuklanarak cezaevine konuldu. 
     
     
Çaldığı cep’ zamansız çaldı Girdiği eve polis gelince dolaba saklanan hırsız, çaldığı cep telefonu yüzünden yakalandı 
     ALANYA AA 

     Alanya’da İsveçli bir kadının evine giren hırsız, ihbar üzerine eve gelen polisten saklanmak için girdiği gardıropta yakalandı. 
     Ahmet Okur adlı hırsız, Çarşı Mahallesi’ndeki İsveçli Sinova Klein adlı kadının tek başına yaşadığı eve, önceki gece açık balkon kapısından girdi. Okur’u eve girerken gören komşular, polisi aradı. Bu sırada evi dolaşan Okur, yatak odasındaki komodinde duran cep telefonunu aldı. 
     
     Ev sahibi polisle uyandı’ 
     Bu sırada ihbar üzerine eve gelen polisi gören Okur, hemen gardıroba girdi. 
     Polisin gelmesiyle uyanan Klein ise, evinde hırsız görmediğini söyledi. Polisler tam evden çıkmaya hazırlanırken, hırsızın aldığı cep telefonu çalmaya başladı. Böylece polisin gardıropta bulduğu Okur, işsiz olduğunu ve bu nedenle hırsızlık yaptığını söyledi. Aynı suçtan 5 ayrı sabıkası bulunan Okur, tutuklanarak cezaevine konuldu. 
     
Not etmeden çalmam abi..’      ÇANAKKALE AA 

     Çanakkale’de yolculuk yaptığı midibüslerin teyplerini çalan bir hırsız, son işinde teybini söktüğü midibüsün şoförü tarafından yakalandı. 
     Çanakkale’den yakın ilçelere yolcu taşıyan midibüslere binerek çalacağı teypleri belirleyen ve aracın plakasını not defterine yazdıktan sonra garajda park halindeyken soyan Ömer Adıgüzel 52 , Çanakkale Otogarı’nda, 17 SE 891 plakalı midibüsün teybini söküp uzaklaşmak isterken, şoför Fahrettin Şen tarafından yakalandı. Adıgüzel’in son günlerde kaliteli teyp takılı çok sayıda aracı aynı yöntemle soyduğu belirlendi. 
     



 YAŞAM 



















</TEXT>
</DOC>
