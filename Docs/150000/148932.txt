<DOC>
<DOCNO> 148932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/10/son/sontur19.html </URL>
<DATE> 2003/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM Başkanı Arınç "Bu savaşın galibi belliydi" 
</HEADLINE>
<TEXT>

     TBMM Başkanı Bülent Arınç, dünyada bütün diktatörlükler yıkılacağını belirterek, ''Saddam rejimi de bir diktatörlüktür. Ben Saddam ve Saddam rejimi için hiçbir zaman gözyaşı dökmedim, ah vah etmedim' dedi. Arınç, savaşın galibinin önceden belli olduğunu söyledi. 
     Arınç, TBMM'de gazetecilerin, Bağdat'ın düşmesi ve bölgede meydana gelebilecek yeni oluşumlara ilişkin sorularını yanıtladı. 
     Irak'ta bir savaş olduğunu, dünyanın hemen hemen tek süper gücü olan ABD'nin elindeki en son teknoloji ile donanmış bütün silah gücünü bu savaşta kullandığını ifade eden Arınç, şöyle konuştu 
     ''Irak'a bildiğiniz gibi 10 yıldan daha fazla büyük bir ambargo uygulandı ellerinde top ve tüfeklerden başka birşey yok. Füzelerin, bombaların, uçakların, helikopterlerin altında sürekli bombalanan bir ülkede böylesine cılız bir güçle hangi tarafın galip geleceğini herhalde herkesin biliyor olması gerekir. Böylesine büyük bir süper güç ve böylesine silah gücünden mahrum bir ülke... Bu savaşın galibi baştan belliydi.'' TBMM Başkanı Arınç, ABD'nin müdahalesine, Irak'ın silahsızlandırılması veya Irak halkının özgürleştirilemisinin gerekçe gösterildiğini anımsatarak, sözlerine şöyle devam etti 
     ''Bunlardan biri Irak'ın elinde büyük kitle imha silahları vardır, kimyasal silahlar vardır. İkincisi ise 11 Eylül olayları ile doğrudan ilgili terör örgütleriyle doğrudan bağlantısı vardır. Bugün alınan netice gösteriyor ki, Irak böyle bir silaha sahip değildir. Hatta BM Silah Gözlemcileri bu hadiseden çok önce, elindeki iki üç tane Essamud füzesinin bile imha edilmesini kolaylaştırmıştı. 
     Dolayısıyla bu iddia edilen iki sözün tam yerine oturmadığını, daha fazlasını söylemek istemiyorum, herşey herkesin gözü önünde cereyan ediyor. Böyle bir bahanenin gerçek olmadığını da savaşın sonunda görmüş oluyoruz. 
     
     ''SADDAM İÇİN GÖZYAŞI DÖKMEDİM'' 
     Dünyada bütün diktatörlükler yıkılacaktır. Saddam rejimi de bir diktatörlüktür. Ben Saddam ve Saddam rejimi için hiçbir zaman gözyaşı dökmedim, ah vah etmedim. Hiçbir zaman onu da düşünmedim. Ben masum Irak halkını düşündüm. Doğumevlerinin bombalanmasını düşündüm, çocukların elsiz, kolsuz kalmasını düşündüm. Annesinin kollarının altına sığınmış kuş gibi titreyen yavruları düşündüm. Onlar için ağladım, onlar için gözyaşı döktüm.'' Dünyada hiçbir zaman zulmün payidar olmayacağını, zalimlerin gideceğini, diktatörlüklerin yıkılacağını ifade eden Arınç, şunları söyledi 
     ''Bunun yolu hiçbir zaman bir ülkenin topyekün bombalanması değildir. Bunun yolu, o ülke halkına şans tanınmasıdır. Demokratik yollardan her ülkedeki diktatörlüklerin sonu gelir ve gelmelidir. Görülüyor ki, Saddam ve etrafındaki birkaç tane zavallı insan, Baas Partisi'ne ümit bağlayanlar veya cumhuriyet muhafızları gibi şişirilmiş insanlarla kendi ülkesini, şehrini koruyamadılar. 
     Bir zulmün yıkılmasından, diktatörlüğün yıkılmasından sevinç duymak mümkündür. Ama korkarım ki, yağmurdan kaçanlar doluya tutulmasınlar. Ben böyle bir savaşın, böyle bir sonucun mukadder olduğunu tahmin eden insanlardan biriyim ve böyle bir sonuçla karşılaşıyoruz. Ama ben bu savaşın ötesinde de birtakım kaygılara sahip olduğumu ifade etmiştim. 
     Bu savaş olmasın, dünyanın hiçbir tarafında savaş olmasın derken, özellikle kendi coğrafyamızda, böyle bir savaşın sonrasındaki rejim ve coğrafya değişikliklerinin endişe verdiğini söylemiştim. 
     Siz bana o endişeleri soruyorsunuz. O endişeler vardır. Bu endişelere karşı Türkiye Cumhuriyeti Hükümeti, Türk Silahlı Kuvvetleri elbirliği içinde mutlaka gerekli tedbirleri alacaktır, bundan da kaygım yoktur. 
     





</TEXT>
</DOC>
