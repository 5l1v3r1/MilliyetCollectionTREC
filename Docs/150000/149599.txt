<DOC>
<DOCNO> 149599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/13/son/sontur08.html </URL>
<DATE> 2003/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Açık İlköğretim Lisesi'nde 60 yaşın üstünde 3 bin 902 kişi var... 
</HEADLINE>
<TEXT>

     Milli Eğitim Bakanlığı'na bağlı Açık İlköğretim Okulu'nda 55 yaşın üstünde 1272, Açıköğretim Lisesi'nde 60 yaşın üstünde 3 bin 902 kişi öğrenim görüyor. 
     ''Parayla diploma alınmasının ve usulsüzlüklerin önüne geçmek amacıyla'' 1992 yılında kurulan Açıköğretim Lisesi'ne, geçen öğretim yılının verilerine göre, bugüne kadar 214 bin 757'si kız toplam 633 bin 657 kişi kayıt yaptırdı. Lise, 55 bin 347'si kız toplam 143 bin 27 mezun verdi. 
     Halen 60 yaşın üstünde 3 bin 902 kişinin okuduğu Açıköğretim Lisesi'ne, geçen öğretim yılında 18 yaşın altında 39 bin 892, 19-25 yaş arasında 37 bin 488, 26-35 yaş arasında 17 bin 378, 36 ve üstünde 6 bin 666 olmak üzere toplam 101 bin 424 kişi kayıt yaptırdı. Lise, 1992-1993 eğitim-öğretim yılına 42 bin 991 öğrenciyle başlamıştı. 
     Açıköğretim Lisesi yurtdışındaki vatandaşlara da hizmet veriyor. Suudi Arabistan'da 57, Libya'da 9, Almanya'da 1470, Hollanda'da 33, İsviçre'de 69, Fransa'da 26, Belçika'da 19, Avusturya'da 49, İtalya'da 3, İngiltere ve Hırvatistan'da 1'er öğrenci Açıköğretim Lisesi'nde öğrenim görüyor. 
     Mesleğe yönelik program uygulayan Mesleki ve Teknik Açıköğretim Lisesi'nde de 26 bin 299'u kız toplam 84 bin 401 öğrenci okuyor. Bu lisenin ''imam hatip'' bölümüne 3 bin 155'i kız toplam 6 bin 785, ''endüstri meslek'' bölümüne 3 bin 223'ü kız toplam 45 bin 178, ''kız meslek'' bölümüne 11 bin 736'sı kız toplam 11 bin 857, ''ticaret meslek'' bölümüne de 8 bin 185'i kız toplam 20 bin 581 öğrenci kayıtlı. 
     Açıköğretim Lisesi mezunlarından üniversiteye giriş sınavına katılan toplam 60 bin 932 kişiden 16 bin 343'ü başarılı oldu. Sınavı kazananlardan 4 bin 392'si üniversitelerin ön lisans programlarına, 11 bin 951'i Açıköğretim programlarına yerleşmeye hak kazandı. 
     
     AÇIK İLKÖĞRETİM 

     8 yıllık zorunlu temel eğitime geçilmesiyle uygulamaya konulan Açık İlköğretim Okulu'nda ise 219 bin 729 kişi öğrenim görüyor. 
     Bu okulda 16 yaşından küçük 3 bin 345, 16-20 yaş arasında 85 bin 834, 21-25 yaş arasında 54 bin 471, 26-30 yaş arasında 41 bin 377, 31-55 yaş arasında 33 bin 430, 55 yaşın üstünde 1272 kişi okuyor. 
     Toplam öğrencilerin 126 bin 37'si erkek, 93 bin 692'si kadın. 55 yaşın üstündeki öğrencilerin 511'i, 31-55 yaş arasındakilerin 13 bin 140'ı 26-30 yaş arasındakilerin 15 bin 25'i, 21-25 yaş arasındakilerin 26 bin 340'ı, 16-20 yaş arasındakiler 37 bin 126'sı kadın. 
     Yurtdışında da 132'si kadın toplam 311 kişinin kayıtlı olduğu Açık İlköğretimden 18 bin 970'i kadın, toplam 43 bin 179 kişi mezun oldu. 
     Açık İlköğretim Okulu'nda 511 görme, 616 işitme-konuşma, 778 ortopedik özürlü ile 1413 tutuklu-hükümlü okuyor. 
     
     DERS NOTLARI VE ÖĞRENCİ BİLGİLERİ İNTERNETE YÜKLENECEK 

     Açıköğretim Lisesi ve Açık İlköğretim Okulu ''uzaktan eğitim'' yoluyla eğitim-öğretim yapıyor. 
     Kredili sistemin uygulandığı lisede genel liseye devam edenler 2.5 yılda, mesleki ve teknik liseye devam edenler de 3 yılda mezun olabiliyor. 
     Açık İlköğretim Okulu, ilkokul mezunlarına ve ilköğretim okullarının 6, 7 ve 8. sınıflarından ayrılanlara hizmet veriyor. Ayrıca hiç okula gitmemiş olanlar da okur-yazarlık belgesi almaları koşuluyla Açık İlköğretim'e kayıt yaptırabiliyor. Açık İlköğretim öğrencileri 3 yılda mezun olabiliyor. 
     Öğrencilere, kayıt sırasında izleyecekleri derslerin kitapları veriliyor. Öğrenciler dersleri radyo ve televizyon programlarından, teyp ve video kasetlerden izleyebiliyor. 
     Öğrenciler, belirli dönemlerde aldıkları derslerin sınavına katılıyor. Sınavlar Bakanlıkça merkezi olarak gerçekleştiriliyor. 
     MEB, bu yıl sonuna kadar Açıköğretim Lisesi öğrencilerinin tüm ders notlarına internet üzerinden ulaşabilmeleri için çalışma yürütüyor. 
     Ayrıca hem lise, hem de ilköğretim okulunun öğrencilerinin sınavlardan aldıkları notların ve öğrencilik bilgilerinin de internete yüklenmesi çalışmaları sürüyor. 
     





</TEXT>
</DOC>
