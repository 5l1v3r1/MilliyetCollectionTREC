<DOC>
<DOCNO> 117995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/09/son/sontur07.html </URL>
<DATE> 2002/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Fadıl Akgündüz, Türkiye'ye döndü 
</HEADLINE>
<TEXT>

     "Dolandırıcılık" iddiasıyla hakkında soruşturma sürdürülürken ve interpol tarafından kırmızı bültenle arandığı halde 3 Kasım seçimlerinde Siirt'ten bağımsız milletvekili seçilen Fadıl Akgündüz, Türkiye'ye döndü. 
     Akgündüz, THY'ye ait bir uçakla New York'tan, İstanbul'a geldi. Uçaktan son olarak inen Akgündüz'ü avukatları karşılayıp milletvekili mazbatasını verdi. 
     Siirt'ten Bağımsız Milletvekili seçilen Fadıl Akgündüz'ü havalimanında karşılayan avukatları, pasaport kontrolü sırasında polise mazbatasını ibraz etti. 
     THY'ye ait bir uçakla New York'tan İstanbul'a gelen Akgündüz Dış Hatlar Geliş Terminali'ni kullanarak pasaport bölümüne geldiğinde, kendisini karşılayan avukatları polise mazbatasını ibraz etti. 
     Daha sonra hazırlanan bir tutanağı imzalayan Akgündüz, gazetecilerin sorularını yanıtlarken, ''Türkiye'ye gelmek güzel bir duygu'' dedi. Akgündüz, ''Dokunulmazlığınızın kaldırılması konusunda bir endişeniz var mı '' şeklindeki soruya ''Hayır'' yanıtını verdi. 
     Bir gazetecinin, ''Mazbatanızı aldınız. Bunun sizin için anlamı nedir '' şeklindeki sorusunu Akgündüz, ''Halkın bana verdiği güven'' diye yanıtladı. ''Bu, bir anlamda sizin cezaevine girmeme garantiniz anlamına gelmiyor mu '' sorusuna da Akgündüz, ''O çok önemli değil'' cevabını verdi. 
     Akgündüz, ''Önce bizi yaratan yüce Allah'a, ondan sonra da halkımıza, bana bu ülkenin topraklarında bu ülkeye hizmet verme imkanı sağladıkları için şükranlarımı sunuyorum'' diye konuştu. 
     Akgündüz, yarın Siirt'e geçeceğini ve orada bir basın toplantısı düzenleyeceğini de ifade etti. 
     Daha sonra gümrüklü sahanın dışında kendisini bekleyen bir grup, Akgündüz'ü çiçekle karşıladı ve ''Siirt seninle gurur duyuyor'' şeklinde slagon attı. Akgündüz de, 30-40 kişilik bu grubun tezahüratına el sallayarak yanıt verdi. 
     34 JET 25 plakalı, siyah renkli Proton marka bir otomobile binen Akgündüz, üzerleri fotoğraf ve afişleriyle süslenmiş haldeki 15-20 araçlık konvoy eşliğinde havalimanından ayrıldı. 
     
     PORTO RİKO'DA GİZLENMİŞ 

     Fadıl Akgündüz'ün, New York'a, Porto Riko'nun başkenti San Juan'dan geçtiği öğrenildi. 
     THY'ye ait uçakla New York'tan gelen Akgündüz'ün bilet rezervasyon kayıtlarında yapılan incelemede, New York'a, Porto Riko'nun başkenti San Juan'dan geldiği anlaşıldı. 
     San Juan, Porto Riko'nun başlıca limanı ve en büyük sanayi merkezlerinden biri olmasının yanı sıra kumarhaneleri, güzel kumsalları ve yumuşak iklimiyle de ülkenin önemli turizm merkezlerinin başında yer alıyor. 
     Bu arada, Akgündüz'e Atatürk Havalimanı'na gelişinde pasaport işlemleri sırasında imzalatılan tutanağın, ''vergi borçlarının tebligatı'' olduğu öğrenildi. 
     Yetkililer, Akgündüz'ün pasaport kontrolünden, avukatlarının milletvekilliği mazbatasını ibraz etmeleri üzerine Adalet Bakanlığı'nın yazısıyla geçtiğini kaydettiler. 
     Öte yandan, Akgündüz havalimanından ayrıldıktan sonra Siirtlilerin yoğun olarak bulunduğu Fatih'teki pazarı ziyaret etti. 
     Akgündüz, burada gazetecilerin sorusu üzerine, dokunulmazlık zırhını kullanmayacağını belirterek, hakkında açılan davaları çözeceğini, işlerini yeniden rayına oturtup, borçlarını ödeyeceğini söyledi. 
     Fadıl Akgündüz, daha sonra Avcılar'da bir arkadaşının evine gitti. 
     Bağcılar Cumhuriyet Savcılığı tarafından Almanya'daki 106 Türk vatandaşının başvurusu üzerine "dolandırıcılık" iddiasıyla açılan soruşturma kapsamında, 4 Nisan 2002 günü Bağcılar Sulh Ceza Mahkemesi'nce Akgündüz hakkında gıyabi tutuklama kararı verilmişti. 
     Akgündüz'ün Siirt'ten bağımsız milletvekili seçilmesinin ardından, konuyla ilgili soruşturmayı yürüten Cumhuriyet Savcısı Fahrettin Küçüköz, gıyabi tutuklama kararının infazının durdurulması ve geri alınması talebiyle Sulh Ceza Mahkemesi'ne başvurmuştu. 
     Bunun üzerine Bağcılar Sulh Ceza Mahkemesi, gıyabi tutuklamanın infazını durdurarak kararı geri almıştı. 
     





</TEXT>
</DOC>
