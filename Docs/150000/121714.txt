<DOC>
<DOCNO> 121714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/29/guncel/gun99.html </URL>
<DATE> 2002/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

Deprembilimciler yasta      ÖNAY YILMAZ İstanbul 

     Atatürk’ün 1930’lu yıllarda öğrenim için yurtdışına gönderdiği ilk öğrenci grubunda yer alan, Türkiye’de modern jeofizik biliminin kurucusu Prof. Kazım Ergin 87 , dün son yolculuğuna uğurlandı. 24 Kasım Öğretmenler Günü’nde vefat eden Ergin, Zincirlikuyu Mezarlığı’nda toprağa verildi. 1937’de öğrenim için Atatürk tarafından Almanya’ya gönderilen Ergin, yurda dönüşünde MTA Jeofizik Servisi Şefliği’ne atandı. Atatürk’ün eğitim için yurtdışına gönderdiği 700 gençten 30’u, 10 Kasım’da İstanbul’da bir araya gelmişti. Ergin de bu toplantıya katılmıştı. 
     
Bakan Coşkun’dan bedelli’ yalanlaması      Bedelli askerliğin MGK aralık ayı toplantısında görüşüleceği iddiası gündeme bomba gibi düşerken, Sanayi Bakanı Ali Coşkun’dan yalanlama geldi. Böyle bir açıklama yapmadığını belirterek, iddiaları yalanlayan Coşkun, "Konu Ekonomik Kurul çalışmalarında gündeme geldi. Ancak şu anda Acil Eylem Planı içerisinde olmadığını ifade ettim. Ödenecek bedel konusunda da beyanım olmadığı halde, geçen dönem uygulanan rakamlar üzerinde yorumlar yapılmıştır" dedi. 
     
THY uçağının fren sistemi arızalandı      Türk Havayolları’nın İstanbul - Paris seferini yapan Boeing 737 - 800 tipi uçağının frenleme sisteminde arıza meydana geldi. 92 yolcu korku dolu dakikalar yaşarken, uçak Paris Havalimanı’na başarılı bir iniş yaptı. Uçağın inişi sırasında frenleme sisteminde meydana gelen arıza sebebiyle sağ dış tekerlek cantında yamulma meydana geldiğini söyleyen THY yetkilileri, "Uçak bakıma alındı. Arızalı parça İstanbul’dan gönderilecek" dedi. 
     
Genç kadını iple boğarak öldürdüler      İstanbul Bahçelievler Siyavuşpaşa Çamlık Caddesi Fındık Sokak’ta oturan Arzu Demirhan isimli bir kadın önceki akşam iple boğularak öldürülmüş halde bulundu... İhbar üzerine olay yerine gelen polisler, dairenin kapısında hiçbir zorlama izine rastlanmadığını ve çalınan bir eşya olmadığını belirledi. Cinayet Bürosu ekipleri, Arzu Demirhan’la olaydan önce tartıştığı iddia edilen sabıkalı eşi Mustafa Demirhan’ın peşine düştü... 
     
Diyarbakır’da bir Picasso daha bulundu      Diyarbakır Çarıklı’da jandarma tarafından gerçekleştirilen operasyonda, ünlü ressam Pablo Picasso’ya ait olduğu öne sürülen bir tablo ele geçirildi. Tabloyu jandarma ekiplerine satmaya çalışan A.M. gözaltına alınırken, olayla ilgili soruşturma devam ediyor. Güvenlik kuvvetleri tarafından bugüne kadar yapılan operasyonlar sonucu Picasso’ya ait olduğu sanılan 10 tablo ele geçirilmişti. Son operasyonla birlikte bu sayı 11’e yükseldi. 
     
Karnındaki 8 bebek 5. ayda yaşamını yitirdi      Çorum’da Yeter Doğan 26 isimli kadının çocuk isteği hüsranla sonuçlandı... Çocuğu olmayan Doğan, Çorum Doğum Hastanesi Başhekimi Dr. Pınar Yıldırım’ın uyguladığı ilaç tedavisiyle hamile kaldı. Karnında 8 bebek taşıdığını öğrenen Doğan, Ankara Numune Hastanesi’ne sevk edildi. Doktorlar, Doğan’ın rahminin dar olması nedeniyle bebeklerden dördünün yaşamını sonlandırdı. Gebeliğinin 5. ayındaki kontrollerde de rahminin açıldığını belirleyen doktorlar, Doğan’ın 4 bebeğini aldı. 
     
İmamla müezzinin ezan kavgası...      Samsun Terme’de imamla müezzinin ezan okuma sevdası kavgaya dönüştü. Yalı Camii İmamı Cihat Demirbaş ile müezzin Arif Dindar, önceki gün ikindi ezanını okumak için tartıştı. Ezan saatine kısa süre kala minareye çıkmak isteyen Dindar’a "Ben okuyacağım" diyen Demirbaş, müezzinin izin vermemesi üzerine sinirlendi. Kavga eden Demirbaş ve Dindar’ı cemaat ayırdı. Terme Müftülüğü, birbirinden şik yetçi olan iki din görevlisi hakkında soruşturma açtı. 
     
Tedavisi tamam ama yüzemiyor      Belek sahilinde başına ve kabuğunun arka bölümüne sert bir cisimle vurulmuş halde bulunan ve Akdeniz Üniversitesi’nde tedavi edilen Cheloria Mydas cinsi yeşil deniz kaplumbağası, 20 gün sonra kavuştuğu denizde yüzmeyi başaramadı. Yaraları iyileşen kaplumbağanın yüzme yeteneğini yitirdiğini belirten Akdeniz Üniversitesi Fen - Edebiyat Fakültesi Biyoloji Bölümü Öğretim Üyesi Prof. Dr. Mehmet Öz, "Kaplumbağayı yeniden üniversiteye getirdik ve tedaviye aldık" dedi. 
     



 GÜNCEL 




















</TEXT>
</DOC>
