<DOC>
<DOCNO> 147790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/06/ekonomi/eko01.html </URL>
<DATE> 2003/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Başarılı kadınların yeni adresi 
</HEADLINE>
<TEXT>

     AÇIK KOYU SOHBETLER 
EYLEM TÜRK 

     Bundan bir süre önce bir grup iş kadını, kadın girişimcileri güçlendirmek ve sorunlarına ortak çözümler aramak amacıyla, Kadın Girişimciler Derneği’ni KAGİDER kurdular. 
     Amaç, kıyasıya rekabetin yaşandığı iş dünyasında, birbirleriyle dayanışmaktı. 
     Türk Sanayicileri ve İşadamları Derneği TÜSİAD tanrafından da desteklenen bu oluşum kısa bir süre önce genel kurulunu yaptı. Kurucu Başkanlığını yürüten Meltem Kurtsan yeniden başkan seçildi. 
     Türkiye’nin seçkin sanayici ve işadamlarını da derneklerine üye olmaya çağıran Feryal Menemenli de Birleşmiş Milletler Avrupa Ekonomik Komisyonu’nun UNECE "En Yenilikçi Girişimcilik" ödülünü aldı. 
     
Onlarca kadın girişimciyi biraraya getirmek fikri nasıl doğdu 
     2001’in eylül ayında Birleşmiş Milletler’de 1. Kadın Girişimciler Forumu düzenlendi. Bu toplantı için Türkiye’den seçilen 9 kadın vardı. Mükemmel girişimci seçilmişlerdi. Cenevre’deki bir toplantıya davet edilmiştik. Orada gördük ki birçok ülke dernek ve bakanlıklarıyla geniş bir şekilde temsil ediliyorlarlardı. Türkiye’den de kimse yoktu ve biz bireysel olarak katılmıştık. Kendimizi yalnız hissettik. Türkiye’ye dönünce bunu tartışmaya başladık. Bir dernek kurma fikrini TÜSİAD’a ilettik. TÜSİAD da bunun iyi bir fikir olduğunu söyleyerek moral verdi. 
     
Nasıl bir misyon üstlendiniz 
     Misyonumuz mevcut kadın girişimcilerin arasında bir işbirliği ortamı yaratarak girişimcilerin kaynaşmasını sağlamak ve girişimci olmak isteyenlere rehber olmak. 70 kadınla işe başladık ve eylül ayında derneği kurduk. İmece usulü çalıştık. Dernek için yer kiraladık. Mobilyalar, bilgisayarlar bağış. Kendi içimizden bağışlarla kurduk bu derneği. Bulaşık makinesi aldık. Buzdolabımız var. Öyle bir mekan yaratmalıyız ki çalışma ortamı olmalı, çağdaş bir görünümü olmalı, kendi işyerimiz nasılsa oradan daha iyi olmalı dedik. Genel kurulumuzu da kısa süre önce yaptık. Anadolu’dan da üyelerimiz oldu. Örgütlenmemize devam ediyoruz. Ayrıca yurtdışından da üyelerimiz olacak. 
     
     Şerif Kaynar da üye 
Erkek üyelere de kapımız açık diyordunuz...... 
     H l açık. TUSİAD Üyesi Şerif Kaynar ilk ve tek erkek üyemiz. Olması lazım. Buradaki amaç kadın girişimcileri desteklemek. Şerif Bey de yaptığımız toplantılara katılıp yararlanıyor. Her zaman kadın sorunları konuşulmuyor ki. Bunun dışında geçtiğimiz günlerde ikinci Cenevre toplantısı düzenlendi. Bu kez çok güçlü gittik. İkincisi olduğu için kapsamlı hazırlanmış bir programdı. Türk masası olarak Türkiye’yi temsil ettik. Bir de bu yıl ilk defa ödül verilmesi kararlaştırılmıştı. Türkiye’den hemen hemen her kategoride adayımız vardı. Yarışmanın sonunda da bizden Feryal Menemenli ödül aldı. 
     
Ödül sevindirdi      Üyelerinden Feryal Menemenli’nin önemli bir girişimcilik ödülü alması, başarılı iş kadınlarının adresi olmayı amaçlayan KAGİDER’in, amacına adım adım ilerlediğini ortaya koydu. 1989 Yılında Doğa Bitkisel adlı şirketi kuran ve Türkiyede ilk bitkisel ilaç ruhsatlarının alınmasında aktif olarak görev alan Dr. Feryal Menemenli bu yıl Birleşmiş Milletler Avrupa Ekonomik Komisyonu’nun UNECE "En Yenilikçi Girişimcilik" ödülünü aldı. 
     İş geliştirme haftası etkinliklerinin bir parçası olarak düzenlenen 2. Kadın Girişimciler Forumu çerçevesinde yapılan ödül töreni mart ayında Cenevre’de gerçekleştirilirken, forumun amacı, kadın girişimcilerin sorunlarına dikkat çekmek ve kadın girişimciler arasında diyaloğu geliştirerek yeni iş imkanları yaratmak olarak belirlenmişti. 
     Forum çerçevesinde verilen ödülün 21. yüzyılda Türk iş kadınının dünya iş çevrelerinde kendine yer bulduğunu göstermesi açısından da büyük önem taşıdığını söyleyen Menemenli, "Teşvik edici bir ödül. Bunun Türkiye adına alınmış olması da çok önemli. Beraberinde bana da çok önemli sorumluluklar getiriyor. Benim ürünüm, markam, artık kimliğimle özdeşleşmiş oldu" dedi. 
     BM Avrupa Ekonomik Komisyonu Forumu’nda "başarı öyküsünü" anlattığını hatırlatan Menemenli, bu ödülü Türkiye’ye getirmekten gurur duyduğunu anlattı. Forumun gelecek yıl Türkiye’de yapılması için girişimlerde bulunduklarını anlatan Menemenli, toplantının İstanbul’da düzenlenmesinin büyük önem taşıdığını vurguladı. 
     UNECE tarafından düzenlenen forumda ülkeler hükümet temsilcileri, uluslararası organizasyonlar ve sivil toplum örgütlerinin mensupları tarafından temsil ediliyor. Forum, Birleşmiş Milletlerin beş bölgesel komisyonundan biri olan ve Batı Avrupa, Kuzey Amerika, Doğu Avrupa, Orta Asya ve Güney Kafkasya bölgelerinden 55 ülkenin üyesi olduğu Birleşmiş Milletler Avrupa Ekonomik Komisyonu UNECE tarafından düzenleniyor. 
     


SİYASET 

















</TEXT>
</DOC>
