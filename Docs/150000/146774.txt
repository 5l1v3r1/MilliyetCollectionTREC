<DOC>
<DOCNO> 146774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/01/son/sondun52.html </URL>
<DATE> 2003/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz "AB'nin başlattığı K.Irak tartışması çifte standart" 
</HEADLINE>
<TEXT>

     Eski Başbakan ve eski ANAP Genel Başkanı Mesut Yılmaz, ''bazı AB politikacılarının Türkiye'nin Kuzey Irak'a gireceği şeklinde başlattıkları tartışmanın, Türkiye'nin her zaman sineye çekmek zorunda kaldığı bir çifte standart olduğunu'' söyledi. 
     Almanya'daki Bochum Ruhr Üniversitesi'nde 2003-2004 akademik yılında ''misafir profesör'' olarak ders ve seminerler verecek olması sebebiyle basın toplantısı düzenleyen Yılmaz, ''Türkiye'nin Irak'a müdahalesi, sadece mülteci akımını önlemek amacıyla olabilir'' dedi. 
     Türkiye'nin yeni bir mülteci akınına ekonomik açıdan katlanamayacağını ifade eden Yılmaz, ''Türkiye, Irak'ın bütünlüğünün korunmasından yanadır. Türkiye, Irak'ta gelecekte kurulacak hükümette Türkmenlerin de temsil edilmesini beklemektedir'' diye konuştu. 
     Hükümetin Irak politikasını da eleştiren Yılmaz, ''Bu politika ittifakla dayanışmaya uygun değil. Amerika'nın Irak'ta harekata başlaması doğru olabilir, ancak bunun yasallığı tartışılabilir. Amerikan yönetimi de dünya kamuoyunu bu savaşın gerekçesi hakkında yeterli bilgilendirmedi'' şeklinde görüş belirtti. 
     Türkiye'deki sorunların tümünün zaman içinde giderileceğini belirten Yılmaz, ''Tüm dünyada tarihi bir dönem yaşanmaktadır. İslam dünyasıyla Batılı ülkeler arasında büyük çatışmaların yaşanacağı iddiaları var. Afganistan ve Irak'taki savaşlar da bunun bir göstergesi'' şeklinde konuştu. 
     Alman öğrencilerle Türkiye'nin AB üyeliğini tartışacağını kaydeden Yılmaz, Almanya'nın Türkiye'nin AB üyeliği yolunda önemli bir ülke olduğuna dikkati çekti. 
     





</TEXT>
</DOC>
