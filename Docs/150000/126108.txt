<DOC>
<DOCNO> 126108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/22/ekonomi/eko01.html </URL>
<DATE> 2002/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak düşündürüyor, yatırımlar 2004’te 
</HEADLINE>
<TEXT>

     AÇIK KOYU SOHBETLER 
EYLEM TÜRK 

     Irak operasyonunun, Türk turizmini olumsuz yönde etkileyeceğini söyleyen Polat Holding Turizm Grubu Başkanı Serdar Alp Turan, 2003 yılını bekle - gör yılı olarak planladıklarını söyledi. Yeni otel yatırımlarını 2004’te hayata geçirmeyi planladıklarını anlatan Turan, bu yatırımlarından ilkinin Macaristan’da Ritz Carlton oteller zinciri ile işletecekleri saray - otel projesi olduğunu belirtti. Turan, "Taksim ve Antalya’da da birer otel yatırımı yapmayı düşünüyoruz" diye konuştu. Polat Holding’in restoran işine de soyunduğunu söyleyen Turan, Polat Renaissance Otel’de Marmara Balık’ adı altında bir restoran açtıklarını belirtti. 
     
2003 yılı turizm grubunuz açısından nasıl bir yıl olacak 
     2003 yılı yeni otel yatırımlarımız için bekleme yılı olacak. Sebebi de Irak Operasyonu ve hükümetin turizm politikalarını görmek istememiz. Yatırımlara 2004’ten sonra başlamayı düşünüyoruz. Yatırım planlarımız hazır. Uygun zamanı bekleyeceğiz. Ancak grubumuzun çatısı altında bulunun Polat Renaissance ve Erzurum’daki otelde birtakım yenileme yatırımları devam ediyor. 
     
Irak operasyonun turizme etkisi ne olur 
     Irak Savaşı olacaksa Türkiye ciddi etkilenir. Rezarvasyon iptalleri gelir. Kongre turizmi darbe alır. Uluslararası kongre pazarında 2005’ten önce hareket olmaz. 1991 yılındaki Körfez krizi sonrasında ABD’li turistlerin bu bölgeye yeniden gelmeye başlamaları dört yılı bulmuş. Irak Savaşı’ndan sonra ABD’li turistler yine bu bölgeye gelmek istemeyecektir. Gelen iptaller turizmcileri hem ekonomik hem psikolojik olarak olumsuz etkileyecektir. Yabancı turizmciler, Türkiye’yi gelecek planlarına kısa vadede almayacaktır. 
     
2004’ten sonra hayata geçirmeyi düşündüğünüz yatırım projeleriniz neler 
     Formula 1’in devreye girmesiyle, İstanbul turizmde markalaşma sürecini tamamlayacak. Biz de konaklama sektörü olarak bu pastadan payımızı almak istiyoruz. İstanbul’da ikinci bir otel kurmayı planlıyoruz. Taksim, Beşiktaş’ta arazi bulunursa, projemizi yine Marriott Grubu’yla hayata geçireceğiz. Ayrıca Antalya veya Ege bölgesinde bir otel açmak da projelerimiz arasında. 
     
Yurtdışında yatırım projeniz var mı 
     Yurtdışında öncelikli olarak Macaristan’da bir otel projemiz var. Grup, yaptığı seramik ihracatından dolayı bu ülkeyi iyi tanıyor. Görüşmelerimiz sürüyor. Ritz ve Marriott markasıyla geliştirilebilecek bir proje bu. Orada yeni bir bina inşa etmek yerine, mevcut bir binaya restorasyon yapılacak. Zaten Ritz markası saray tarzı, tarihi binalara giriyor. 
     
Balık lokantası açtılarPolat Renaissance’ı yenileme projesi kapsamında neler yapacaksınız 
     İstanbul’daki otelde yiyecek içecek ünitelerini kapsayan restoran ve barlar ile toplantı salonları değiştirilip, yenilendi. Bu iş için 5 milyon dolarlık bütçe ayırdık. Ocak ayından başlayarak otelin odalarını da değiştireceğiz. Bu iş için de 7 milyon dolar ayırdık. Düşünce bazındaki projelerimiz arasında bazı odalara dizüstü bilgisayar ve plazma tv’ler koymak da var. Ayrıca sekreterya hizmetleri de vermeyi düşünüyoruz. İşadamları için tercih edilen öncelikli bir otel olmayı istiyoruz. Renaissance otelleri, Marriott Grubu’nun bir parçası. Sadece Marriott ve Renaissance otellerinde uygulanmak üzere yeni bir konsept geliştirildi. Bunun adı da "street restaurant". Bu uygulama bizde de "Marmara Balık" lokantasıyla devreye girdi. Keyifli bir ortam geliştirildi. Marmara Balık, İstanbul’un en iyi iki üç balık lokantalarından birisi oldu. Dışarıya açık, otelden apayrı bir balık lokantası. 
     
Kendin getir, kendin ağırlaPalandöken’deki otelinize turistlerin ilgisi nasıl 
     Palandöken’deki otelimiz için Rusya ve Ukrayna’dan charter uçaklar kiralayarak kayak turisti getirmeye başlıyoruz. İlk kafile 29 Aralık’ta gelecek. Antalya’da bir tur operatörüyle anlaştık. Uçak şu anda tamamen dolu. Uçağın maliyetini tur operatörüyle beraber üstlendik. Türkiye’de böyle bir riske giren tek grubuz. Uçağı bulup, kiralayıp turist getirmeye çalışıyoruz. Enikonu uçak işiyle uğraşıyoruz artık. Ayda dört uçak kaldıracağız. İran ve Gürcistan’dan da turist getiriyoruz. İran’dan bin gecelemelik potansiyel bekliyoruz. 
     



 EKONOMİ 
















</TEXT>
</DOC>
