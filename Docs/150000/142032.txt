<DOC>
<DOCNO> 142032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/11/son/soneko30.html </URL>
<DATE> 2003/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Fiat'ın akıllı otomobili "Stilo" Türkiye'de... 
</HEADLINE>
<TEXT>

     Tofaş CEO'su Antonio Bene, 2002 yılında başlattıkları atılım projesini sürdürdüklerini belirterek, ''Ne yazık ki savaş kaçınılmaz gözükmekte. Petrol fiyatları ve vergiler yüksek. Bu kadar zor bir dönemde programımıza sadık kalıyoruz'' dedi. 
     Fiat Stilo'nun tanıtım toplantısında, konuşmasının girişini Türkçe yapan Bene, Fiat Doblo'nun ihracatıyla iç pazarda sektör lideri olduklarını belirterek, Stilo ailesiyle pozisyonlarını korumayı amaçladıklarını dile getirdi. 
     Bene, yüksek rekabet gücü için Tofaş'ın iç pazarda da güçlü olma zorunluluğu bulunduğunu ifade ederek, ''Stilo, o yüzden stratejik öneme sahip. Stilo, C segmentindeki iddialı temsilcimiz'' dedi. 
     2002 yılında Türk otomotiv sanayiinde üstlenmiş oldukları sorumlulukların bilinciyle başlattıkları atılım projesinin devam ettiğini kaydeden Bene, ''Ne yazık ki savaş kaçınılmaz gözükmekte. Petrol fiyatları ve vergiler yüksek. Bu kadar zor bir dönemde biz programımıza sadık kalıyoruz'' dedi. 
     Uzun dönemli stratejik iş planının parçası olan atılım projesinin ilk etabını Fiat Stilo tanıtımıyla tamamladıklarını belirten Bene, ''Tofaş olarak söz verdiğimiz değişim, böyle uzun dönemli bir stratejinin başlangıcıydı'' dedi. 
     Fiat Stilo'nun Tofaş için taşıdığı stratejik öneme dikkati çeken Antonio Bene, ''Stilo'nun 3-5 kapı ve multi wagon versiyonları oldukça rekabetçi. Teknolojiyi gündelik hayata indirgeyen, tüketicinin yaşamını kolaylaştıran Fiat Stilo ile yenilikçiliğimizi kanıtlayacağız. Çünkü Fiat Stilo rakipleriyle kıyaslandığında donanım açısından zengin ve çok ileri teknoloji ürünü olduğunu kanıtlıyor'' dedi. 
     
     HEDEF, PAZAR PAYINI KORUMAK 
     Renault Mais Genel Müdür Yardımcılığı görevinden geçen yıl sonunda Tofaş Ticari Grup Direktörlüğü'ne getirilen Müfit Ataseven ise Tofaş olarak 2003 yılında hedeflerinin, yüzde 15 seviyesindeki pazar paylarını korumak olduğunu söyledi. 
     Tofaş'ın akıllı otomobil Fiat Stilo ile ürün gamını genişlettiğini, tüketicinin tüm beklenti ve ihtiyaçlarını büyük ölçüde karşılayacak ürün gamına sahip olduğunu vurgulayan Ataseven, Fiat'ın akıllı otomobili Stilo'nun üst segment otomobillerde bulunan zengin donanımlarıyla rekabet güçlerini artıracağını kaydetti. Ataseven, şöyle devam etti 
     ''Bugünlerde Türkiye'de yine belirsizliklerin hakim olduğu bir dönemdeyiz. Geçmişe baktığımız zaman sektörün hiç nefes alacak durumu olmadığı görülür. Bugünlerde de sıkıntı var ama hep birlikte antrenmanlıyız ve uzun vadeli programlarımıza devam ediyoruz. Stilo lansmanını ülkenin içinde bulunduğu zor bir dönemde yapıyor olmamız pazara ve ürüne olan inancımızın yanı sıra geleceğe iyimser bakışımızın bir göstergesidir.'' Stilo'nun üretimi için 900 milyon Euro'luk yatırım yapıldığını anlatan Ataseven, 29 milyar 600 milyon liradan başlayan anahtar teslim fiyatlarıyla satışa sundukları Fiat Stilo'nun, rakiplerine oranla teknolojik özelliklerinin yanı sıra satış ve yedek parça fiyatları ile de oldukça rekabetçi olduğunu kaydetti. 
     3, 5 kapı ve multi wagon versiyonu olan otomobilde, 8 hava yastığı, panik fren destek sistemi, sürücü ve yolcuya farklı klima koşulları sunan çift bölgeli otomatik klima, My Car Otomobili Kişiselleştirme Fonksiyonu , karanlıkta otomatik yanan farlar, yağmur sensörlü silecekler, park sensörü, cam levhalardan oluşan elektrikli sunroof ve hafızalı koltuklar gibi özellikler bulunuyor. 
     





</TEXT>
</DOC>
