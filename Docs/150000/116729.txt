<DOC>
<DOCNO> 116729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/03/son/soneko02.html </URL>
<DATE> 2002/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Ramazan ayına iki gün kala alışverişler yoğunlaştı... 
</HEADLINE>
<TEXT>

     Ramazan ayının gelişi ve iftar sofralarının hazırlamasına iki gün kala, iftariyeliklerle süslenen tezgahlarda, alışverişler yoğunlaştı. 
     Başkent'in önemli alışveriş merkezlerinden Ulus Hali'nde yaılan araştırmaya göre, Ramazan ayının değişmez iftariyeliği hurmanın kilosu 2 milyon lira ile 9 milyon lira, siyah zeytinin kilosu da 2 milyon lira ile 5 milyon 750 bin lira arasında değişiyor. 
     Ramazan alışverişlerinde fiyatının yüksekliği ile rakip tanımayan pastırmanın fiyatı ise 18 ile 25 milyon arasında değişen fiyatlarla müşteriye sunuluyor. 
     İftarlarda ve sahurlarda tatlı olarak sunulan güllaçın ve tel kadayıfın fiyatları ise 3 milyon liradan başlıyor. 
     
     DAR GELİRLİ SOFRASI 
     Beş yıldızlı otellerde dünya mutfağından çeşitli alternatiflerin bulunduğu zengin iftar sofraları kişi başı en az 20 milyon liradan başlarken, 4 kişilik dar gelirli bir aile iftar sofrasını tüm olanakları zorlayarak 3 milyon liraya mal edebilecek. 
     Konya'da yapılan araştırmaya göre, piyasaların canlandığı, sofradaki mönülerin zenginleştiği Ramazan ayında, dar gelirli yine her şeyin en ucuzunu alarak bütçesine uygun ekonomik bir sofra oluşturabilecek. 
     Asgari ücretliyle, 184 milyon liraya bir ay süreyle geçinmeye çalışan dar gelirli 4 kişilik bir aile, iftar sofrasını Ramazan boyunca çorbasından et yemeğine, ekmeğinden tatlısına kadar en ucuz ürünü seçerek 90 milyon liraya maledebilecek. 
     Her şeyin ucuzunu alarak bütçesine en uygun sofrayı kurmak isteyen dar gelirli, ortalama maliyeti 200 ile 700 bin lira arasında değişen patates, patlıcan ve fasulye gibi sebze yemeklerini, kilosu 1.5 milyon liradan tavuk göğsü, 2.5 milyon liradan dananın kuyruk sokumundaki ''zıpkın'' adı verilen et ve koyunun baş etinden sıyrılan kilosu 3.5 milyon lira olan kıymayı tercih ediyor. 
     Ramazan öncesi sakatatçılar ile tavuk satıcılarının satışlarında yoğunluk gözlenirken, asgari ücretlinin normal et yerine sinirli eti ya da tavuk etini seçmesi dikkati çekiyor. 
     İftar için et yerine balıkla sofra hazırlamak isteyenler ise kilosu 2 milyon lira olan hamsi ve 2.5 milyon liralık istavrite ilgi gösteriyor. 
     
     VATANDAŞ VE ESNAF NE DİYOR 
     Bu arada Ramazan alışverişine çıkmaya başlayan vatandaşlar, genel olarak fiyatların yüksekliğinden yakındılar. 
     Bu yıl satışların daha az olduğunu ve zamların kendilerini zor duruma düşürdüğünü ifade eden esnaf ise vatandaşın çoğu ürünün en ucuzunu seçtiğini ve az miktarlarda aldığını söyledi. 
     Ankara Ulus'ta, Ulaşan Kardeşler marketinin sahibi Cevat Tansel, fiyatların yüksek, talebin az olduğunu belirtirken, müşterilerin daha çok süt mamullerine yöneldiğine işaret etti. 
     Yetkin Doğal Ürünler Satış sahibi Mehmet Yetkin de, en çok kayısıya zam geldiğini, geçen sene 1 milyon liradan satılan kayısının bu sene 6 milyon liraya çıktığını kaydederken, müşterilerin kuruyemişlerin yanına yanaşamadığını söyledi. 
     
     BEŞ YILDIZLI İFTAR SOFRALARI VE İFTARİYELİKLER 
     İftarını evin dışında bir ortamda açmak isteyenlere ise çeşitli seçenekler ve fiyatlar sunuluyor. Söz gelimi Osmanlı motifleri ile dekore edilmiş yemek salonunda özel mönülerden hazırlanmış iftar sofraları hazırlayan Ankara Sheraton Otel'deki Le Jardin Restoranı'nda tasavvuf müziği eşliğinde sunulan yemek ve açık büfenin fiyatları 29 milyon 500 milyon liradan başlıyor. 
     Ankara Dedeman Otel'de ise 101 çeşitten oluşan açık büfe fiyatları 16 milyon lira olarak belirlendi. Ankara Hilton Otelinde de açık büfe iftar yemekleri Türk müziği eşliğinde 23 milyon lira. 
     İstanbul'da da, 5 yıldızlı otel ve restaurantlarda iftar yemekleri 16 milyon lira ile 60 milyon lira arasında değişiyor. 
     





</TEXT>
</DOC>
