<DOC>
<DOCNO> 128539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/03/son/soneko31.html </URL>
<DATE> 2003/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
BES, nemalarının ödenmesi için Hazine'ye 7,600 dilekçe verdi 
</HEADLINE>
<TEXT>

     Büro Emekçileri Sendikası BES üyeleri, zorunlu tasarruf kesintileri ve nemaların ödenmesi talebiyle çeşitli illerde toplanan 7 bin 600 dilekçeyi Hazine Müsteşarlığı'na teslim ettiler. 
     BES Genel Başkanı Bülent Kaya, Hazine Müsteşarlığı önünde yaptığı açıklamada, hükümeti eleştirerek, IMF'nin talepleri doğrultusunda hazırlanan hükümet programının uygulamaya konulduğunu savundu. 
     Kaya, ''IMF'nin her dediğine koşulsuz evet diyen Ak Parti, yoksulların ve halkın umudu olarak hükümet olmuş ama kamu emekçilerine verdiği yüzde 5 zam ile kısa zamanda halkın umudunu tüketeceğini göstermiştir'' diye konuştu. 
     Şimdi de zorunlu tasarruf paralarının tamamına el konulmak istendiğini ifade eden Kaya, söz konusu paranın en kısa zamanda verilmesini istedi. Ana paranın Nisan ayında, nemaların 2007'ye kadar 4 yıl içinde ödenmesi planının enflasyonun yüksek olduğu Türkiye'de ülkemizde paranın pul olması anlamına geldiğini anlatan Kaya, şöyle konuştu 
     ''Emekçilerin yıllardır defaten ve nakden ödenmesi talebine kaynak yok diyenlere biz soruyoruz. Zorunlu tasarruf kesintilerinin yaklaşık 1.7 katrilyon tutarındaki anaparası nerededir Yaklaşık 9.4 katrilyon tutarındaki neması nerededir Bizden zorla tasarruf adı altında kesilen 11.1 katrilyon lira alacağımızın akibeti ne olmuştur '' Söz konusu paranın kimlere kaynak yapıldığını öğrenmek istediklerini ifade eden Bülent Kaya, emekçilerin değerlerine el koymak isteyenlere izin vermeyeceklerini vurguladı. Kaya, emekçilerin hakları verilmezse tepkilerini göstermeye devam edeceklerini de bildirdi. 
     Bülent Kaya'nın konuşmasının ardından dilekçeler Hazine Müsteşarlığı'na teslim edildi, bir süre nemaların ödenmesi konusunda sloganlar atan memurlar olaysız bir şekilde dağıldılar. 
     





</TEXT>
</DOC>
