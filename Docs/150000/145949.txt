<DOC>
<DOCNO> 145949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/28/son/sondun42.html </URL>
<DATE> 2003/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya "Irak'ta Rus şirketlerinin sözleşmelerine saygı gösterilsin" 
</HEADLINE>
<TEXT>

     Rusya, Irak'ta Rus şirketlerinin imzaladığı sözleşmelere saygı gösterilmesi gerektiğini açıkladı. 
     Fransa'nın başkenti Paris'te bulunan Rusya Maliye Bakanı Aleksey Kudrin, Amerikan-İngiliz askeri müdahalesinin ardından Rus şirketlerinin Irak'taki anlaşmalarına saygı gösterilmesi gerektiğini belirterek, ''Irak ile sözleşmeler yapan Rus şirketlerinin bunları hayata geçirmesi kaçınılmazdır. Irak savaştan önce imzalanan sözleşmelere uyuyor'' dedi. 
     Aynı zamanda Başbakan Yardımcısı olan Kudrin, Ekonomik İşbirliği ve Kalkınma Teşkilatı OECD merkezinde düzenlediği basın toplantısında, sözleşmelerin Amerikalı avukatların yardımıyla imzalandığını hatırlatarak, ''Son yıllarda ABD ile siyasi ve ekonomik ilişkilerimiz iyi gidiyor. Bununla birlikte Irak'a müdahalesinin bir hata olduğunu düşünüyoruz ve bunun ikili ilişkilerimizde etkisinin olmamasını umuyoruz'' dedi. 
     Kudrin, Irak savaşının şu anda Rus ekonomisini olumsuz etkilemediğini de kaydetti. 
     Irak'ta son aylarda, başta petrol şirketi Loukoil olmak üzere çok sayıda Rus petrol şirketinin Irak'ta etkin bir yatırım politikası izlediği ve Irak'ta toplam 227 Rus petrol şirketinin, ''petrol karşılığı gıda'' programı başlangıcından bu yana sözleşmeler imzaladığı biliniyor. 
     




</TEXT>
</DOC>
