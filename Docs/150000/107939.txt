<DOC>
<DOCNO> 107939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/16/son/sontur02.html </URL>
<DATE> 2002/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
DYP'de oğul-yeğen krizi... 
</HEADLINE>
<TEXT>

     DYP'de, milletvekili aday listelerine giremeyen ya da listedeki yerini beğenmeyen "ikinci kuşak" siyasetçiler Genel Başkan Tansu Çiller'le köprüleri attı. 
     Tansu Çiller tarafından hazırlanarak Yüksek Seçim Kurulu'na sunulan 3 Kasım milletvekili aday listelerinin partide yol açtığı rahatsızlık sürüyor. DYP'nin eski tüfekleri arasında yer alan ve bu dönem aday olmayan Şanlıurfa Milletvekili Necmettin Cevheri'nin yeğeni Sebahattin Cevheri ile geçtiğimiz dönem yaşamını yitiren Elazığ Milletvekili Ali Rıza Septioğlu'nun oğlu Feyzi Septioğlu ve TBMM'de yaşamını yitiren Şanlıurfa Milletvekili Fevzi Şıhanlıoğlu'nun oğlu İdris Şıhanlıoğlu'nun tepkileri dikkat çekiyor. 
     Milletvekilliği adaylığı için il başkanlığından istifa eden ancak Çiller tarafından listeye bile alınmayan Cevheri tepkisini "İlk defa bizim de başımıza geldi" diye dışa vurdu. Cevheri, "Hayırlı olsun, parti istanbul'da yüzde 5 oy alamazken burada yüzde 25 almıştı" dedi. DYP listesinde yer verilmemesi üzerine Cevheri bağımsız aday oldu. 
     Feyzi Septioğlu da DYP-ATP ittifakı kapsamında Elazığ listesinde ATP kontenjanından Turgut Nasun'un kendisinden ön sıraya konulması dolayısıyla Çiller'i eleştirerek "Babama karşı vefasını göstermiş oldu" dedi. Septioğlu, Çiller'i hatalardan ders çıkarmamakla suçlarken, "Misyonu yedi bitirdi" dedi ve adaylıktan çekildi. 
     Çiller'e bir tepki de Meclis'te içtüzük görüşmeleri sırasında çıkan kavga sonucu yaşamını yitiren Şanlıurfa Milletvekili Feyzi Şıhanlıoğlu'nun oğlu İdris Şıhanlıoğlu'ndan geldi. Liste küskünü Şıhanlıoğlu, "Çiller babamın adını yaşatmaya söz vermişti. Sözünde durmadı" diye konuştu. 
     





</TEXT>
</DOC>
