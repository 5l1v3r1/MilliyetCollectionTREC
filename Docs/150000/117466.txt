<DOC>
<DOCNO> 117466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/07/guncel/gun05.html </URL>
<DATE> 2002/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Deprem Dede emekli oluyor 
</HEADLINE>
<TEXT>

Milletvekili olmak için Boğaziçi Üniversitesi’ndeki görevinden istifa eden Prof. Dr. Ahmet Mete Işıkara, "Seçim gecesi saat 21.30’da uyudum, artık torunlarımı seveceğim" diye konuştu 
     ÜMRAN AVCI İstanbul 

     ANAP’tan milletvekili adaylığı için Boğaziçi Üniversitesi Kandilli Rasathanesi ve Deprem Araştırma Enstitüsü Müdürlüğü görevinden istifa eden Prof. Dr. Ahmet Mete Işıkara, emeklilik kararı aldı. Işıkara, "Artık torun seveceğim" dedi. 3 Kasım seçimlerinde milletvekili seçilemeyen Işıkara, emeklilik dilekçesini 16 Kasım’da Rektör Sabih Tansal’a iletecek. Işıkara, Tansal’ın kendisini rektör danışmanlığına atayacağını söyledi. Ayrıca Işıkara’ya çalışmalarını yürütmesi için Sismoloji Bölümü’nde bir de ofis verildi. 
     
     HALKIN KARARINA SAYGILI 
     Bugün yapacağı basın toplantısı öncesi istifa kararını ve siyasete bakışını anlatan Işıkara, "Seçim bizim açımızdan tam bir hayal kırıklığı oldu ama toplumun kararına büyük hürmetim var. Seçim günü saat 19.30’da sonuç belli olmuştu, ben de 21.30’da uyudum" diye konuştu. Işıkara, sözlerini şöyle sürdürdü 
     
     "PİŞMAN DEĞİLİM" 
     "Siyasi irade diye yola çıktığım modeli müdürken de anlattım, itibar görmedi. Derdimi devlete anlatamadım. Çok başlılık vardı. Bulunduğum konumdan bazı şeyleri başaramayacağımı anlayınca siyaset kararı aldım. Yola çıkarken siyaset olmazsa geri dönmemeye karar vermiştim. Dönsem ne yapacağım Aynı şeyleri yeniden söyleyeceğim. Bu iş çok söylersen arsız olur misali." 
     Eşinin siyasete girmesine karşı çıktığını ancak çocuklarının sıcak baktığını anlatan Işıkara, pişman olmadığını da belirtti. 
     
     SİYASET ŞAŞIRTTI 
     ANAP Genel Başkanı Mesut Yılmaz’la cumartesi günü buluşup partide gördüğü eksiklikleri anlatacak olan Işıkara, "Partinin yenilenmesi lazım. Doğrusu siyaset beni şaşırttı. Siyasetçi kavram ve kimliğinin değişmesi lazım. Gördüklerimden üzülerek söylüyorum ki milletvekilliği hizmet değil, meslek haline gelmiş. Vatandaş Ahmet Mete Işıkara olarak söylüyorum ki merkez sağın birleşmesi lazım" diye konuştu. 
     Yılmaz için "Doğrucu Davut" diyen Işıkara, "Mesut Bey genç ve Bülent Ecevit’ten sonra en deneyimli lider. Bu kadar deneyime yazık oldu. Yakından tanıyınca seversiniz. Hep doğruları söylüyor" şeklinde konuştu. 
     
     DEPREM VAKFI KURACAK 
     Emeklilik kararı alırken gözlerinin dolduğunu belirten Işıkara, şunları anlattı 
     "Eşim de çok bocaladı. Kolay değil, tam 35 yıl 4 ay 14 günlük hizmetim var. Bu sıralar çok yoruldum. Destek bulabilirsem TEMA Vakfı gibi Deprem Afet Eğitim Vakfı kuracağım." 
     



 GÜNCEL 















</TEXT>
</DOC>
