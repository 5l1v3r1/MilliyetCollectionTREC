<DOC>
<DOCNO> 127350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/28/ekonomi/eko07.html </URL>
<DATE> 2002/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Petrolün fiyatı 30 doları aştı 
</HEADLINE>
<TEXT>

     EKONOMİ SERVİSİ 

     Dünya petrol piyasalarının üçte ikisini fiyatlandıran İngiliz Brent petrolün fiyatı 30 doları aştı ve 11 Eylül saldırılarından bu yana son 15 ayın en yüksek seviyesine çıktı. Venezuela’daki petrol grevinin beşinci haftasına girmesi ve ülkenin artık kendi ihtiyacı için bile ithalat anlaşmaları yapmasının ardından Londra Borsası’nda Brent ham petrolün varili 30.16 dolardan işlem gördü. Gün içinde ise 30.39 dolara kadar tırmandı. Petrol fiyatının yükselişinde savaş gündeminin etkisi de hissediliyor. ABD’de de ham petrolün varil fiyatı önceki gün 52 cent artarak 32.49 dolardan işlem gördü ve son iki yılın en üst seviyesine çıktı. Suudi Arabistan, geçtiğimiz haftalarda OPEC’in kısıntıya gitme kararına rağmen petrol arzında sıkıntı yaşanmayacağını bildirdi. Irak ve Kuzey Kore gerginliği ise euro’yu dolar karşısında son üç yılın en üst seviyesine taşıdı. Euro 1.04 dolardan işlem gördü. 
     



 EKONOMİ 























</TEXT>
</DOC>
