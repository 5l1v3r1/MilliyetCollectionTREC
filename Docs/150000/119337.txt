<DOC>
<DOCNO> 119337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/17/spor/ysenay.html </URL>
<DATE> 2002/11/17/ </DATE>
<TIME>  </TIME>
<AUTHOR> ERDOĞAN ŞENAY  </AUTHOR>
<HEADLINE>
Arif’e tarif gerekmez 
</HEADLINE>
<TEXT>

     Son zamanların düşüşte olan Cim - Bom’u ile liglerde beş haftadır fırtına gibi esen Trabzonspor’un, Ali Sami Yen’deki puan kapışması pek de beklediğimiz kalite volümleriyle oynanmıyordu doğrusu... 
     Galatasaray’ın oturmamış kadrosu savunmadan çıkıp, orta alandaki hazırlık paslarını kurgularken hiç de çabuk ve hatasız olamıyordu. Gerek Trabzon’un presleri, gerekse lüzumsuz yan pasların getirdiği savurganlıklar son hareketlerde hep pahalıya patlıyordu Cim - Bom’un gol arayışlarında... Ancak Hasan Şaş’ın eski ve mükemmel günlerinden kalma bir geceyi yaşaması, müthiş sol kanat çıkışlarıyla oyunu süslemesi, izlenen yavan futbola zaman zaman olumlu ışıklar tutuyordu. 
     Trabzon çok erken attığı gol sonrası kapıldığı oyun heyecanını bir türlü kontrol altına alamıyor, onlar da sayısız pas hataları ve savunmanın maksatsız uzun toplarıyla oyunu Cim - Bom’lu ayaklara teslim ediyorlardı adeta... Fatih Tekke’nin futbolu boyundan çok da büyük bizce... Ama penaltı atarken yaptığı "ukalalık" futbolun doğasındaki emek anlayışıyla çok ters düşüyor. Mehmet Yılmaz, Gökdeniz ve Fatih Tekke zaman zaman da zıpkın gibi çıkışlar yaptılar Galatasaray defansının üstüne... Ancak üçünün de kulvar ve pozisyon değişimlerinde koordineli olamadıkları açıkça ortada... Trabzon’u kısa zamanda ayağa kaldıran Samet Aybaba kardeşimiz ileriki haftalarda bu hücum sıcaklığını da yarattığı zaman, Bordo - Mavililer’in gol bulma zorluklarına büyük kolaylıklar gelir zannederim... 
     
     İkinci yarı da ilkine benzer bir denge teraziliğinde akıp, gidiyordu zamanla birlikte... Galatasaray da, Trabzon da galibiyet golünü bulmak için biraz da şansa dayalı "git - gelölerle kullanıyorlardı oyundaki hücum pozisyonlarını... Tatlı sert oynanan, ancak katiyen kasıt taşımayan dün geceki mücadelenin çok da uzun anlatımına gerek yok bence... Arif’e tarif olmaz derler ya... Zaman zaman lüzumsuz ofsaytlara düşüp kalsa da, bazen çok gerilerden biraz da garip vuruşlarla gol şansını arayıp dursa da, Galatasaray’da Arif yine Arif işte... Dün gece Arif’in golüyle galibiyete taşınması, Hasan’ın yükselişe geçtiği izleniminin açıkça gözlenmesi Galatasaray galibiyetinin çok net belgeleriydi. 
     



 SPOR 

























</TEXT>
</DOC>
