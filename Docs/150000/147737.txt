<DOC>
<DOCNO> 147737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/05/son/soneko13.html </URL>
<DATE> 2003/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Uluslararası 9. Mermer ve Doğaltaş Fuarı... 
</HEADLINE>
<TEXT>

     Uluslararası 9. Mermer ve Doğaltaş Fuarı MARBLE 2003 kapsamında İzmir Mermerciler Derneği'nin düzenlediği Yusuf Türkmen ödülleri sahiplerini buldu. 
     Bu yıl 4. kez yapılan ödül töreninde konuşan İzmir Mermerciler Derneği Başkanı Kemal Kezer, 7 firmaya mesleğe katkılarından dolayı ''onur'' ödülü verildiğini bildirdi. Kezer, şunları kaydetti ''Dünyadaki savaş sıkıntısına rağmen fuarımız gayet iyi gidiyor. Bu yıl yan çadırlarla hizmet verdik. Binamız seneye yetiştiği taktirde iç ve dış katılımcıya daha iyi hizmet vereceğiz. 1986 yılında derneğimizi kuran Yusuf Türkmen'in anısına bu yarışmayı düzenliyoruz. Ödülleri 12 kişilik bir seçici kurul belirledi. Mermercilik sektörü makina sanayinde 5 ve 2 tane de yabancı katılımcı olmak üzere de 7 firmaya ödül vermenin gururunu yaşıyoruz.'' Mesleğe katkılarından dolayı Yusuf Türkmen Onur ödülü alan firmalar, Esmar A.Ş., Set Makina Ticaret Limited Şirketi, Demmer A.Ş., Eminoğlu, Tekmar, Dimmer ve Moschos olarak belirlendi. 
     Törene oda ve dernek yöneticilerinin yanı sıra İzmir Esnaf ve Sanatkarlar Odaları Birliği Başkanı Mehmet Ali Susam da katıldı. 
     





</TEXT>
</DOC>
