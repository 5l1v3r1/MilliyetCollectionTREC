<DOC>
<DOCNO> 127159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/27/siyaset/siy03.html </URL>
<DATE> 2002/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıslı ayağa kalktı 
</HEADLINE>
<TEXT>

KKTC’de binlerce kişi Denktaş’ı istifaya çağırdı. Cem Uzan, Prof. Soysal ve Baykal protesto edildi 
     MENDERES ÖZEL Lefkoşa 

     KKTC’de dün BM’nin çözüm için verdiği son tarih olan 28 Şubat’a kadar bir anlaşma yapılmasını sağlamak için düzenlenen mitinge katılan yaklaşık 30 bin kişi "Denktaş istifa", "Kıbrıs’ta barış engellenemez" diye slogan attı. Mitingde GP Genel Başkanı Cem Uzan ile Cumhurbaşkanı Rauf Denktaş’ın Danışmanı Prof. Dr. Mümtaz Soysal, Kıbrıs konusundaki açıklamaları nedeniyle suçlamalardan nasibini aldı. CHP Genel Başkanı Deniz Baykal da, Kıbrıs yaklaşımı nedeniyle "derin devletin son temsilcisi" diye tanımlanarak protesto edildi. 
     İnönü Meydanı’nda toplanan kalabalık, çözümsüzlüğün nedeni olarak Denktaş’ı gösterdi. Mitingde yapılan konuşmalarda, "Kıbrıs Türk halkının, BM Genel Sekreteri Kofi Annan planı temelinde bir çözüm ve AB üyeliği istediği" görüşü savunuldu. 
     Eski Devlet Bakanı ve Başbakan Yardımcısı, Toplumcu Kurtuluş Partisi TKP Lefkoşa Milletvekili Mustafa Akıncı da, "Denktaş’ın, izlediği politikayla Kıbrıs’ı kalıcı taksime götürdüğünü" öne sürdü. 
     Cumhuriyetçi Türk Partisi CTP Genel Sekreteri Ferdi Sabit Soyer de "Annan planına halkın sahip çıktığını" söyledi. 
     Mitingde, Annan planının zaman kaybedilmeden kabul edilmesini ve Denktaş’ın istifasını isteyen bir de bildiri yayımlandı. Bildiride "Denktaş’ın Kıbrıslı Türkleri temsil etmediğini tüm dünyaya duyururuz" ifadesi dikkat çekti. 
     Mitingden önce Milliyet’e açıklamalarda bulunan CTP Genel Başkanı Mehmet Ali Talat da, Annan planındaki son değişikliklerin Türk tarafının lehine olduğunu savunarak, şunları söyledi "Plan, iki toplumu uzlaşmaya zorluyor. Bu plana hemen imza atarım. Denktaş ise Kıbrıs sorununun çözülmemesi konusunda yeminli. 1963 - 74 arasında Türklere Rumlar saldırıyordu, şimdi de Denktaş saldırıyor. AB üyeliğiyle birlikte Kuzey tarafı da kalkınacak." 
     



 SİYASET 














</TEXT>
</DOC>
