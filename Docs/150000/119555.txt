<DOC>
<DOCNO> 119555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/18/son/sonspo05.html </URL>
<DATE> 2002/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ın dünkü maçında tarih tekerrür etti... 
</HEADLINE>
<TEXT>

     Mutlu Çelik'in yönettiği maçlarda Beşiktaş, ilginç tesadüflerle karşı karşıya kalıyor. 
     Siyah-beyazlıların geçen sezonun 7. haftasında oynadığı Kocaelispor maçını da yöneten Mutlu Çelik, dünkü maçta olduğu gibi karşılaşmanın ilk yarısında Beşiktaşlı futbolcuyu kırmızı kartla oyun dışı bırakmıştı. Altay maçının 38. dakikasında Tümer'e kırmızı kart gösteren Çelik, geçen sezonki Kocaelispor maçının 35. dakikasında da kaptan Tayfur'u soyunma odasına göndermişti. 
     Beşiktaş 10 kişi kaldığı bu 2 maçı da kazanırken, başka bir tesadüf de bu iki karşılaşmada siyah-beyazlıların kazandığı 2 penaltı atışından yararlanamaması oldu. Geçen sezonki Kocaelispor maçında Tümer, dünkü Altay maçında ise İlhan Mansız kazanılan penaltı atışlarını gole çeviremedi. 
     Öte yandan Beşiktaş, bu 2 karşılaşmayı da galip tamamlarken, Kocaelispor'u 4-2, Altay'ı ise 1-0 yendi. 
     
     TÜMER YİNE 38'DE KIRMIZI KART GÖRDÜ 
     Tümer ise Beşiktaş'ta bugüne dek ligde 2 kez kırmızı kartla tanışırken, bunları 38. dakikalar içinde gördü. 
     Beşiktaş'ta ilk kırmızı kartını geçen sezonun 14. haftasındaki Fenerbahçe maçında Zoran Mirkoviç ile tartıştığı için 38. dakikada gören Tümer, ikinci kırmızı kartını ise Altay'la dün yapılan karşılaşmada Fatih ile tartıştığı için aynı dakikada görmüş oldu. 
     Ayrıca Beşiktaş, Tümer'in kırmızı kart gördüğü bu iki maçı da kazandı. 
     





</TEXT>
</DOC>
