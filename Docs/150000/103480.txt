<DOC>
<DOCNO> 103480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/23/siyaset/siy13.html </URL>
<DATE> 2002/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
200 bin km. Rahşan Hanım’ı şaşırttı 
</HEADLINE>
<TEXT>

     GÜNSELİ ÖNAL Ankara 

     Seçim bölgesi Edirne’de 3.5 yılda tam 1196 tur yapan ve bütün köyleri gezen DSP’li Şadan Şimşek, Rahşan Ecevit’i şaşırttı. Rahşan Ecevit şaşkınlığını dile getirirken, "Şadan Bey, bu kadar yola nasıl benzin yetiştirdiniz. Maaşınız benzin parasına yetti mi " diye sordu. TBMM Başkanlık Divanı Üyesi olarak kırmızı plakalı makam aracı olan Şimşek, seçim bölgesini kendi özel aracıyla gezdi. Bugüne kadar 200 bin kilometre yol yapan Şimşek, üç araba eskitti. Son olarak Opel Vectra model bir araba kullanan Şimşek, 70 bin kilometre yol yaptığı bu otomobilini de sattı. Şimşek, bu otomobilinin satışından elde ettiği 18 milyar lirayı seçim çalışmalarında kullanacak. 
     Seçim bölgesini adaylık başvurularının sona ereceği 11 Eylül’den önce köy köy yeniden dolaşacak olan Şimşek, Edirnelilere, "Yeniden aday olmamı ister misiniz " diye soracak. Şimşek, hemşerilerinden vize alırsa aday olacak, aksi halde yeniden başvurmayacak. 
     



 SİYASET 





















</TEXT>
</DOC>
