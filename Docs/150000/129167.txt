<DOC>
<DOCNO> 129167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/07/ekonomi/eko02.html </URL>
<DATE> 2003/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
5 yılda nema mı ödenir 
</HEADLINE>
<TEXT>

AKP lideri Erdoğan, asgari ücretten sonra, nemaların ödeme planını da beğenmedi ve bakanlara beş yıllık ödeme planını değiştirmeleri talimatını verdi 
     ABDULLAH KARAKUŞ Ankara 

     Asgari ücreti az bularak üç ay içinde düzeltme isteyen AKP lideri Recep Tayyip Erdoğan, hükümetin nema ödeme planını da beğenmedi. Erdoğan, önceki günkü AKP Merkez Karar Yürütme Kurulu toplantısında, Devlet Bakanı Ali Babacan’ın da bulunduğu bakanlara "fırça" attı. Erdoğan, "Beş yılda nema mı ödenir Bu uygun değil. Bunu tekrar gözden geçirin. Halk bizden daha iyi uygulama bekliyor. Mutlaka düzeltilmesi gerekir" uyarısında bulundu. 
     
     Çay - simit örneği 
     Asgari ücretin yeniden gözden geçirilme isteğini de "çay ve simit" örneği vererek dile getiren Erdoğan, "Bu asgari ücret seçim meydanlarında verdiğimiz çay - simit hesabına uymuyor. Gerekeni yapın. Halkın bizden beklentisi bu değil" dedi. Erdoğan toplantıda ayrıca bakanlarına, akaryakıt fiyatlarının artmasıyla ilgili uyarılar da getirdi. Akaryakıt fiyatlarındaki artışın, dolardaki oynamadan değil, petrolün hammadde fiyatlarındaki artıştan kaynaklandığının halka iyi anlatılmasını isteyen Erdoğan, yoksulluğu önlemeye yönelik politikaların da hızlandırılması gerektiğini vurguladı. 
     
     Komisyon toplanabilir 
     Çalışma hayatıyla ilgili yasal düzenlemeleri ele almak üzere işçi ve işveren temsilcileriyle bir araya gelen Çalışma Bakanı Murat Başesgioğlu da Erdoğan’ın "asgari ücret yeniden düzenlenmeli" yönündeki açıklamasının sorulması üzerine şartlar zaruri hale getirirse Asgari Ücret Tespit Komisyonu’nun yeniden toplanabileceğini, asgari ücretin yeniden düzenlenebileceğini bildirdi. Asgari ücret, 26 Aralık’ta alınan kararla net 184.3 milyondan 223.7 milyon liraya çıkartılmıştı. 
     



 EKONOMİ 
















</TEXT>
</DOC>
