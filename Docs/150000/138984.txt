<DOC>
<DOCNO> 138984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/25/son/sonspo25.html </URL>
<DATE> 2003/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Tahincioğlu Organizasyonu iyi algılarsak, 200 bin seyirci getiririz 
</HEADLINE>
<TEXT>

     Türkiye Otomobil ve Motor Sporları Federasyonu TOMSFED Başkanı Mümtaz Tahincioğlu, ralli sporunun Türkiye'de istenilen düzeyde ilgi görmediğini belirterek, ''Türkiye bu organizasyonu iyi algılarsa, değil 10 bin, 200 bin seyirci getiririz'' dedi. 
     Antalya'da 27 Şubat Perşembe günü start alacak ve 18 özel etap üzerinden koşulacak olan Dünya Ralli Şampiyonası'nın 3. ayağı olan Türkiye Rallisi'nde hazırlıkların son aşamaya geldiğini belirten Tahincioğlu, şampiyona nedeniyle Kemer'e gelen yabancı sayısının 10 bin civarında olduğunu bildirdi. 
     Kemer Mirage Park Otel'de oluşturulan basın merkezinde A.A muhabirinin sorularını yanıtlayan Tahincioğlu, ralli sporunun sportif bir organizasyon olmasına rağmen, asıl hedefinin tanıtım olduğunu kaydetti. 
     Tahincioğlu, şunları söyledi 
     ''Ralli, ne kadar sportif bir olay da olsa, Türkiye'nin tanıtımına çok önemli bir katkı sağlayacaktır. 5 gün boyunca 186 ülke televizyonunda ülkemizin görüntüleri yayınlanacak. Bu, olağanüstü birşey. 4 ay gibi kısa bir sürede çok büyük yol katederek, bu şampiyonaya hazırlandık. Benim tahminim, sporcusu, organizasyon görevlisi, ekipler ve seyirciler olmak üzere yaklaşık 10 bin kişi Kemer'e geldi. Türkiye, bu organizasyonu iyi algılarsa, değil 10 bin, 200 bin seyirci getiririz.'' Türkiye'nin daha önce bu tür bir organizasyona ev sahipliği yapmadığını da belirten Tahincioğlu, ''Dünya Ralli Şampiyonası sadece 14 ülkede yapılmaktadır. Bu, bizim için büyük bir şans. Eğer bu organizasyonda kendimizi ispatlarsak, önümüzdeki yıllarda da bu şampiyonaya ev sahipliği yapabiliriz'' dedi. 
     Tahincioğlu, ralliye katılan pilotların birbirinden farklı özelliklere sahip olduğunu ve etapların büyük bir çekişme içerisinde geçeceğini de sözlerine ekledi. 
     





</TEXT>
</DOC>
