<DOC>
<DOCNO> 109688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/26/son/soneko02.html </URL>
<DATE> 2002/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Yoksulluk sınırı altındaki Amerikalıların sayısı arttı... 
</HEADLINE>
<TEXT>

     ABD'de yoksulluk sınırı altında yaşayanların sayısı geçen yıl dikkat çekecek biçimde arttı. 
     ABD'deki yoksulların sayısının, 1.3 milyon artarak 32.9 milyona ulaştığı bildirildi. Bu kategoride 6.8 milyon ailenin yer aldığı ifade edildi. 
     Aşırı derecede yoksul olanların sayısının 13.4 milyon kişi olduğu kaydedilirken, yoksulluk sınırı altındakilerin oranının yüzde 11.3'ten yüzde 11.7'ye çıktığı da belirtildi. 
     New York Times gazetesinin haberine göre, yoksulluğun artmasına paralel olarak, orta sınıf ailelerin gelirlerinde de 1991'deki ekonomik durgunluğun sona ermesinden bu yana ilk kez düşüş meydana geldi. 
     Bu duruma ''Amerikan ekonomisinde görülen güçsüzlük belirtilerinin'' yol açtığını kaydeden gazete, durgunluğun geniş halk kitlelerini etkilemeye başladığını yazdı. 
     Bu arada zenginle fakir arasındaki gelir dengesizliğinin artmakta olduğu bildiriliyor. 
     Amerika'da orta halli ailelerinin yıllık gelirleri 40-50 bin dolar arasında değişiyor. Ortalama gelirin ise 2001'de 934 dolar gerileyerek 42 bin 228 dolara indiği de haberde yer aldı. Yıllık geliri 18 bin 104 dolardan az olan 4 kişilik aileler ise yoksul sınıfına giriyor. 
     Öte yandan Amerikan Sayım Bürosunun tuttuğu istatistiklere göre, ABD'de nüfusun en zengin tabakasını oluşturan yüzde 20'lik kesim, ulusal gelirin yüzde 50'sini alıyor. Bu oran 1985'te yüzde 45'ti. Bu sınıfın yıllık geliri, ortalama olarak 260 bin 464 dolar. En yoksul yüzde 20'nin payına ise ulusal gelirin sadece yüzde 3.5'inin düştüğü kaydedildi. Bu oran da 1985 yılında yüzde 4'tü. 
     Yoksulların yüzde 40'ının, güney eyaletlerinde yaşadığı da belirlendi. 
     





</TEXT>
</DOC>
