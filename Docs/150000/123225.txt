<DOC>
<DOCNO> 123225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/08/ekonomi/eko06.html </URL>
<DATE> 2002/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İstinye Kopenhag hattı 
</HEADLINE>
<TEXT>

İstanbul Borsası 12 Aralık Kopenhag zirvesine kilitlendi. Zirvede, tarih için verilecek tarihe ilişkin süre kısa tutulursa endeksin yönünün hızla yukarı dönmesi bekleniyor. Ancak şartlı ve 2005 yılına atılacak bir randevu verilmesi durumunda satış gelebilir 
     Songül HATISARU sonhat hotmail.com 

     Borsada geleneksel yükselişin yaşandığı döneme girilirken, piyasa 12 Aralık’ta Kopenhag’da toplanacak AB zirvesine kilitlenmiş durumda. AB ile ilgili yaşanan ve seçimden sonra hızlanan süreç bu hafta netlik kazanacak. Piyasa AB ile ilgili olarak şu ana kadar yaşanan sürecin realize edileceği haftaya, sıkışık bir seyir izleyerek girdi. 
     İMKB 100 Endeksi sadece 2.5 gün açık kaldığı geçen hafta en düşük 13.018’i görürken, en yüksek 13.408’i gördü. Çarşamba gününü 13.287 puandan tamamlayan endeks, hafta başına göre 13.11 puan değer kaybetti. Piyasa bundan sonra AB zirvesinden çıkacak sonucu görmek isteyecek. Fransa Cumhurbaşkanı Jacgues Chirac ile Almanya Başbakanı Gerhard Schröder Türkiye ile tam üyelik müzakerelerine 1 Temmuz 2005’te başlanması konusunda görüş birliği içinde. Ancak bu plan, zirvede de benimsenirse iki yıl sonrasına verilen randevunun piyasaları tatmin etmeyeceği ortada. Ankara da, piyasalar da Türkiye’ye daha yakın, en geç 2004 yılı başında müzakere için şartsız randevu verilmesini istiyor. 
     
     Şartlı mı, şartsız mı 
     Piyasa seçim sonrasında oluşan havanın etkisiyle en kötü ihtimalle, müzakere tarihi için tarih’ alınmasını beklese de, Türkiye’ye verilecek tarihin süresi önemli ve kısa vadeli yönün saptanmasında etkili olacak. Piyasalar, tarih için tarih’ beklentisinden çok, verilecek kararın içeriğine ve süresine bakacak. Verilecek tarihin şartlı mı, şartsız mı olacağı da çok önemli. Bazı koşulların ileri sürülmesi durumunda, Bu şartları yerine getirin, o zaman bakalım mı, yoksa bunlar yerine getirildiğinde üyelikte otomatikman başlayacak mı ’ sorusunun cevabı izlenecek. 
     
     Irak risk unsuru 
     12 Aralık’a kadar çok şey değişebilir. 9 Aralık’tan sonraki üç gün borsa içinde adeta bir endeks oluşturacak. AB’ye üyelik müzakerelerinin başladığı bu hafta bir yandan da Irak gündemi ısıtıyor. Irak önümüzdeki pazar gününe kadar elindeki silahların listesini BM’ye sunacak. En iyimserler bile Irak’ın gerçekçi bir rapor vermesini beklemiyor. Dolayısıyla ABD’nin Irak’ı vurma ihtimaline artık sadece zamanlama açısından bakılıyor. Bu nedenle aslında AB süreciyle birlikte işleyen Kıbrıs ve Irak konusu da borsacıların ajandasındaki yerini koruyor. 
     
Hareket AB’nin tarihine bağlı      Ankara’nın sıkı pazarlıkla ve AB’nin kendi içinde yapacağı değerlendirmeyle Türkiye’ye verilecek müzakere tarihi öne alınabilirse, bunun borsada hızlı bir yukarı hareket getirmesi bekleniyor. Eğer 2003 yılı sonu veya en geç 2004 yılı başına koşulsuz bir tarih alınırsa, borsa gözünü 1 sent seviyesine dikecek. 
     Faizler ise hızlı gerilediği için bundan sonra yumuşak bir gevşeme beklenebilir. Ancak zirveden müzakere görüşmeleri için uzak bir tarih olan 2005 yılı çıkarsa bu durumda borsada satışların gelmesi kaçınılmaz. 
     Borsada 13,200, 13,000, 12,750 destek seviyesi. AB’yle ilgili beklentilerin önemli ölçüde fiyatlara yansımış olması nedeniyle aşağı doğru dalganın sınırlı kalması beklenebilir. 
     



 EKONOMİ 
















</TEXT>
</DOC>
