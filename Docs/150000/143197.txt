<DOC>
<DOCNO> 143197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/17/son/soneko17.html </URL>
<DATE> 2003/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Çevre Bakanı Tüzmen, Mısır'da 
</HEADLINE>
<TEXT>

     Çevre Bakanı Kürşad Tüzmen, Mısır ile Türkiye arasındaki ticaretin artırılması için, 1998'den beir görüşmeleri sürdürülen, ancak sonuçlandırılamayan Serbest Ticaret anlaşmasının imzalanması gerektiğini söyledi. 
     Mısır Ekonomi Bakanı Yusuf Butros Gali'nin daveti üzerine beraberindeki 100 kişilik işadamları heyetiyle birlikte dün Kahire'ye gelen Çevre Bakanı Tüzmen, sabah saatlerinde işadamlarına yönelik bilgilendirme toplantısına katıldı. 
     İşadamlarını bilgilendirme toplantısına Mısır'dan siyasi düzeyde katılım olmazken, Mısır İşadamları Derneği Başkanı Adel Gazanin, Mısır Ticaret Odaları Federasyonu temsilcisi A. Sattar Eshrah, Türkiye'nin Kahire Büyükelçisi Korkmaz Haktanır ile Ticaret Müşaviri Feridun Başer, DEİK Mısır İş Konseyi Başkanı Gökçen Odyak katıldılar. 
     Toplantıya, daha önce açıklanmasına karşılık, Mısır Ekonomi Bakanı Butros Gali katılamadı. Yetkililer, Irak krizindeki olağanüstü gelişmeler nedeniyle Mısır hükümetinin yoğun toplantılar yaptığını ve bu nedenle Gali'nin toplantıya katılamadığını belirttiler. 
     Diğer taraftan Çevre Bakanı Tüzmen'in, Yusuf Butros Gali ile birlikte Başbakan Atıf Ubeyd'i, öğleden sonra ziyarete gideceği kaydedildi. 
     Çevre Bakanı Tüzmen, toplantının açılışında yaptığı konuşmada, iki ülke arasındaki ticaret hacminin yetersizliğine işaret ederken, ''dinimiz, coğrafyamız aynı, tarihimiz aynı. Ancak ticarette bunun faydasını göremediğimiz ortada'' dedi. 
     İşadalarına Arapça olarak ''din, bahir, kader müşterek, ticara bi müşterek, gelin bunu birlikte burada halledelim'' diye seslenen Tüzmen, şöyle devam etti 
     ''Şimdiye kadar izlediğimiz yolu izlersek, bu iş bir yere varmaz. Klasik yöntemleri bırakıp ticareti artırmaya bakalım. Bunun yolu da, bu anlaşmanın imzalanmasından geçer. Üç tur görüşmeler yapılmış, sonuç alınamıyor. Sonuç alınamıyorsa, toplantı yapmanın anlamı yok.'' İşadamlarına, ''bu anlaşmayı istiyor musunuz, hazır mısınız'' diye soran Tüzmen, işadamlarının alkışları üzerine ''bu sesi duydular. Buna uygun hareket apacaklardır. Herkes üzerine düşeni yapmalı'' diye konuştu. 
     Tüzmen, STA konusundaki görüşmelerin Mayıs ayına çekilmesini istediklerini de vurguladı. 
     İki ülkede birbirini tamamlayacak çok fazla mal bulunduğunu, Türkiye'nin Mısır'dan gübre sektörünün ihtiyacı olan fosfatı alabileceğini anlatan Tüzmen, Mısır'ın Türk demir çelik ürünlerine açtığı damping soruşturması nedeniyle bu ürünlerin ihracatının sıfırlandığına dikkati çekti. 
     Mısır'da çok sayıda Türk şirketinin ciddi yatırım yaptığını, ancak marka tescili ve üretim izni konusunda sorunlar yaşandığını kaydeden Çevre Bakanı Tüzmen, daha fazla yatırım için bu sorunların çözümü gerektiğini anlattı. 
     Türk müteahhitlik sektörünün Mısır'daki bir çok alt ve üstyapı yatırımında görev üstlenebileceğine de işaret eden Tüzmen, İstanbul Atatürk Havalimanı'nı gerçekleştiren Tepe-Akfen grubunun, Kahire Havaalanı'nı yapmasını istediklerini söyledi. 
     Eximbank'ın yatırımları destekleme konusunda yeni bir program başlatacağını da anlatan Tüzmen, işadamlarına ''görüşmeleriniz bereketli olsun'' diye seslendi. 
     Tüzmen, konuşmasının ardından, Mısır hükümetinden yetkililerin katılmaması ve kritik bir dönemdeki bu ziyaretten olumlu sonuç bekleyip beklemediğini sorulması üzerine, şunları kaydetti 
     ''Biz bütün ziyaretlerimizi kritik dönemlerde yaptık. Biz bu ziyareti ya yapacaktık ya yapmayacaktık. En uygun zaman şimdi idi. Her zaman kritik dönemlerde ziyaret yaptık ve olumlu sonuçlar aldık. Ekonomi Bakanı Gali ise Mısır hükümetinin Irak krizi nedeniyle olağanüstü toplantıları yüzünden katılamadı. Ancak öğleden sonra Başbakan'a birlikte gideceğiz.'' Türk Mısır İş Konseyi Eş Başkanı Gökçen Odyak ta, gezinin zamanlamasına ilişkin soru üzerine, ülkelerarası ticaretin gelişmesinde, karşılıklı ilişkilerin çok önemli olduğunu vurgularken, şöyle devam etti 
     ''Ziyaret yararlı, ancak Irak krizinden kaynaklanan olağanüstü durum nedeniyle bizim bu kadar kuvvetli temsil edildiğimiz bir toplantıda, Mısır'dan üst düzey bir siyasi temsilci katılmadı. Gönlümüz katılmasını arzu ederdi. Bu tür organizasyon için, çok daha fazla zamana ihtiyaç var.'' Öte yandan Kahire Conrad Otel'de düzenlenen işadamlarını bilgilendirme toplantısına, gerek Türk gerekse Mısır tarafından kalabalık işadamları grubu katıldı. Ancak uzmanlar, gündemde savaş olmasaydı, bu katılımın çok daha yüksek seviyede olabileceğine dikkati çektiler. 
     





</TEXT>
</DOC>
