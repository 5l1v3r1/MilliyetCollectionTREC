<DOC>
<DOCNO> 128519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/03/son/soneko11.html </URL>
<DATE> 2003/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğalgaz hattı İtalya'ya kadar uzanacak... 
</HEADLINE>
<TEXT>

     Hazar bölgesi ile diğer kaynaklardan sağlanacak doğalgazın, Türkiye üzerinden Avrupa ülkelerine taşınması yaklaşımı hayata geçiriliyor. 
     Bu çerçevede, Türkiye ile Yunanistan arasında kurulması öngörülen doğalgaz boru hattının, İtalya'ya kadar uzatılması planlanıyor. 
     Hattın İtalya'ya kadar uzatılması konusunda etüd çalışmalarının başlatılmasına ilişkin proje, BOTAŞ Genel Müdürlüğü ile İtalyan gaz şirketi arasında imzalanan mutakabat zaptı çerçevesinde yürütülecek. 
     Yapılan anlaşma çerçevesinde, etüd çalımalarının olumlu sonuçlanması halinde, Türkiye ile Yunanistan arasında ileriki yıllarda hizmete alınacak boru hattı, İtalya'ya kadar uzatılacak. Projenin kesin maliyeti yapılacak fizibilite çalışmaları sonrasında netlik kazanacak. 
     
     TÜRKİYE-YUNANİSTAN HATTI 
     Bu arada Türkiye-Yunanistan'ın kendi ülke topraklarını kapsayan hat için yaptıkları fizibilite çalışmalarının da tamamlandığı öğrenildi. 
     Yaklaşık 300 milyon dolara malolması beklenen proje çerçevesinde, protokolün imzalanmasının ardından, bir yıl süreyle boru hattı güzergahı için kesin proje maliyetinin belirlenmesine yönelik temel ve detay mühendislik çalışmaları yapılacak. 
     Toplam 285 kilometre uzunluğundaki hattın, 200 kilometrelik kısmı Türkiye, geri kalan 85 kilometrelik kısmı da Yunanistan sınırları içinde yer alacak. 
     Bursa Karacabey'den başlayan hat, Çanakkale boğazını geçerek İpsala'da Yunanistan sınırına ulaşacak. Hattın tamamlanmasının ardından, 2005 yılından itibaren Yunanistan'a doğalgaz verilecek. İlk etapta Yunanistan'a 500 milyon metreküp doğalgaz taşınması öngörülüyor. 
     





</TEXT>
</DOC>
