<DOC>
<DOCNO> 127668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/30/ekonomi/eko01.html </URL>
<DATE> 2002/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Ulusal bankalarla yabancılar bir değil 
</HEADLINE>
<TEXT>

Yabancı bankaların, küresel çıkarlarını ön planda tuttuğunu söyleyen Denizbank Genel Müdürü Ateş, "Risk gördükleri an giderler, çünkü o ülkeye ne olacağı dertleri değil" dedi 
     KADİFE ŞAHİN 
FİNANS SOHBETLERİ 

     Finansal kurumlarda ulusallığın çok önemli olduğuna dikkat çeken Denizbank Genel Müdürü Hakan Ateş, "Yabancı bankalar küresel çıkarlarını ön planda tuttukları için siz onlar için sadece küresel bir noktasınız" dedi. 
     Hiçbir zaman yabancı kurumlara karşı olmadığını belirten Ateş, "Ama ulusal bankalar da mutlaka olmalı. Nasıl Almanların Bundesbank’ı bazı birleşmelere karşı çıkıyorsa biz de ulusal bankacılığımızı korumalıyız" dedi. 
     
     Dertleri değil’ 
     Finans sektörünün krizde de görüldüğü gibi çok duyarlı bir sektör olduğunu ve en ufak problemde reel sektörü de çok ciddi etkilediğini ifade eden Ateş, şöyle konuştu 
     "Kaynakların akılcı dağılımına aracılık ederken ulusal tercihlerinizi ancak ulusal bankalarımız ile daha rahat ortaya koyabilirsiniz. Bu Türkiye’de yeterince anlaşılamadı. Ben bu ülkenin riskini fazla buluyorum’ deyip Latin Amerika ülkelerinden çıkan Kanada, Amerika bankalarını gördünüz. Borcunu harcını bırakıp çıkıyor. Niye, çünkü adamın derdi değil." 
     
     Biz ülkemizle özdeşleştik’ 
     En güçlü ekonomilerin bile ulusal yatırımcılarını koruduğunu ifade eden Ateş, "Ulusal bir takım yatırımlarını koruyorlar. Bu Türkiye’de yeterince anlaşılamadı, buna üzülüyorum. Olsa da bir olmasa da bir kabilinden düşünülüyor. Halbu ki hiçbir zaman yabancı bir banka sizin lokal çıkarlarınızı ön planda tutmaz. Siz onun küresel çıkarları içinde bir noktasınız" dedi. 
     Mali ve reel ulusal kurumların kendi ülkelerinin riskleri ile bütünleşip özdeşleştiğini kaydeden Ateş, şunları söyledi 
     Ben bu ülkenin riskini fazla buluyorum’ deyip Arjantin ve Endonezya’dan çıkan Kanada, Amerika bankalarını gördük. Hemen gidiyorlar çünkü o ülkelere ne olduğu onların derdi değil. Oysa biz eğer bu ülke vatandaşıysak Türkiye ile birlikte var oluruz. Allah korusun ülkeye bir şey olursa bize de olacağını biliriz. Dolayısıyla da meselelere o perspektif ile bakarız." 
     
Irak fiyatları yükseltir’      Irak sorununun 1991’deki Körfez Savaşı’ndan bu yana gündemde olduğunu hatırlatan Ateş, piyasadaki son hareketlerin bir reaksiyon olduğunu söyledi. Savaşın çıkması halinde tedirginliğin biraz daha artması ile fiyatların yükseleceğini belirten Ateş, daha sonra durulma beklediğini kaydetti. Ateş, durulmadan sonra eurobond ve TL cinsinden tahvil, bono veya hisse senedi gibi bazı yatırım araçlarında fiyatların ilerisi için cazip hale gelebileceğini söyledi. Ateş, savaşın kısa sürmesi halinde 2003’ü belli ölçüde etkileyebileceğini ancak daha sonraki dönemi çok etkilemeyeceğini belirtti. 
     
Bir kuruyemişçide beş makine var’      Küçük bir kuruyemişçide bile beş tane POS makinesinin yan yana görülebileceğini bildiren Ateş, yurtdışında bankaların ortak kullanıma geçtiği POS ve ATM gibi hizmetlerde Türk bankalarının biraraya gelmekten kaçındığını söyledi. Geçtiğimiz hafta Bonus kartın Denizbank şubelerinde satılması konusunda Garanti Bankası ile anlaşma imzalayan Ateş, sektörde bu yeni anlayışın yaygınlaşmasının yararlı olacağını bildirdi. 
     Bunun akılcı rekabetin bir örneği olduğunu belirten Ateş, bankaların POS ve ATM’lerde ortak kullanıma geçmesi için Bankalar Birliği bünyesinde çeşitli komitelerin çalıştığını söyledi. Ateş, buna karşın sektörde bu hizmetlerde avantaj elde etmiş büyük bankaların çok istekli olmadığını bildirdi. 
     
2003’te büyümeye devam edeceğiz’      Denizbank’ın kriz süresince doğan fırsatlardan yararlandığını belirten Ateş, bu sözü kullanmayı arzu etmemesine karşın kriz olunca herkesin kendi başının çaresine bakmak zorunda olduğunu belirtti. Ateş, büyüme stratejisi uygulayan Denizbank’ın şube sayısının 170’e, özvarlığının 232 milyon dolara ve aktif büyüklüğünün de konsolide bazda 2.3 milyar dolara çıktığını bildirdi. 
     Zorlu Grubu’nun 2003’te de finansdaki büyümesini devam ettireceğini ifade eden Ateş, ekonomik büyümeye paralel bir artış sağlayacaklarını söyledi. Denizbank’ın Anadolu Kredi Kartları, Es Viyana ve Deniz Yatırım’ın dışında leasing ve factoringde de şirketleri olduğunu belirten Ateş, Deniz Yatırım’ın 126 aracı kurum arasında Türkiye ikincisi olduğunu kaydetti. 
     



 EKONOMİ 
















</TEXT>
</DOC>
