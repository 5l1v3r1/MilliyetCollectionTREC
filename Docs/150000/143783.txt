<DOC>
<DOCNO> 143783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/20/spor/spo02.html </URL>
<DATE> 2003/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
RUHU TAŞIYIN 
</HEADLINE>
<TEXT>

Soluğu Samandıra’da alan Başkan Aziz Yıldırım, futbolcularına nasihat verdi, "Bütün Fenerbahçeliler üzgün, bunun sorumlusu sizsiniz. Formanıza artık layık olun" dedi 
     YUSUF KOBAL 

     Sürpriz ziyaret 
     UZUN süredir Samandıra’ya gitmeyen Fenerbahçe Başkanı Aziz Yıldırım dün tesislerdeydi. Bir süre antrenmanı sessizce izleyen Başkan Yıldırım, daha sonra yemekte Sarı - Lacivertli futbolcuların yanına oturdu. Yaptığının bir sohbet toplantısı olduğunu söyleyen Aziz Yıldırım’ın, yarım saate yakın konuştuğu ve takımın aldığı sonuçlara üzüldüğünü dile getirdiği açıklandı. 
     
     Ayrıcalıklısınız’ 
     FENERBAHÇE Başkanı’nın, oyuncularından Fenerbahçe ruhunu taşımalarını istediği öğrenildi. Yıldırım’ın, "Fenerbahçe forması için oynayın. Herşey size bağlı, bunu unutmayın. Fenerbahçeli olmak, o formayı taşımak bir ayrıcalıktır. Bunun her türlü avantajından yararlanıyorsunuz. Bu forma size çok şey kazandırıyor. Aldığınızın hakkını vermek zorundasınız" dediği iddia edildi. 
     
     Çetin’e destek 
     OĞUZ Çetin’in görevinin başında olduğunu da hatırlatan Yıldırım, kenetlenmelerinin gerektiğini de vurguladı. Yıldırım sözlerini şöyle sürdürdü "Uzun süre, bu işi Oğuz hoca yürütecek. O nedenle ona sarılın, yardımcı olun. Oğuz hoca bize rapor verir, biz de gerekeni yaparız. Cezayı da, ödülü de, transferi de Oğuz hoca belirleyecek, bilesiniz. Ayağınızı denk alın." 
     
     Saran da katıldı 
     SADETTİN Saran’ın da katıldığı toplantının sonlarında, Yıldırım’ın kadro dışı bırakılan futbolcular hakkında da konuştuğu öğrenildi. Fenerbahçe Başkanı’nın, "Sanmayın ki, kadro dışı bırakılan arkadaşlarınız tek suçludur. Sizler de başarısızlıkta pay sahibisiniz. Oğuz hocanın vereceği bilgilere göre kaderiniz belli olacak" ifadelerini kullandığı bildirildi. 
     
Operasyona devam      On birde değişim 
     FENERBAHÇE’DE şimdi de saha içi operasyonu gündeme geldi. Teknik Direktör Oğuz Çetin’in Altay maçında Fatih Akyel ve Vladimir’i kulübeye çekip, Ali Güneş, Mustafa Doğan, Erhan, Rebrov ve Serhat’a forma şansı tanıyacağı bildirildi. Çetin dünkü çalışmada as takımı Rüştü, Ali Güneş, Mustafa, Mirkoviç, Erhan, Hakan, Kemal, Ceyhun, Rebrov, Serhat ve Tuncay’dan oluşturdu. 
     
     Fatih moralsiz 
     SAMANDIRA’DA tek antrenmanla hazırlıklarını sürdüren Fenerbahçe’de, yedeğe çekileceği iddia edilen Fatih Akyel’in moralsiz olduğu gözlendi. Tecrübeli futbolcu çalışma sırasında bileğinden sakatlandı. Öte yandan kaptanlıkları alınan Mustafa ve Johnson’un sezon sonunda ayrılmak istediği bildirildi. Sözleşmesi devam eden Johnson’un yönetimle görüşeceği öğrenildi. 
     
WASHİNGTON ipleri kopardı      KALBİNDEKİ rahatsızlık nedeniyle futbol sahalarından uzak kalan golcü Washington, Brezilya’nın Estadou Ajansı’na ilginç açıklamalar yaptı. Sambacı, Las Palmas ile büyük ölçüde anlaştığını dile getirip, "Fenerbahçe’den uzaklaşmam için bonservisimi ücretsiz vermeyi önerdiler. Bunu anlamakta güçlük çekiyorum. Son derece sağlıklıyım. Yakında Washington’u görecekler" dedi. 
     



 SPOR 


























</TEXT>
</DOC>
