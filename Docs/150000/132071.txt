<DOC>
<DOCNO> 132071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/21/ekonomi/eko02.html </URL>
<DATE> 2003/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Taban baskı yapıyor ama programı delmek istemiyoruz’ 
</HEADLINE>
<TEXT>

TÜSİAD ile görüşen AKP yönetimi taban baskısı’ ile program’ arasında çözüm aradıklarını söyledi 
     AKP yönetiminin, Türk Sanayicileri ve İşadamları Derneği TÜSİAD temsilcilerine, Bize oy veren kesimlerin baskısı altındayız, programı delmeden çözüm arıyoruz’ dedikleri öğrenildi. 
     TÜSİAD Başkanı Tuncay Özilhan’ın, özellikle Irak politikası ve piyasaların güvenindeki aşınma konusunda hükümete yönelttiği eleştirilerden sonra, AKP lideri Erdoğan’ın parti yönetimine TÜSİAD’la görüşün’ talimatı vermişti. Bu talimat doğrultusunda dün taraflar Divan Otel’de bir araya geldi. 
     
     Çözüm arıyoruz’ 
     Toplantıda, özellikle hükümete olan güvendeki aşınmanın nedenleri üzerinde duruldu. TÜSİAD yetkilileri, faiz dışı fazla, mali disiplin gibi programın temel konularından bugün verilecek tavizlerin ileride büyük sorunlara yol açacağı görüşünü dile getirdiler. AKP yetkililerinin bu görüşlere karşılık şöyle konuştuğu belirtildi "Bu konularda farklı düşünmüyoruz. Partiye oy veren kesimlerin baskıları altında kalıyoruz. Bunlara programı delmeden çözüm arıyoruz." 
     
     İhalede geri adım 
     TÜSİAD temsilcileri, AKP’nin İhale Kanunu ile ilgili ilk görüşlerinde bazı değişiklikler izlendiğini söylediler. TÜSİAD Yönetim Kurulu Üyesi Yavuz Canevi, Başkan Tuncay Özilhan’ın "Zaman zaman düşüncelerimizi aktaracağız, yanlış anlaşılmasın. Kişisel veya partisel alınganlığın gereği yok" dediğini aktardı. 
     Toplantıya, AKP’yi temsilen Genel Başkan yardımcıları Nazım Ekren, Şaban Dişli, Reha Denemeç ile Bülent Gedikli katıldı. TÜSİAD’dan ise Başkan Tuncay Özilhan’ın yanı sıra yöneticiler Zekeriya Yıldırım, Oktay Varlıer, Şadi Gücüm, Mehmet Ali Babaoğlu, Genel Sekreter Haluk Tükel ile TÜSİAD üyesi ve Koç Holding CEO’su Bülend Özaydınlı katıldı. Toplantıda, diyaloğun sürdürülmesinde fikir birliğine de varıldı. 
     



 EKONOMİ 



















</TEXT>
</DOC>
