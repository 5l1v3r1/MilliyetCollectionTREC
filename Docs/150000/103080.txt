<DOC>
<DOCNO> 103080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/21/spor/spo20.html </URL>
<DATE> 2002/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Kocaelispor sert çıktı      KOCAELİSPOR, Futbol Federasyonu ve Merkez Hakem Komitesi’ne MHK yazılı başvuruda bulunarak, Beşiktaş maçının hakemi Ünsal Çimen’in bir yıl süreyle dinlendirilmesini istedi. Açıklamada, "17 Ağustos depreminin 3. yılında, şiddeti ve büyüklüğü ile bir depreme daha neden olan Ünsal Çimen’in, bir yıl süreyle dinlendirilmesinin kendisine de yararlı olacağını düşünüyoruz" denildi. 
     
Hakan Şükür’e B.Rovers kancası      İTALYAN Corriere dello Sport gazetesi kulüp arayan Hakan Şükür’e, Tugay ve Hakan Ünsal’ın da forma giydiği Blackburn Rovers takımından öneri geldiğini iddia etti. Gazete, 31 yaşındaki Hakan Şükür ile Blackburn Rovers arasındaki görüşmelerin olumlu sonuçlanabileceğini savundu. 
     
Özel gece      AVRUPA Şampiyonası grup elemelerine hazırlık yapan milli takımlar, bugün 23 özel karşılaşmada ter dökecek. Türkiye’nin grupta 7 Eylül’de karşılaşacağı Slovakya’nın, Çek Cumhuriyeti ile oynayacağı hazırlık karşılaşmasını milli takım antrenörü Ünal Karaman da izleyecek. Diğer rakiplerden Makedonya, Üsküp’te Malta’yı ağırlayacak. Liechtenstein ise Faroe Adaları’yla karşılaşacak. 
     
Süreyya Ayhan Karaman’da      AVRUPA Şampiyonu milli atlet Süreyya Ayhan, Karaman İl Jandarma Komutanlığı’nı ziyaret ederek askerlerle hatıra fotoğrafı çektirdi. Ayhan, şampiyona öncesi hazırlandığı Karaman’da, valilik ve belediye başta olmak üzere çeşitli kuruluşlara nezaket ziyaretlerinde bulundu. Karaman’da sabahları Hakkı Keke Ormanı’ndaki koşu pistinde antrenman yapan Ayhan, öğleden sonraları ise kendi adını taşıyan Süreyya Ayhan Sentetik Atletizm Pisti’nde çalışmalarını sürdürüyor. 
     
Bursa Okan’la anlaşamadı      BURSASPOR Yönetimi yıl sonunda sona erecek sözleşmesini uzatmak için görüştüğü golcü futbolcu Okan Yılmaz ile anlaşmaya varamadı. Asbaşkan Körüstan, "Okan ve menajeri, sözleşmenin yenilenmesi konusunu ocak ayında görüşmek istediler" dedi. Bu arada Yeşil - Beyazlılar orta sahada oynayan Gineli 21 yaşındaki Ebubekir Kamara’yı denemek amacıyla Bursa’ya getirdi. 
     
Yaş geçmiş, iş bitmemiş      DÜNYA 11. Veteranlar Serbest Güreş Şampiyonası’nda, 69 kiloda İsmail Kosukoğlu altın madalya kazandı. Güreş Federasyonu’ndan yapılan açıklamada, İran’ın başkenti Tahran’da 17-18 Ağustos tarihlerinde gerçekleştirilen şampiyonada, 74 kiloda Suphi Soğancı da bronz madalya elde etti. 51 yaşındaki Kosukoğlu Bayan Milli Güreş Takımı’nın da antrenörlüğünü yapıyor., 
     
Ilie, Ankaragücü yolunda      ANKARAGÜCÜ, İspanya’nın Valencia takımında forma giyen Galatasaray’ın eski futbolcusu Adrian Ilie ile prensip anlaşmasına vardı. Sarı - Lacivertli ekibin teknik direktörü Stoichita ile geçtiğimiz cumartesi günü bir görüşme yapan tecrübeli futbolcunun bonservisinin elinde olduğu, yıllık olarak da 900 bin dolar istediği kaydedildi. 
     
İtalya’da lig ertelendi      İTALYA’DA naklen yayınlar konusunda yaşanan kriz nedeniyle ligin başlangıç tarihi iki hafta ertelendi. İtalya Lig Birliği’nde dün yapılan oylamada, ligin ertelenmesi yolunda karar çıktığı ve 1 Eylül’de başlaması gereken maçların 15 Eylül’de start alacağı açıklandı. Gelecek sezon için birinci ligde halen sekiz kulübün TV yayınları konusunda yayıncılarla anlaşma sağlayamadığı bildirildi. 
     
Spor-Toto’dan uyarı      SÜPER - toto ve skortoto’nun 3. hafta kuponlarında yer alan, ancak Futbol Federasyonu tarafından ertelenen Gaziantepspor - Fenerbahçe maçı değerlendirme dışında bırakıldı. 
     



 SPOR 



























</TEXT>
</DOC>
