<DOC>
<DOCNO> 115130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/25/son/sontur24.html </URL>
<DATE> 2002/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Brüksel zirvesinden tarih yok umut var 
</HEADLINE>
<TEXT>

     AB Brüksel zirvesi sonunda, Dönem Başkanı Danimarka tarafından açıklanacak sonuç bildirisinin taslağında, "Türkiye ile tam üyelik müzakerelerinin başlaması perspektifinin yakınlaştığı" belirtildi. Taslakta, Türkiye'nin AB'ye katılımında atılacak adımlara ilişkin kararların, Kopenhag zirvesinde alınacağı ifade ediliyor. 
     Bildiri taslağının Türkiye paragrafında şu ifadeler bulunuyor 
     "AB Komisyonu'nun ilerleme raporunda belirtildiği gibi Türkiye, Kopenhag siyasi kriterlerini yerine getirmek için önemli önlemler almış, ekonomik kriterler ve AB müktesebatına uyum alanında da ilerlemeler kaydetmiştir. Böylece, Türkiye ile tam üyelik müzakerelerinin başlaması perspektifi yakınlaşmış bulunuyor. 
     AB, Türkiye'yi, başladığı reform sürecini sürdürmek, bunların uygulaması için yeni somut önlemler almak yönünde cesaretlendirmektedir. Bu, diğer aday ülkelere uygulanan kriterler çerçevesinde, Türkiye'nin AB'ye katılımına doğru ilerleme sağlayacaktır. 
     AB Konseyi, Kopenhag zirvesinde Türkiye'nin adaylığının bir ileri aşamasına ilişkin karar alınabilmesini sağlayacak verileri zamanında ve AB Komisyonu'nun ilerleme raporu ile Helsinki, Laeken ve Sevilla zirvelerinin sonuçlarını temel alarak hazırlamaya davet edilmektedir." 
     
     KIBRIS'TA TARAFLARA UZLAŞMA ÇAĞRISI 
     Taslakta, Kıbrıs konusunda ise şu ifadeler yer buluyor 
     "AB, Kıbrıs'ın toplu bir çözüm çerçevesinde birleşmiş bir devlet olarak katılımını tercih ettiğini hatırlatmaktadır. Kıbrıslı Rum ve Türk toplumlarının sorumlularını bu fırsatı yakalamaya, bu yıl sonuna kadar, müzakerelerin tamamlanmasından önce bir uzlaşmaya varmaya çağırıyoruz. AB, BM Genel Sekreteri'nin, Güvenlik Konseyi kararları doğrultusunda çözüm çabalarına tam destek vermektedir. Bir uzlaşmanın koşulları, tam üyelik antlaşması kapsamına sokulacaktır. Uzlaşma olmaması halinde, Kopenhag zirvesinde alınacak kararlar, 1999 Helsinki zirvesi sonuçları temel alınarak verilecektir." Belgenin ekinde, KKTC için, "rötarı kapatması amacıyla", 2004'te 39 milyon euro, 2005'te 67 milyon euro, 2006'da 100 milyon euro kredi desteği öngörüldüğü belirtiliyor. 
     Bulgaristan ve Romanya konusunda yol haritası ve tarih belirleme konularının Kopenhag'da ele alınacağı da belgede ifade ediliyor. 
     
     GENİŞLEME VE BÜTÇE- 
     Bildiri taslağının, AB'nin genişlemesine ayrılan ilk bölümünde de, ''1993 yılında, Kopenhag'da, Avrupa kıtasındaki bölünmeleri aşmak amacıyla başlatılan genişleme sürecinin meyvelerini vermeye başladığı'' belirtilerek, üye ve aday ülkelerin ileri görüş yetenekleri ve çabaları sayesinde, AB tarihinin en büyük genişlemesi hedefine ulaşılmakta olduğu belirtiliyor. 
     İrlanda referandumunun olumlu sonucundan duyulan memnuniyetin yansıtıldığı metinde, bu sayede, Nice Anlaşması'nın gelecek yıl başında yürürlüğe gireceği ifade ediliyor. 
     Bu koşullarda, AB Konseyi'nin, ilk genişleme dalgasına giren ülkelerle tam üyelik müzakerelerinin Kopenhag zirvesinden önce tamamlanması için gerekli kararların alındığı belirtilen sonuç bildirisinde, diğer adayların katılım sürecinin yönlendirilmesine ilişkin tavırların da belirlendiği kaydediliyor. 
     Kıbrıs Rum kesimi, Estonya, Macaristan, Letonya, Litvanya, Malta, Polonya, Slovakya, Çek Cumhuriyeti ve Slovenya'nın, "2004 başından itibaren" AB'ye katılmak için kriterleri yerine getirdikleri konusunda AB komisyonu'nun görüşüne katıldıklarını belirten liderler, bu ülkelerin katılım antlaşmalarının, Nisan 2003'te, Atina'da imzalanması iradelerini beyan ediyorlar. 
     Bildiri taslağının devamında, finans ve bütçe konularına değiniliyor ve 2004-2006 dönemi için, yeni katılımcılara destek amacıyla öngörülen bütçenin aşılmaması gereği üzerinde duruluyor. 
     AB harcamalarının bütçe disiplinine saygılı kalması istenen bildiride, Ortak Tarım Politikası PAC çerçevesinde yapılacak yardımların yıllara göre oranları belirleniyor. 
     Bu dönemde yeni üyelere uyum ve yapısal fon yardım toplamının 23 milyar euro olarak belirlendiği ifade edilen belgede, 2004-2006 döneminde, yeni katılan ülkelerin AB giderlerinin, AB'den gelirlerini aşmamasına özen gösterileceği mesajı veriliyor. 
     Söz konusu taslak, bu akşam, AB liderlerinin onayından ve olası bazı değişiklik ve eklemelerden sonra resmiyet kazanacak. 
     





</TEXT>
</DOC>
