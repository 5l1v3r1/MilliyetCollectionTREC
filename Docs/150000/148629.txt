<DOC>
<DOCNO> 148629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/09/son/sonspo05.html </URL>
<DATE> 2003/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Seyircisiz maç Bursaspor'a kabus, rakiplere piyango 
</HEADLINE>
<TEXT>

     Bursaspor, rakiplerinin cezası nedeniyle birçok takım için ''piyango'' olarak nitelendirilen seyircisiz ya da tarafsız sahada yapılan maçlardan hep boynu bükük ayrılıyor. 
     Küfür ya da sahaya yabancı madde atılması olaylarına karşı sert önlemler alan Futbol Federasyonu, birçok takıma seyircisiz oynama ve saha kapatma gibi cezalar verirken Bursaspor, şans eseri bu takımların çoğunun cezalı maçlarını oynadıkları takım oldu. 
     Kendisi de Trabzonspor ile yapılan maçta aldığı ceza nedeniyle 10. haftada Gaziantepspor ile seyircisiz maç yapan Bursaspor, mutlak 3 puan parolasıyla çıktığı ve 1-0 yenik duruma düştüğü bu önemli maçta 1 puanı güçlükle alabildi. 
     Ligde bir türlü istediği olumlu grafiği yakayamayan Bursaspor'un, çıkış olarak gördüğü, puan ve puanlar çıkarmayı düşündüğü 13. haftadaki Fenerbahçe maçı da kabus oldu. Rakibinin cezası nedeniyle bu zorlu karşılaşmanın başkentte yapılmasını avantaj olarak değerlendiren ''yeşil timsahlar'', 90 dakika sonunda sahadan 7-1 gibi tarihinin en farklı skorlu yenilgisiyle ayrıldı. 
     Bir türlü toparlanamayan, teknik direktör değişikliğine gidip, ara transferde kadrosunu güçlendiren yeşil-beyazlı takım, Trabzonspor maçını da Hüseyin Avni Aker yerine, Samsun 19 Mayıs Stadı'nda yaptı. Bu zorlu karşılaşmadan da 3-0'lık farklı bir skorla yenilen Bursaspor, yine umduğunu bulamadı. 
     Rakip takımların cezaları nedeniyle başka kentlerde yapılan 2 maçta kalesinde toplam 10 gören Bursaspor, ilginç tesadüf sonucu, ilk yarıda kendi sahasında seyircisiz oynadığı Gaziantepspor ile bu kez rakibinin cezası nedeniyle Mersin'de karşılaşacak. 
     





</TEXT>
</DOC>
