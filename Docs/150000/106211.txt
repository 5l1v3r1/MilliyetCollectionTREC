<DOC>
<DOCNO> 106211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/07/spor/spo01.html </URL>
<DATE> 2002/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Demirören'e tokat 
</HEADLINE>
<TEXT>

Beşiktaş yöneticisi Yıldırım Demirören hakkında tazminat davası açan hakem Metin Tokat, şimdi de Futbol Federasyonu’na başvurarak Siyah-Beyazlı yöneticinin ceza almasını istedi 
     CEMAL ERSEN 

     Bir ilke imza attı 
     BURSASPOR - Beşiktaş maçından sonra yaptığı açıklamalar nedeniyle Yıldırım Demirören hakkında tazminat davası açan hakem Metin Tokat, bir ilke imza atarak Futbol Federasyonu’na da başvurdu, Siyah - Beyazlı yöneticinin ceza almasını talep etti. Demirören’in görsel ve yazılı medya yoluyla kendisine hakaret ettiğini belirten Tokat, federasyonun disiplin hükümlerini uygulayarak ceza vermesi gerektiğini ifade etti. 
     
     PFDK’ya sevkedildi 
     TOKAT’IN başvurusunu değerlendiren Hukuk Kurulu, RTÜK’ten söz konusu açıklamaların görüntülerini istedi, yazılı basında yer alan haberleri inceledi. Demirören’in, Metin Tokat hakkında sarf ettiği sözleri "hakaret fiili" olarak değerlendiren Kurul, Beşiktaşlı yöneticiyi ceza istemiyle PFDK’ya sevk etti. Disiplin talimatının 24. maddesine göre Demirören’e 15 gün hak mahrumiyeti cezası verileceği öğrenildi. 
     
İlhan’dan top başı      DİZİNDEKİ sakatlık nedeniyle Almanya’da tedavi olan Beşiktaş’ın golcü futbolcusu İlhan Mansız topla çalışmalara dün başladı. Doktorlar, yıldız oyuncunun hızla düzeldiğini açıkladılar. İlhan’ın bir süre daha Almanya’da kalacağı, önümüzdeki hafta İstanbul’a döneceği belirtildi. Bu arada Menajer Sinan Engin, yıldız oyuncu ile Türkiye’ye geldiğinde iki yıllık sözleşme yenileyeceklerini açıkladı. 
     İLHAN ile her konuda anlaşmaya vardıklarını söyleyen Engin, sözleşmenin bir yılının opsiyonlu olacağını kaydetti. İtalyan Parma, Alman Leverkusen ve İngiliz Fulham kulüpleri ile Suudi Arabistan’ın El Halil takımları yıldız oyuncuya sezon başında talip olmuş, ancak yönetim 13 milyon dolarlık baş döndürücü teklife rağmen 100. yılda şampiyonluk için tüm önerileri geri çevirmişti. 
     
Bükreş sınavı      LİGE verilen arayı en iyi şekilde değerlendirmek isteyen Beşiktaş, bugün Romanya’da National Bükreş ile özel bir maç oynayacak. Karşılaşma saat 17.00’de başlayacak. Siyah - Beyazlılar maç sonrası Romanya’da kalacak ve yarın sabah Bükreş’te antrenman yaptıktan sonra akşam saatlerinde İstanbul’a dönecek. 
     



 SPOR 




























</TEXT>
</DOC>
