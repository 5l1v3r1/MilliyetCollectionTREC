<DOC>
<DOCNO> 103343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/22/son/sondun19.html </URL>
<DATE> 2002/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
"Batı Şeria ve Gazze felaket durumda" 
</HEADLINE>
<TEXT>

     BM, "Batı Şeria ve Gazze'de durumun insani açıdan bir felaket olduğu ve Filistinlilerin durumunu düzeltme konusunda ilerleme sağlanmadığı takdirde bölgede yaşayan milyonlarca insanın kısa sürede çok daha kötü duruma düşecekleri" uyarısında bulundu. 
     BM Genel Sekreteri Kofi Annan'ın Ortadoğu'da inceleme yapmakla görevlendirdiği Catherine Bertini, 8 gün süren gezisini tamamlayarak New York'a döndü. Bertini, BM'de düzenlediği basın toplantısında, "Batı Şeria ve Gazze'de yaşayan halk arasında işsizlik oranının yüzde 65-70 olduğunu, sefaletin hızla arttığını, beslenme yetersizliği içindeki halkın ticaret yapamadığını, insanların başta su, para ve mal olmak üzere en temel ihtiyaçlarını bile karşılayamadıklarını" söyledi. 
     "Bebek ölümlerinde büyük artışlar görüldüğünü" kaydeden Bertini, "çocukların aşılanamadığını, büyük su sıkıntısı çekildiğini, ekim ayındaki hasat için hiçbir hazırlık yapılamadığını" bildirdi. 
     Bertini, "Batı Şeria ve Gazze halkının temel sağlık hizmetlerinden yararlanamadıklarını, eğitim alamadıklarını, iş bulamadıklarını ve para kazanamadıklarını" anlattı. 
     





</TEXT>
</DOC>
