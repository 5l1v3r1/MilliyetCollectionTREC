<DOC>
<DOCNO> 146232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/29/son/sontur01.html </URL>
<DATE> 2003/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Uçak kaçırma eylemi sona erdi... 
</HEADLINE>
<TEXT>

     Ulaştırma Bakanı Binali Yıldırım, THY'ye ait uçağı kaçıran kişinin Özgür Gençaslan olduğunun tespit edildiğini, hava korsanının ikna olduğunu ve eylemi sona erdirdiğini bildirdi. 
     Yıldırım, Bakanlıkta gazetecilere yaptığı açıklamada, THY'ye ait İstanbul-Ankara seferini yapmakta olan ''Ergene'' uçağının kalkıştan bir süre sonra Eskişehir hava sahası üzerindeyken kaçırıldığını anımsattı. 
     Uçağın mecburi olarak önce İzmir, sonra da Atina'ya yönlendirildiğini ifade eden Yıldırım, uçağı kaçıran kişinin 1983 doğumlu Özgür Gençaslan olduğunu söyledi. 
     Hava korsanının yakıt ikmalinden sonra Almanya'ya gitmek istediğini, ikmal için Atina'ya indiği sırada, Dışişleri Bakanı ve Başbakan Yardımcısı Abdullah Gül ve kendisinin Yunanistan Dışişleri ve Ulaştırma Bakanlığı ile görüşmeler yaptıklarını kaydetti. 
     Yunanistan'ın uçağın bekletilmeden inişine izin vererek, oldukça anlayışlı davrandığını ifade eden Yıldırım, yolcuların da cep telefonlarıyla medya kuruluşlarına bilgi verdiğini, kaçırma olayının bu yönüyle ilginç olduğunu belirtti. 
     Başbakan Recep Tayyip Erdoğan'ın hava korsanıyla birkaç kez görüşerek, ikna etmek için büyük gayret sarfettiğini, ardından kendisinin de bir görüşme yaptığını bildiren Yıldırım, şunları söyledi 
     ''Sonunda eylemci ikna oldu. Bunun üzerine kendisi yolcuları uçaktan indirmeye razı olduğunu anons ederek, eylemi sona erdirdi. Yunanlı yetkililere verdiğimiz yazılı taahhüt üzerine yolcuların tahliyesi şu anda tamamlanmış durumda. Hepsi sağlıkla havalanında istirahat edecek yerlere taşınmış durumdalar. Bu arada, THY'ye ait boş bir uçak Atina'ya gitmek üzere istanbuldan kalktı ve yolcularımızı alıp ankaraya getirecek. 
     Eylemcinin içinde bulunduğu uçak ve mürettebatı da yine aynı uçakla Ankara'ya gelecek. Herkese geçmiş olsun diyorum. Olayın böyle sakin, barışçı bir şekilde, kimsenin burnu kanadaman çözülmesinden dolayı herkesin gösterdiği katkı için teşekkür ediyorum.'' 
     




</TEXT>
</DOC>
