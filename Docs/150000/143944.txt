<DOC>
<DOCNO> 143944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/20/son/soneko30.html </URL>
<DATE> 2003/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Sevilen televizyon dizileri, defterdarlık kıskacında... 
</HEADLINE>
<TEXT>

     İstanbul Defterdarlığı, televizyonlarda ilgiyle izlenen dizilere yönelik vergi incelemesi başlattı. 
     İstanbul Defterdarı Kadir Boy, ''Çocuklar Duymasın, Asmalı Konak, Zerda ve diğer dizilerin senaristi, prodüksiyon şirketi kim, oyunculara ödenen paralar doğru mu, makbuzları, belgeleri inceleniyor. Bazılarında da fark bulduk'' dedi. 
     İstanbul Defterdarı Kadir Boy, 27 Şubat'ta Resmi Gazete'de yayınlanarak yürürlüğe giren ve 31 Mart 2003 tarihinde sona erecek Vergi Barışı Yasası'ndan yararlanmak isteyen mükellefleri bilinçlendirmek amacıyla düzenlediği basın toplantısında, şu ana kadar başvuru sayısının 260 bine ulaştığını, vergi tutarında 1.5 katrilyon liranın aşıldığını duyurdu. 
     Defterdarlığın Vergi Barışı Yasası ile toplayacağı hedef vergi tutarının 3 katrilyon lira olduğunu belirten Boy, bu rakama ulaşacaklarını, mükelleflerin ilgisinin son günlere doğru artığını dile getirdi. 
     Kadir Boy, tanınan süre sonunda yasadan faydalanmayanlara yönelik denetimlerin arttırılacağını bildirdi. Boy, mükelleflerin ödemelerini vergi dairelerinin yanı sıra yetkili 19 bankanın bini aşkın şubesinden yapılabileceğini söyledi. 
     Şu anda 70 bin davalı dosya bulunduğu kaydeden Kadir Boy, bu mükelleflerin davadan vazgeçip yasadan faydalanmaları durumunda, buradan da defterdarlık olarak 1 katrilyon 600 trilyon liralık gelir beklediklerini bildirdi. 
     Defterdarlık olarak seferberlik durumunda çalıştıklarını dile getiren Kadir Boy, ekiplerin harita ve bilgisayar başında bölge bölge yoğunlaşarak planlı programlı çalışma yaptıklarını vurguladı. 
     Eğlence yerlerinde yapılan denetimlerin de 31 Mart'tan sonra yoğunlaşacağını dile getiren Boy, ''Buralarda akla gelmedik denetim usulleriyle çalışacağız'' dedi. 
     Son zamanlarda özel televizyonlarda gösterilen ve izlenme rekorları kırdığı iddia edilen dizilerle ilgili çalışmalar da yaptıklarını belirten Boy, ''Asmalı Konak, Çocuklar Duymasın, Zerda ve diğerleri gibi dizilerin senaristi kim, yazarı kim, prodüksiyon şirketi kim, oyunculara ödenen paralar doğru mu, makbuzları belgeleri incelenecek. Size söyleyeyim bazılarında da fark bulduk. Bunlarla ilgili çalışmalarımız sürecek'' diye konuştu. 
     





</TEXT>
</DOC>
