<DOC>
<DOCNO> 104436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/28/son/sonspo10.html </URL>
<DATE> 2002/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Toprak Milli Takıma destek için ABD'de... 
</HEADLINE>
<TEXT>

     Devlet Bakanı Erdoğan Toprak, Indianapolis'te yarın başlayacak 14. Dünya Erkekler Basketbol Şampiyonası finallerinde A Milli Takım'a destek vermek üzere ABD'ye gitti. 
     Gençlik ve Spor Genel Müdürü Kemal Mutlu ile birlikte Chicago'ya hereketinden önce bir açıklama yapan bakan Erdoğan Toprak, ''12 Dev Adam'a başarılar diliyoruz. Avrupa Basketbol Şampiyonası'nda final oynamış 12 Dev Adam'ın, Dünya Şampiyonası'nda da final oynayacağına inanıyorum. Bu inançla desteğimiz arkalarında'' dedi. 
     Avrupa Şampiyonası'nda görülen eksikliklerin iyi bir hazırlık dönemi sonunda giderildiğini ifade eden Toprak, ''Başarılı bir sonuçla ülkeye dönüp tekrar insanlarımızı daha önce olduğu gibi sokağa dökeceklerine inanıyorum'' diye konuştu. 
     
     ''3 BÜYÜKLER''E DAVET 
     Toprak, şunları kaydetti 
     ''Geçen yıl Avrupa Şampiyonası'nda final oynayarak bir ilki gerçekleştiren süper takım, halkımızın basketbola olan ilgi ve sevgisini artırarak, yeni bir dönem başlatmıştır. Bu durumda 3 büyük kulübün basketbol amatör şubelerini kapatma kararlarını tekrar gözden geçireceklerini umuyorum. Böylece Türk basketboluna bugüne dek yapmış oldukları katkıları devam ettirmeleri yönündeki istek ve kararlılığımıza sahip çıkacaklarına inanıyorum.'' Bakan Toprak ayrıca, ''Dünya Şampiyonası'na giderken, 12 Dev Adam'a, Başbakanımızın kendilerine verdiği desteği belirten özel bir mesajını da götürüyorum'' dedi. 
     
     FUTBOL FEDERASYONU İLE İLİŞKİLER 
     Daha sonra basın mensuplarının sorularını yanıtlayan Toprak, Futbol Federasyonu ile önceki bakan Fikret Ünlü döneminde yaşanan gerginliklerin giderilip giderilmeyeceğine ilişkin bir soru üzerine şöyle konuştu 
     ''Bizim hiç kimseyle meselemiz yok. Tüm branşlarda olduğu gibi Futbol Federasyonu ile de yakın bir çalışma ilişkisi içinde olacağız. Türkiye'nin sporda aşılması gereken çok büyük sorunları var. Nüfusun büyük bir çoğunluğunun genç olduğu bir ülkede amaç, federasyon başkanlarının da bakanların da görevi Türk sporunu belirli yerlere taşımaktır. Kendi iç çekişmelerine malzeme edip vakit kaybı değildir. Benimde görevim Türk sporu önündeki engelleri kaldırmaktır. Bu konuda desteğimi sonununa kadar onlar için kullanmaktır. 
     Futbol Federasyonu, dünya üçüncülüğünü almış kendi başarısını belgelemiş bir federasyon. Futbolcularından teknik adamına kadar federasyon başkanına kadar hepsine teşekkür ediyorum. Türkiye'yi sokağa döküp Türkiye'nin en sıkıntılı dönemlerinde yüzünü güldürdüler. Fedarsyon başkanına bu yaptığı çalışmalardan dolayı başarılar diliyorum. Bundan sonra da onlara çok büyük görevler düşüyor. Bu konuda bize düşen görevler varsa dayanışma içinde olacağımızı belirtmek istiyorum.'' 
     
     FENERBAHÇE'NİN ELENMESİ 
     Fenerbahçe'nin, Avrupa Şampiyonlar Ligi 3. ön eleme turunda Hollanda'nın Feyenoord Rotterdam takımına elenmesine ilişkin bir soru üzerine de Toprak, şunları kaydetti 
     ''Fenerbahçe'nin dün yenilmesi bir şanssızlık. Çok iyi hazırlanmışlar. Seyircisi çok iyiydi, üzüldük tabii. Ama morallerini bozmamaları gerekir. Gelecek yıl daha iyi hazırlanıp, Avrupa Şampiyonlar Ligi'ne katılacağına inanıyorum.'' 
     
     BEŞİKTAŞLI OLUŞU 
     Beşiktaşlı olmasının bir sorun yaratıp yaratmayacağına ilişkin bir soruya karşılık olarak da Toprak, şöyle konuştu 
     ''Beşiktaş, benim daha önce gönül bağı olan bir takımım, diğeri görevim. Benim için önemli olan bu konuda hissi davranmamaktır ve davranmayacağıma inanıyorum. Herkese aynı uzaklıktayım. Ben inanıyorum ki 70 milyonluk Türkiye'de herkesin tuttuğu bir takım vardır. Ben spor kökenliyim. Bu konuda bir takıma gönül vermiş olmam doğal, ama diğerlerini de ihmal edeceğim, kulüplerin hakkını korumayacağım anlamına gelmez. Önemli olan herkese aynı mesafede yaklaşmak, bu adalet terazisini bozmamak, bozulmayacağına inanıyorum.'' 
     





</TEXT>
</DOC>
