<DOC>
<DOCNO> 110509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/01/yasam/yas02.html </URL>
<DATE> 2002/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Raylarda facia 
</HEADLINE>
<TEXT>

Okul çıkışı balık tutmaya giden üç ilköğretim öğrencisi, köprüde tren altında kalarak can verdi 
     BÜLENT ÖZDEMİR İstanbul 

     Küçükçekmece’de, balık tutmak için köprüye çıkan üç çocuğa, Sirkeci - Kapıkule seferini yapan yolcu treni çarptı. Trenin altında metrelerce sürüklenen çocuklar feci şekilde can verirken, olay yerine koşan yakınları fenalık geçirdi. 
     Altınşehir İlköğretim Okulu 8’inci sınıf öğrencileri Onur Tezer 14 , Recep Özilhan 14 ve Recep Özgür 14 , okuldan çıktıktan sonra balık tutmak için Küçükçekmece Gölü’ne gitmek istedi. Kestirme yoldan karşıya geçmek için dere üzerinde bulunan köprüye çıkan çocuklara, TCDD’nin saat 15.50’de Sirkeci’den hareket eden 81722 sefer sayılı treni çarptı. Yaklaşık 50 metre sürüklenen çocukların cesetleri tanınmayacak hale geldi. Onur Tezer’in kardeşinin de geçtiğimiz yıl balık tutarken aynı derede boğularak hayatını kaybettiği öğrenildi. Makinist İlhan Özgür ve yardımcısı İhsan Pala, polise verdikleri ifadede, çocukları son anda gördüklerini ancak duramadıklarını söyledi. 
     



 YAŞAM 




















</TEXT>
</DOC>
