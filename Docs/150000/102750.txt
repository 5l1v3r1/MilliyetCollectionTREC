<DOC>
<DOCNO> 102750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/19/son/sonspo16.html </URL>
<DATE> 2002/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli gofçülere vize engeli. 
</HEADLINE>
<TEXT>

     Golf Federasyonu Başkanı Ahmet Ağaoğlu, Portekiz'de yapılacak Avrupa Amatör Golf Şampiyonası'na katılacak milli takım sporcularına, tüm evrakları hazır olmasına karşın Portekiz Büyükelçiliği'nin vize vermediğini belirterek, bu tutumu protesto etti. 
     Ahmet Ağaoğlu, yaptığı yazılı açıklamada, 21-24 Ağustos tarihleri arasında yapılacak şampiyona için milli sporcular Ulaş Karataş, Mustafa Hocaoğlu ve Gencer Özkan'ın, tüm vize evraklarını eksiksiz tamamlayıp Ankara'da Portekiz Büyükelçiliği'ne 14 Ağustos'ta teslim ettiklerini, ancak Portekiz Büyükelçiliği yetkililerinin, Portekiz İçişleri Bakanlığı'ndan teyit yazısı gelmemesini gerekçe göstererek, bugün vize başvurularını reddettiğini bildirdi. 
     16 Ağustos Cuma günü Dışişleri Bakanlığı'nın, Devlet Bakanı Fikret Ünlü'nün ve Gençlik ve Spor Genel Müdürü Kemal Mutlu'nun kişisel çabalarına da Portekiz Büyükelçiliği yetkililerinin aynı gerekçeyle olumsuz yanıt verdiğini ifade eden Ağaoğlu, şunları kaydetti 
     ''Federasyonumuz, bir diplomatik skandal olarak nitelendirilebilecek bu davranışı, hem Avrupa Golf Birliği nezdinde, hem de diplomatik kanallardan şiddetle protesto etmiş bulunmaktadır. 
     Amacı dostluk, kardeşlik, barış, dünya halklarını birbirine yaklaştırmak ve kaynaştırmak olan uluslararası spor müsabakalarının önüne, ellerinde hiçbir gerekçe olmadan engel koyan kişi ve ülkelerin böylesine çağdışı tutum ve uygulamalarını hiçbir şekilde onaylamıyoruz. Her platformda sorumlulardan bu uygulamaların hesabını soracağız.'' 
     





</TEXT>
</DOC>
