<DOC>
<DOCNO> 139122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/26/yazar/tamer.html </URL>
<DATE> 2003/02/26/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Küresel muhalefete ABD katkısı 
</HEADLINE>
<TEXT>

     Antonio Negri ile birlikte Empire İmparatorluk adlı kitabı yazan Duke Üniversitesi profesörlerinden Michael Hardt, 15 Şubat günü 1000’i aşkın kentte, 12 milyon insanın eşzamanlı olarak sokaklara dökülüp "savaşa hayır" diye haykırmasının ardından The Guardian’da yer alan makalesinde diyor ki 
     "Küreselleşme karşıtları daha önceki eylemlerinde, karmaşık ve çoğulcu nitelikleriyle küreselleşmeye demokratik bir alternatif sunuyorlar, siyasetin ülkeler ya da ülke blokları arasında bir yarışma olduğu fikrine karşı çıkıyorlardı. 15 Şubat’ta ise savaş karşıtlarının anti Amerikanizmi öne çıkartıp, Avrupa ile Amerika’yı karşı karşıya koymalarıyla, küreselleşme karşıtlarının aştığı yönteme geri dönülmüştür. Sadece savaş karşıtlığına odaklanırsak, işin özünü kaçırırız. Küreselleşme karşıtlarının hedefleri daha doğruydu..." 
     
     Güvenleri arttı 
     Amerikalı öğretim üyesi ve yazar Hardt, makalesinde üstü örtülü de olsa Amerika’yı kolluyor. Ben ise tam tersine küreselleşme karşıtlarının, savaşa hayır eyleminin başarısıyla olgunlaşıp güç kazandıklarını düşünenlerdenim. Bundan böyle değişik ırklardan, dinlerden ve farklı meşreplerden milyonlarca insanın, dünyanın dört bir yanında eşzamanlı olarak sokaklara dökülüp, hegemon güçlerin çeşitli dayatmalarına karşı vargücüyle haykırmasına sık sık tanık olacağız. Ve göreceksiniz etkili de olacaklar. Sonuçları da etkileyecekler. 
     Dört yıl önce Seattle’daki olaylar, küreselleşme karşıtları için ilk büyük denemeydi. Sonraki her eylemlerinde yeni deneyimler kazandılar. Porto Alegre’de buluşarak güçlerini sınadılar. 
     
     Gizli özne ABD 
     Küreselleşme karşıtlarının eylemlerinin gizli öznesi, baştan beri Amerika’ydı belki. Ama bundan önceki eylemlerin hiçbirinde Amerika, toplu cinayet işlemeye hazırlanan bir işgalci güç olarak durmuyordu karşılarında. Zaten bu yüzden de 12 milyon insanın eşanlı protestosu görülmemişti. 
     Bugünün protestocu insanı, geçmişte sokaklara dökülenlerden farklı. Daha bilinçli ve donanımlı. Dolayısıyla da sebebi ne olursa olsun, sorunun SAVAŞ GİBİ İLKEL BİR YÖNTEMLE çözülmesini kabul etmiyorlar. Sebebi Saddam bile olsa... 
     Savaşa karşı oluşan koalisyonun, küreselleşme karşıtlığından çok daha geniş ve yaygın bir tepki olduğu, 15 Şubat protestolarıyla kanıtlandı. 
     
     Sağ olasın ABD 
     Sağ olasın Bush yönetimi Dünyanın dört bir yanında 12 milyon kişiyi sokaklara dökmeyi başardın. ABD’nin güdümündeki dünyaya çok farklı cephelerden fevkalade güçlü bir itiraz olduğu, bu sayede kanıtlanmış oldu. Irak’ta toplu cinayete hazırlanan ABD’ye karşı kenetlenen protestocu milyonların gücünden korkulur artık. Bu insanlar, önümüzdeki dönemde az ya da çok ABD’nin parmağının olduğu her konuda seslerini yükseltebilirler. 
     Bu ozon tabakasının delinmesi de olabilir, iklimlerin değişmesi de, Batılı ülkelerin tarıma yaptıkları akıl almaz sübvansiyon da... 
     
     







Kırk katır, kırk satır 


Kış çilesi, "tezkere" ham hum şaralopu ve Köyceğiz... 


Yol arkadaşı... 


Uçaksavarlar kime 


Kuzey Irak’ta Kürt devleti 


Tavşan kakası 


Sabreden kazanır mı 


Yardımla beraber bütçe ve borç finansmanı 


By-pass’lı tezkere 


Kuzey Irak’a müdahale nedeni 


Dürüst promosyon yapan gazeteye, yüksek tiraj hediye 


Pazarlık ve genç hariciyeci Macit 


Küresel muhalefete ABD katkısı 


Kar kuşları 


Bankaları yüksek bono faizi yaşatıyor 


</TEXT>
</DOC>
