<DOC>
<DOCNO> 116692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/03/yazar/dundar.html </URL>
<DATE> 2002/11/03/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
Keşke... 
</HEADLINE>
<TEXT>

     Teypte eski bir Cohen şarkısı "Yolumu gözleyen bir kadını terk ettim karşılaştık bir süre sonra 
     Gözlerinin feri sönmüş’ dedi bana Aşkım, ne oldu sana ’ 
     Böyle gerçeği söyleyince ben de doğru söylemeye çalıştım ona 
     Senin güzelliğine ne olduysa’ dedim, benim gözlerime de o oldu’. 
     
     8 - 10 dizeye sıkışmış hazin bir aşk hikayesi... 
     Buruk kırılmış oyuncaklar kadar... 
     Ve yenik "keşke"li cümleler gibi... 
     Bu sözcüğü kaç konuşmanızın başına eklemişseniz onca ıskalamışsınızdır hayatı... 
     Dört mevsimlik bir sene olsa ömür, "keşke", onun güzüne denk gelir. 
     Hepten vazgeçmek için erkendir, telafi etmek için geç... 
     Mağlubiyetin takısıdır "keşke"... 
     Kaçırılmış fırsatların, bastırılmış duyguların, harcanmış hayatların, boşa yaşanmış ya da hakkıyla yaşanamamış yılların, gecikmiş itirafların ağıtıdır. 
     Çarpılıp çıkılmış bir kapıda, yazılıp yollanmamış bir mektupta, göz yumulmuş bir haksızlıkta, vakit varken öpülmemiş bir elde, dilin ucuna gelip ertelenmiş bir sözdedir. 
     Feri sönmüş bir çift gözde ya da yitip gitmiş bir güzelliğin ardından iç çekişte... 
     "Yolunu gözlemeseydim", "öyle demeseydim", "terk edip gitmeseydim", "en güzel yıllarımı vermeseydim" diye diye sızlanır gider. 
     
     "Keşke"nin panzehiri "iyi ki"dir. 
     İlki ne kadar pısırıksa, ikinci o denli yiğittir. 
     "Keşke", çoğunlukla bir "ahhöla kopup gelir ciğerden... esefler, hayıflanmalar, yerinmeler sürükler peşinden... 
     "İyi ki" ise, muzaffer bir "ohhöla büyür cüretiyle övünür. 
     "Keşke"li cümlelerde nasıl yaşanmamışlığın, yarım kalmışlığın o ezik tuzu kuruluğu varsa, "iyi ki"lilerde de göze alabilmişliğin, riske girebilmişliğin, tadına varabilmişliğin mağrur yaraları kanar. 
     Okulu hiç kırmamışsınızdır, sinemada öpüşmemişsinizdir dokundurtmamışsınızdır kendinize, bir kez olsun gemileri yakmamışsınızdır. 
     Konuşmanız gerektiğinde susmuş, koşacağınız zaman durmuş, sarılacağınız yerde kopmuşsunuzdur. 
     Bir insana, bir işe, bir davaya ömrünüzü adamışsınızdır. 
     O insanın, o işin, o davanın, bunu hak etmediğini sezmenin hayal kırıklığındadır "keşke"... 
     "Şimdiki aklım olsaydı" dövünmesindedir. 
     Geriye dönüp baktığınızda, ayıplara, yasaklara, korkulara, tabulara feda edilmiş, "Ne derler"e kurban verilmiş, son kullanma tarihi geçmiş bir yığın haz, bilinçaltından el sallar. 
     "Keşke"cilerin hayatı, kasvetli bir pişmanlıklar mezarlığıdır. 
     "İyi ki" öyle mi ya ... 
     Onda, yara bere içinde de olsa, yana yana, ama doyasıya yaşamış olmanın iç huzuru ve haklı gururu haykırır. 
     
     "İyi ki"lerinizi toplayın bugün ve "keşke"lerinizden çıkartın. 
     Fazlaysa kardasınız demektir. 
     Aldırmayın yüreğinizdeki kramplara, mahzun hatıralara... Rüzgarlarla koştunuz ya... 
     "Keşke"leriniz, "iyi ki"lerden çoksa... 
     Telafi için elinizi çabuk tutun. 
     Tutun ki, yolunuzu gözlerken terk ettiğinizle bir gün yeniden karşılaştığınızda siz susarken, feri sönen gözleriniz "keşke" diye nemlenmesin... 
     
     







Sözüm meclisten dışarı... 


Londra’da pide 


Demokrasi kültürü 


Bir parti, bana öylesine bir hayal çizdi ki 


Tek bir oy 


Keşke... 


Seçim, seçim, seçim 


Temel’in biri bir gün... 


Kıssadan hisseyi siz çıkarın 


Yeni toplum düzeni 


Türkiye yollarında bir virtüöz 


Renkli çocukların renksiz ülkesi 


Asıl sorun güven meselesi 


Ekonomide her şey yeni iktidara bağlı 


"Elim kırılsaydı" sendromu 


Oy verdik işimiz başladı 


</TEXT>
</DOC>
