<DOC>
<DOCNO> 101013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/09/son/sonspo11.html </URL>
<DATE> 2002/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş kadrosunda Nouma yok, Sergen yedek... 
</HEADLINE>
<TEXT>

     Beşiktaş, 100. kuruluş yılını kutlayacağı 2002-2003 sezonuna yarın deplasmanda Bursaspor ile yapacağı maçla başlayacak. 
     Siyah-beyazlılar, bu maçın hazırlıklarını sabah gerçekleştirdiği idmanla tamamladı. Akşam üzeri karayoluyla Bursa'ya gidecek olan Beşiktaş'ta, sakatlığı büyük ölçüde geçen İlhan Mansız'ın Bursa'da ilk 11'de sahaya çıkması beklenirken, Nouma'nın kadroya alınmadığı, Sergen'in ise yedek soyunacağı öğrenildi. 
     Kulüp doktoru Ayhan Optur, 17. Dünya Kupası'nda yıldızı parlayan ve şampiyona sonrası artroskopi geçiren İlhan Mansız'ın tıbbi açıdan oynanmasında bir sorun kalmadığını açıkladı. 
     Teknik direktör Mircea Lucescu'nun yıldız futbolcuyu, yeni transfer Amaral ile birlikte Bursa'da ilk 11'de sahaya sürmesi bekleniyor. 
     
     NOUMA YOK 
     Beşiktaş'ta 1 yıl aradan sonra yuvaya dönen Pascal Nouma, kondisyon eksikliği nedeniyle Bursaspor maçı kadrosuna alınmadı. 
     Kulüp doktoru Ayhan Optur, Fransız futbolcunun kondisyon eksikliğinin bulunduğunu vurgulayarak, 2-3 hafta daha oynamasının zor olduğunu söyledi. 
     
     SERGEN KADRODA 
     Uzun bir aradan sonra yeniden Beşiktaş'a dönen Sergen Yalçın ise, Bursaspor ile yarın yapılacak maçın kadrosuna alındı. 
     Geçirdiği ciddi sakatlık sonrası kısa bir süre önce takım çalışmalara katılan yıldız futbolcunun, Bursa'da yedek kulübesinde oturacağı ve maçın gidişatına göre sonradan oyuna alınabileceği öğrenildi. 
     
     TAMER, KAAN DOBRA VE ZAFER DE YOK 
     Beşiktaş'ta sezonun ilk haftasında, sakatlığı süren Ahmet Dursun'un yanı sıra, yeni transferler Kana Dobra, Zafer Demiray ve Tamer, Bursa'da görev yapamayacak. 
     Teknik direktör Lucescu'nun bu oyuncuların yanı sıra, genç oyuncular Evren, Eser ve Yasin Yıldız'ı da maç kadrosuna alınmadığı öğrenildi. 
     
     MUHTEMEL 11 
     Beşiktaş'ın, Bursaspor karşısına Cordoba, Ali Eren, Zago, Tolga, İbrahim, Niyazi, Amaral, Tümer, Serdar, Tayfur Pancu , İlhan Mansız muhtemel 11'i ile çıkması bekleniyor. 
     Bursa Atatürk Stadı'nda saat 19.00'da başlayacak ve Digitürk Lig TV'den naklen yayınlanacak maçı, hakem Metin Tokat yönetecek. 
     





</TEXT>
</DOC>
