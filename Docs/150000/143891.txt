<DOC>
<DOCNO> 143891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/20/son/sondun68.html </URL>
<DATE> 2003/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Schröder Irak konusunda yanlış karar alındı 
</HEADLINE>
<TEXT>

     Almanya Başbakanı Gerhard Schröder, ''ulusa sesleniş'' konuşmasında, Irak konusunda yanlış karar alındığını söyledi. 
     ''Irak'ın silahsızlandırılmasının başka yolu da vardı, bu yol BM Güvenlik Konseyi'nden geçiyordu'' diyen Schröder, ''Bu konuda halkımızın, BM Güvenlik Konseyi'nin ve tüm dünyadaki halkların çoğunluğu ile aynı görüşü paylaşmaktan büyük mutluluk duyuyorum. Maalesef savaş mantığı, barış fırsatlarına karşı kazandı. Binlerce insan bunun sonucuna katlanmak zorunda kalacak'' diye konuştu. 
     Irak'taki savaşın bir an önce sona erdirilmesi gerektiğini belirten Schröder, ''Sivil halktan fazla insanın ölmemesini ümit ediyoruz. Almanya savaşa katılmayacaktır, ancak insanlara yardım edilmesi söz konusu olduğunda Almanya bunun dışında kalamaz. BM kararları çerçevesinde insani yardım yapmaya hazırız. Mültecilere gıda maddesi, ilaç ve elbise vereceğiz. Yaralı askerlere de tıbbi bakım sağlayabiliriz'' dedi. 
     Irak'taki savaştan sonra, ülkede yeni bir siyasi düzenin oluşturulmasında da yardımcı olabileceklerini ifade eden Schröder, Fransa Cumhurbaşkanı Jacques Chirac ile Rusya Devlet Başkanı Vladimir Putin ve diğer müttefikleri ile birlikte Irak konusunda kesinlikle yanlış karar alındığına inandıklarını söyledi. 
     ABD ile savaş konusundaki görüş ayrılıklarının, dost halklar arasında bir sorun olmadığını ve ABD ile ilişkilerinin temelde sağlam olduğunu kaydeden Schröder, ''Dünya halkları barış ve hukukun üstünlüğünü istiyor. Biz bunun için çaba harcıyoruz. Savaşa katılmayacağız, ancak NATO ittifakı içindeki sorumluluklarımızı yerine getireceğiz'' dedi. 
     Almanya'da kendisinden yaşlı olan insanların savaşın ne demek olduğunu çok iyi bildiklerine işaret eden Schröder, ''O zamanlardan bugüne kadar ülkemizde barış ve huzur var. Bu huzur tehlikede değil. Gerçi bizim ülkemizde de terör saldırıları olabilir. Ancak polis ve diğer güvenlik güçleri tüm Avrupa ülkelerinde olduğu gibi çok dikkatli davranıyorlar. Bu nedenle paniğe ya da büyük endişe duymaya gerek yok. Bu birimlerin çalışmalarına güvenebilirsiniz'' diye konuştu. 
     Schröder, Irak'taki sivil halk ve harekata katılan askerler için savaşın bir an önce bitmesini dileyerek, ''Ortak geleceğimiz için dünyanın bir an önce barış yoluna dönmesini ümit ediyorum'' dedi. 
     





</TEXT>
</DOC>
