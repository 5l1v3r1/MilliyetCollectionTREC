<DOC>
<DOCNO> 138323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/22/ekonomi/eko11.html </URL>
<DATE> 2003/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İcralık kredi kartı borçlusu da kurtuluyor 
</HEADLINE>
<TEXT>

     Tüketici Kanun’da değişiklik yapan yasa tasarısı, Plan ve Bütçe Komisyonu’nda bazı değişikliklerle kabul edildi. 
     İcra takibi aşamasına gelen veya icra takibine konu edilen mevcut kredi kartı borçları, temerrüt gecikme tarihindeki ana paraya yıllık yüzde 50’yi geçmemek üzere gecikme faizi uygulanmak suretiyle 12 eşit taksitte ödenecek. Kredi kartı borçları nedeniyle gerçekleştirilen her türlü takip, ilk taksidin ödenmesiyle duracak ve son taksidin ödenmesiyle birlikte tüm sonuçlarıyla ortadan kalkacak. Kredi kartı ekstresinde yazan borcun ödenmeyerek sonraki döneme devrolunan bölümü, 60 gün içinde ödenirse, bu sürede gecikme faizleri yükselse dahi bu borca eski faiz uygulanacak. 
     
     Faize yüzde 50 sınır 
     Tüketici kredileri ile kredi kartları borçlarına uygulanan temerrüt gecikme faizleri, sözleşmede yer alan faiz oranının yüzde 50’si ile sınırlandırıldı. Tüketici kredisinin yabancı para birimi cinsinden kullanılması durumunda, geri ödemeye ilişkin taksitlerin ve toplam kredi tutarının hesaplanmasında, hangi tarihteki kurun dikkate alınacağına ilişkin bilginin sözleşmede yer alacak. Tüketici derneklerine en az beş yıl faaliyette bulunmaları şartıyla getirecekleri projeler karşılığında ödenek verilmesi de benimsendi. 
     



 EKONOMİ 
























</TEXT>
</DOC>
