<DOC>
<DOCNO> 148354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/08/son/soneko10.html </URL>
<DATE> 2003/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
"Efsane gazoz" Uludağ, cola piyasasında... 
</HEADLINE>
<TEXT>

     Türkiye'nin ilk yerli gazoz markası Uludağ, ''Nur'', ''Bixi'' ve ''Ixir'' markalarıyla denediği kolalı içecek üretimine, bu kez kendi markasıyla girdi. Uludağ, Coca Cola ve Pepsi Cola'nın hakim olduğu 1 milyar litrelik Türkiye pazarında, yüzde 2-3 pay hedefliyor. 
     Erbak-Uludağ Meşrubat ve Gıda Sanayi A.Ş Yönetim Kurulu Başkanı Mehmet Erbak, ilk gazoz markası ''Nilüfer'' olan Uludağ'ın, 1933 yılından günümüze kadar kendi adıyla üretim yaptığını ve aranılan bir gazoz markası haline gelmeyi başardığını ifade etti. 
     Erbak, Uludağ'ın 1955-1956 yıllarında kola üretimine başladığına işaret ederek, ''Nur Cola'' adıyla piyasaya sürülen ürünün mütevazi bir pazar edindiğini, ancak o dönemde yabancı markalara giderek artan sempati üzerine, kola üretimini durdurduklarını anımsattı. 
     Yabancı adlı markalara olan talep nedeniyle 1985-1986 yılarında ''Bixi Cola'', ardından da ''Ixir Cola''yı çıkardıklarını kaydeden Erbak, piyasada belli bir süre tutunan bu ürünlerin de, daha sonra üretiminden vazgeçildiğini söyledi. 
     Erbak, bu kez ''Uludağ Cola''yı piyasaya sürdüklerini belirterek, ''Tüm dünyada olduğu gibi Türkiye'de de ulusalcı akımlar güçleniyor. Yeniden kendine dönen tüketici eğilimine yanıt verdik. Yaklaşık 9 aylık bir çalışma sonucunda Uludağ Cola'nın formülüne ulaştık. Türk damak tadına uygun bir kola çıkardığımızı düşünüyorum. Deneme aşamasında, yüzlerce kişi tattı ve fikrini söyledi. Son derece olumlu tepkiler alıyoruz'' diye konuştu. 
     
     1 MİLYAR LİTRELİK KOLA PAZARI 
     Türkiye'de yaklaşık 1 milyar litrelik kola pazarının bulunduğuna dikkati çeken Erbak, bunun yüzde 55-60'ının Coca Cola, yüzde 40'ının ise Pepsi Cola'nın elinde olduğunu kaydetti. 
     Erbak, kola pazarındaki rekabetin son derece çetin olduğuna ifade ederek, yüzde 2-3 pay almayı hedeflediklerini, ilk aşamada yüzde 3'e ulaşmalarının büyük başarı olacağını bildirdi. 
     Light kolanın da yolda olduğunu ve çok yakın bir zamanda tüketiciyle buluşacağını bildiren Erbak, bu denemeyi ilk kez 1985 yılında yaptıklarını anımsattı. 
     Erbak, Türkiye'deki 250 milyon litrelik gazoz pazarının ise yaklaşık yüzde 20'sine sahip olan Uludağ'ın, Almanya, Amerika ve Avusturalya ağırlıklı olmak üzere 13-14 ülkeye ihracat yaptığını kaydetti. 
     
     KRİZ, SAVAŞ VE KIŞ 
     Sektörün, 1998'den 2001'e kadar yüzde 25 oranında küçüldüğünü belirten Erbak, 2001-2002 döneminde pazardaki daralmanın durduğunu, 2003'ün ilk çeyreğinde ise hiç iyi sinyaller alınmadığını söyledi. 
     Erbak, kriz şartlarının, Irak'taki savaş yüzünden daha da ağırlaştığını vurgulayarak, meşrubat sektörünü doğrudan ilgilendiren bir başka talihsizliğin de kış şartlarının uzun sürmesi olduğunu belirtti. 
     Uludağ, gazoz, kola ve portakallı içecekleri, 2.5 litre pet, 1.5 litre pet, 0.33 litre teneke ve 0.25 litre cam şişede piyasaya sürüyor. Uludağ maden suyu ise 0.2 litre cam şişede satılıyor. 
     





</TEXT>
</DOC>
