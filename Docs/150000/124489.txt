<DOC>
<DOCNO> 124489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/13/son/sontur02.html </URL>
<DATE> 2002/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Otoyolda facia ucuz atlatıldı... 
</HEADLINE>
<TEXT>

     Ankara-İstanbul Otoyolu'nun ''Yeniçağ'' kesiminde aniden alev alan ve deposunda 600 litre yakıt bulunan TIR, tamamen yandı. Trafik ekipleri, TIR'ın deposundaki yakıtın patlama ihtimali üzerine, Ankara şeridini 2 saat trafiğe kapadı. 
     Alınan bilgiye göre, İstanbul'dan Ankara yönüne giden margarin yüklü Vahap Altan yönetimindeki 06 GT 765 plakalı TIR'ın dorsesinin arka lastikleri, aşırı ısınma yüzünden alev aldı. 
     Araçta bulunan yangın söndürme tüpüyle lastikleri söndürmeye çalışan Altan başarısız olunca, ''155 Polis İmdat'' telefonundan yardım istedi. 
     
     ''FACİA UCUZ ATLATILDI'' 

     Olay yerine gelen polis ekipleri, yanan TIR'ın deposunda 600 litre yakıt olduğunu öğrenince, Yeniçağ, Gerede ve Dörtdivan ilçelerinden itfaiye ekibi istedi. Yanan aracın deposunun patlama ihtimaline karşı, polis ekipleri, yolun Ankara şeridini trafiğe kapattılar. 
     Yolun 2 saat kapalı kalmasına neden olan TIR yangını, itfaiye ve polis ekiplerinin çabalarıyla söndürüldü. Yol, itfaiye ekiplerinin tazyikli suyla çevreye yayılan margarinleri temizlemesinin ardından, kontrollü olarak ulaşıma açıldı. 
     TIR sürücüsü Vahap Altan, ''İtfaiye ekipleri, yoğun trafik yüzünden zamanında müdahale edemedi. Depodaki yakıt patlasaydı, ben dahil birçok insan hayatını kaybedebilirdi'' diye konuştu. 
     





</TEXT>
</DOC>
