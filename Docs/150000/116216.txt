<DOC>
<DOCNO> 116216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/31/son/sontur15.html </URL>
<DATE> 2002/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Asker adaylarına ''Şeker Bayramı'' müjdesi 
</HEADLINE>
<TEXT>

     Milli Savunma Bakanlığı, Kasım 2002 celbinde sevke tabi olanların Şeker Bayramı'nı aileleriyle birlikte geçirmeleri amacıyla sevk tarihlerini değiştirdi. 
     Milli Savunma Bakanlığı Genel Sekreterliği'nden konuya ilişkin yapılan yazılı açıklamada, Aralık ayında kutlanacak Şeker Bayramı'nın, Kasım 2002 celbinde sevke tabi vatandaşların eğitim merkez ve birliklerine katılma tarihlerini takip eden günlere denk geldiği anımsatıldı. 
     Açıklamada, "bayramların birleştirici ve kaynaştırıcı" özelliği nedeniyle 1982-4 tertip olarak silah altına alınacak vatandaşların Şeker Bayramı'nı aileleri ile birlikte geçirebilmelerini sağlamak amacıyla, sevk tarihlerinin birinci grup için 9, 10 ve 11 Aralık 2002, ikinci grup için 13, 14 ve 15 Ocak 2003 olarak değiştirildiği ifade edildi. 
     Açıklamaya göre, 1982-4 tertip yükümlülerden birinci grupta sevk edilecekler 29 Kasım 2002, ikinci grupta sevk edilecekler 3 Ocak 2003 tarihinden itibaren Türkiye'nin her yerindeki askerlik şubelerinden sevk evraklarını alabilecekler. 
     Birinci grupta sevke tabi olanlar 12 Aralık 2002, ikinci grupta sevke tabi olanlar 16 Ocak 2003 tarihine kadar sevklerini yaptırmadıkları takdirde Askerlik Kanunu'nun 89. maddesine göre bakaya işlemine tabi tutulacaklar. 
     





</TEXT>
</DOC>
