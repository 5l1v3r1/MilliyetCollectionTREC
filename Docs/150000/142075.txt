<DOC>
<DOCNO> 142075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/11/son/sontur12.html </URL>
<DATE> 2003/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışişleri Bakanı Yakış "Amerikalılara tezkere sözü vermedik" 
</HEADLINE>
<TEXT>

     Dışişleri Bakanı Yaşar Yakış, üs ve liman modernizasyonu konusundaki birinci tezkerenin tamamen askıya alınmadığını, yavaşlatıldığını belirterek, "Çünkü Amerikalıların herşeye rağmen bir ikinci tezkere geleceği yolunda umutları, beklentileri var" dedi. 
     Yaşar Yakış, TBMM'de gazetecilerin tezkere ve Lahey'deki Kıbrıs görüşmeleri konusundaki sorularını yanıtladı. İkinci tezkere reddedildiği için birinci tezkere uygulamasının hukuksuz olduğu eleştirileri konusundaki bir soruya Yakış, "Birinci tezkerenin uygulanmaya konulması tamamen askıya alındı değil yavaşlatıldı, çünkü Amerikalıların herşeye rağmen bir ikinci tezkere geleceği yolunda umutları, beklenti var" karşılığını verdi. Yakış şöyle devam etti 
     "Böyle bir beklenti içinde olabilirler, onların arzuları ama şimdiye kadar Amerikalılara ikinci tezkere de gelir şeklinde herhangi bir söz vermedik." CHP'nin birinci tezkerenin amacına uygun kullanılmadığı yönünde bir Meclis Araştırma Önergesi verdiği anımsatılması üzerine Yakış, "Bu konuda ben uzmanlık ve yetki alanıma girmediği için ne söylesem yersiz olur fakat bu alanın sahibi olan ve teknik bilgi verebilecek olan askeri makamlarımız şu ana kadar yapılan faaliyetlerin hiçbirinin birinci tezkerenin kapsamı dışına çıkmadığını ve İskenderun'da gemilerden indirilen eşyalardan hiçbirinin yine birinci tezkere kapsamı dışındaki amaçlara kullanılabilecek eşyalar olmadığını söylüyorlar" diye konuştu. 
     Yaşar Yakış, "Dolayısıyla ancak bu eşyaların indirilen yükün o amaca uygun olduğundan emin olduktan, kontrolden geçirildikten sonra limandan ayrılmasına izin verdiklerini bize söylediler. Ve dolayısıyla askeri makamlarımızın bu konuda en büyük hassasiyetleri göstermekte olduğunu görüyoruz" şeklinde konuştu. 
     Dışişleri Bakanı Yakış, "İkinci tezkere ne zaman gelecek " sorusuna "Önce gelebilir mi diye önce onu sormak lazım. Gelebilir durumuna gelirse o zaman Ne zaman gelir' diye konuşmak gerekir" karşılığını verdi. 
     Yakış, bir başka soru üzerine George Bush'un kutlama telefonu üzerine Erdoğan ve ABD Başkanı arasında geçen görüşmenin söylediği çerçevede gerçekleştiğini bildirdi. 
     
     KIBRIS'TA KÖPRÜLER ATILMADI 
     Lahey zirvesinde tıkanma olduğu anımsatılarak, "Bu son fırsat mı " diye sorulması üzerine Yakış, şu yanıtı verdi 
     "Hayır ben son olarak görmüyorum. Sayın Denktaş müzakereleri kapatmadığını söyledi, fakat Türk tarafı olarak beklentilerimizin henüz tamamını elde edebilmiş değiliz. 
     Ayrıca bu kapıyı kapatan veya Denktaş, Annan planının şu andaki halinden memnun olmayan tek taraf Türk tarafı değil, Papadopulos tarafı da en az aynı derecede önemli itirazlar ileri sürdü. Dolayısıyla Sayın Annan iki tarafın arasındaki mesafeyi köprü kurulabilir bir mesafeye getiremediğini kabul etmiş oluyor. Ama taraflar da henüz kapıyı kapatmış değiller." Türk tarafının hep uzlaşmaz görüntü çizdiği iddialarıyla ilgili olarak ise Bakan Yakış, "Aslında bunun nedeni, bizim itirazlarımızın daha elle tutulur konulara taalluk etmesinden kaynaklanıyor. Yani somut olan konularda bizim sorunlarımız var, tatmin edilmemiz gerekiyor, bu nedenle belki dünya kamuoyunu bu şekilde tatmin etmek daha kolay oluyor" açıklamasını getirdi. 
     





</TEXT>
</DOC>
