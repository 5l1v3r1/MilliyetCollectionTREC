<DOC>
<DOCNO> 110350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/30/son/soneko20.html </URL>
<DATE> 2002/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine borçlanma programını açıkladı... 
</HEADLINE>
<TEXT>

     Hazine Ekim ayında 8 katrilyon 368.9 trilyon lira iç borç ödemesi yerine getirecek. 
     Hazine Müsteşarlığı'nın Ekim ayı iç borçlanma stratejisine göre, gelecek ay en büyük iç borç geri ödemesi, 23 Ekim tarihinde, 6 katrilyon 462.7 trilyon lira ile yerine getirilecek. 
     Ekim ayında yapılacak toplam 8 katrilyon 368.9 trilyon liralık iç borç ödemesinin 7 katrilyon 300.5 trilyon lirası Türk Lirası cinsinden, 1 katrilyon 66.2 trilyon lirası döviz cinsinden, 2.2 trilyon lirası ise dövize endeksli şeklinde olacak. 
     Ekim 2002 döneminde piyasalara yapılacak 7.2 katrilyon liralık itfaya karşılık, piyasalardan 5.8 katrilyon liralık bir borçlanma öngörülüyor. 
     Ayrıca gelecek ay, borçlanma imkanları ölçüsünde Merkez Bankası, kamu bankaları ve Tasarruf Mevduatı Sigorta Fonu TMSF kapsamındaki bankalara daha önceki dönemlerde ihraç edilmiş olan Devlet İç Borçlanma Senetlerinden DİBS kaynaklanan borçların erken itfa yolu ile azaltılmasına devam edilecek. 
     Ekim ayında iç borçlanma ihaleleri genel olarak Salı günleri düzenlenecek. Ancak Hazine piyasaların uygun olduğu diğer günlerde de ihale düzenleyebilecek. 
     Düzenlenecek olan ihalelerin detayları ihale gününden en az bir gün önce kamuoyuna duyrulacak. 
     
     3 AYLIK BONO İHALESİ 

     Değişken faiz ödemeli senetlerin kupon faizlerinin belirlenmesi amacıyla 22 Ekim 2002 tarihinde, 23 Ekim ihraç tarihli ve 22 Ocak 2003 geri ödeme tarihli 3 aylık referans bono ihalesi yapılacak. 
     Söz konusu ihalede, net 1 katrilyon 182 trilyon liralık ihraç yapılması öngörülürken, bu miktar Ekim ayında piyasaya yapılacak ödemeler ve kamu kurumlarına yapılan ROT rekabetçi olmayan teklif ve doğrudan satışların geri ödeme tutarları toplamının yüzde 15'i kadarını oluşturuyor. Bu ihalede ROT ve ihale sonrası teklif yoluyla satış yapılmayacak. 
     Ekim ayı içerisinde Halka Arz, TAP, geri alım ihalesi yapılabilecek. Söz konusu yöntemlerin kullanılması kararlaştırıldığında, bununla ilgili bilgiler kamuoyuna ayrıca duyurulacak. 
     
     EYLÜL'DE 6 İHALE DÜZENLENDİ 

     Hazine, Eylül ayında düzenlediği döviz cinsi iskontolu tahvil ihalelerinde, toplam net 2 milyar 10.8 milyon dolar ve 399,6 milyon euro karşılığı 3 katrilyon 973.3 trilyon lira tutarında satış gerçekleştirdi. 
     Açıklamaya göre Hazine, Eylül ayında 3'ü bono, 3'ü ise döviz cinsi iskontolu tahvil olmak üzere 6 ihale düzenledi. 
     2 Eylül tarihinde yürürlüğe giren Piyasa Yapıcılığı Sistemi çerçevesinde Piyasa Yapıcı bankaların, ihalede kazandığı net tutarın yüzde 5'ine kadar olan tutarda ilave ihale devlet iç borçlanma senetlerini DİBS , ihale sistemine göre ortalama veya ihalede kabul edilen fiyattan alım karşılığında elinde bulundurduğu, ihalede satılan DİBS'ten daha kısa vadeli, tanım ve fiyatı Hazinece belirlenen DİBS'leri Hazineye değişim amacıyla iade edebildiği hatırlatılan açıklamaya göre, Eylül ayında ihale yöntemiyle, değişim dahil toplam nominal 10 katrilyon lira karşılığı, net 8,7 katrilyon liralık satış gerçekleştirildi. 
     
     NEMA 

     25 Eylül tarihinde, Çalışanların Tasarruflarını Teşvik Hesabı'na ÇTTH nominal 625 trilyon lira tutarında 2 yıl vadeli, yılda bir kupon ödemeli Devlet Tahvili ihracı yapıldı. 
     ÇTTH'ye, direkt satış yöntemiyle 26 Eylül 2001 tarihinde ihraç edilen, 24 Eylül 2003 itfa tarihli senetlerden 4 Eylül'de toplam 8 trilyon lira, 10 Eylül'de 11 trilyon lira, 19 Eylül'de ise toplam 7,5 trilyon lira olmak üzere, toplam 26,5 trilyon liralık erken itfa gerçekleştirildi. 

     
</TEXT>
</DOC>
