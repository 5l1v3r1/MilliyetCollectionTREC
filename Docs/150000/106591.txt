<DOC>
<DOCNO> 106591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/09/son/sonspo23.html </URL>
<DATE> 2002/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Sakarya yasta Cenazeler toprağa verildi... 
</HEADLINE>
<TEXT>

     Sivasspor ile yapacakları maça giderken Yozgat'ta meydana gelen trafik kazasında yaşamını yitiren Sakaryaspor Genel Menajeri Aykut Yiğit, malzemeci Fevzi Ergünoğlu ve şoför Selami Uludağ törenle toprağa verildi. 
     Kulüp binası önünde yapılan törenin ardından ölenlerin naaşı Orhan Camii'ne getirildi. 
     İl Müftüsü Ahmet Şark, Aykut Yiğit, Fevzi Ergünoğlu ve Selami Uludağ için cenaze namazı, İzmir'de toprağa verilen futbolcu Fırat Özdil ile Van'da toprağa verilen masör Cüneyt Çukur için de gıyabi cenaze namazı kıldırdı. 
     Namazın ardından Yurt Partisi Genel Başkanı Sadettin Tantan, cenazelerin kaldırılmasına yardımcı olurken, milli futbolcu Hakan Şükür de Aykut Yiğit'in naaşını omuzuna alarak taşıdı. 
     Törene, Devlet Bakanı Erdoğan Toprak, Sakarya Valisi Cahit Kıraç, Düzce Valisi Sabit Kaya, Yurt Partisi Genel Başkanı Sadettin Tantan, Demokrat Türkiye Partisi DTP Genel Başkanı Mehmet Ali Bayar, Genç Parti Genel Başkanı Cem Uzan, Futbol Federasyonu Başkanı Haluk Ulusoy, çeşitli spor kulüplerin yöneticileri, futbolcular ile ölenlerin yakınları katıldı. 
     Daha sonra, Aykut Yiğit ile Fevzi Ergünoğlu Emirdağ, Selami Uludağ ise Kazımpaşa Mezarlığı'nda toprağa verildi. 
     Öte yandan Futbol Federasyonu Başkanı Haluk Ulusoy, törenin ardından yaptığı açıklamada, Sakaryaspor'a maddi ve manevi her türlü yardımı yapacaklarını söyledi. 
     Sakaryaspor'un 5 mensubunu kaybetmenin üzüntüsünü yaşadığını ifade eden Ulusoy, ''Bundan sonrası çok önemli. Sakaryaspor'un lige devam etmesi yönünde kararımız var. Buradaki yöneticilerle de görüştük. Maddi ve manevi olarak her türlü desteği vereceğimizin sözünü verdik. Sakaryaspor inşallah lige devam edecek. Bu acıları bir an evvel unutmak istiyoruz. Bu tür acılar tekrar yaşanmasın'' dedi. 
     





</TEXT>
</DOC>
