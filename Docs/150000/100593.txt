<DOC>
<DOCNO> 100593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/07/son/sontur09.html </URL>
<DATE> 2002/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakanlar Kurulu toplandı... 
</HEADLINE>
<TEXT>

     Bakanlar Kurulu, iki haftalık aradan sonra Başbakan Bülent Ecevit başkanlığında toplandı. 
     Başbakanlık Merkez Binası'nda saat 11.15'de başlayan toplantıya, TBMM'de erken seçim kararı alınmasının ardından anayasanın 114. maddesi uyarınca, bağımsız bakan olarak Adalet Bakanlığı'na atanan Aysel Çelikel, İçişleri Bakanlığı'na atanan Muzaffer Ecemiş ve Ulaştırma Bakanlığı'na atanan Naci Kınacıoğlu ilk kez Bakanlar Kurulu toplantısına katıldı. Kabine üyeleri, 3 bağımsız bakanı yeni görevlerinden dolayı kutladılar. Koalisyon ortakları, Bakanlar Kurulu Salonu'na makam katından asansörle ve birlikte indiler. Ecevit, Bahçeli ve Yılmaz bakanlarla tek tek tokalaştılar. 
     Yurtiçi ve yurtdışı programları dolayısıyla Devlet Bakanı Yılmaz Karakoyunlu, Enerji ve Tabii Kaynaklar Bakanı Zeki Çakan ve Sağlık Bakanı Osman Durmuş'un katılmadığı Bakanlar Kurulu toplantısında, Devlet Bakanı Mehmet Kocabatmaz, Köy Hizmetleri Genel Müdürlüğü'nün sorunlarını anlatacak ve aşırı yağışlardan etkilenen bölgelerdeki bozulan yolların onarımı, kanalizasyon ve su şebekelerinin yenilenmesi konusunda ek ödenek talebinde bulunacak. 
     Bayındırlık ve İskan Bakanı Abdülkadir Akçan'ın, Rize ve çevresinde yaşanan sel felaketi konusunda yapılan çalışmalarla ilgili bilgi vereceği toplantıda Kocaeli'deki bir LPG Dolum Tesisi'nde meydana gelen patlama ve Körfez Bölgesi'nde tehlike arzeden bu tür tesislerin durumuna ilişkin ilgili bakanlar görüşlerini bildirecekler. 
     





</TEXT>
</DOC>
