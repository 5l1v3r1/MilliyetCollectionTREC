<DOC>
<DOCNO> 104995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/31/son/sonspo12.html </URL>
<DATE> 2002/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya'da transferde son gün bombaları... 
</HEADLINE>
<TEXT>

     İtalyan futbolunda transfer pazarının son gününde, arka arkaya transferler yapılırken, Nesta'nın AC Milan'a, Di Vaio'nun da Juventus'a gittiği resmen açıklandı. 
     İtalya Milli Takımı'nın savunmadaki en önemli isimlerinden Alessandro Nesta, uzun süre formasını giydiği SS Lazio'dan ayrıldı. AC Milan ile 30 Haziran 2007 tarihine dek geçerli olan bir sözleşme imzalayan 26 yaşındaki futbolcu için kırmızı-siyahlıların SS Lazio'ya 35 milyon Euro bonservis bedeli ödeyeceği söyleniyor. 
     Bu arada FC Juventus da AC Parma'dan forvet oyuncusu Marco Di Vaio'yu transfer etti. FC Juventus'tan yapılan açıklamada, Di Vaio'nun transferinde AC Parma'ya hemen 7 milyon Euro ödendiği, sözleşme gereğince diğer 14 milyon Euro'nun gelecek yıldan itibaren 3 yıla bölünerek taksitle ödeneceği belirtildi. FC Juventus ayrıca bonservis hakkını yüzde 50 elinde bulundurarak Matteo Brighi'yi AC Parma'ya verdi. 
     Resmileşen diğer transferlerde ise FC Juventus'tan Marco Zanchi'nin FC Bologna'ya 2005 yılına dek kiralık verildiği, İkinci Lig takımlarından Palermo'nun Birinci Lig'deki Vicenza'dan Lamberto Zauli'yi aldığı, AS Roma'nın da genç takımdan 8 oyuncusunu kiralık olarak verdiği bildirildi. 
     Transferi en fazla beklenen isim olan Brezilyalı Ronaldo'nun FC Inter'den Real Madrid'e geçişi ise kesin olarak gösteriliyor. Her iki kulübün yöneticileri görüşmeleri sürdürürken, basına sızan bilgilerde Ronaldo için İspanyol kulübünün 55 milyon Euro ödemeyi kabul ettiği öne sürülüyor. Yıldız futbolcusunun yerini doldurmak için hemen harekete geçen FC Inter'in, SS Lazio'dan Arjantinli Hernan Crespo ile anlaşma noktasında olduğu öğrenildi. 
     Son gelişmeler karşısında Crespo'nun bugünkü antrenmanı yarıda bırakarak takım arkadaşlarıyla selamlaştığı ve SS Lazio'dan ayrıldığı belirtildi. 
     Öte yandan Tutto Sport Gazetesi'nde bugün yer alan haberde Perugia takımının FC Inter'den Emre Belözoğlu'nu kiralık olarak istediği yazıldı. 
     İtalya'daki futbol kulüplerinin son 2 aydır sürekli büyük ekonomik krizde olduklarını söylemelerine karşın transfer pazarının son gününde flaş isimleri transfer etmeleri dikkat çekti. Bu akşam 19.00'da kapanacak olan transfer pazarı, ocak ayında 1 aylık süre için yeniden açılacak. 
     





</TEXT>
</DOC>
