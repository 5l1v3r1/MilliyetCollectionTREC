<DOC>
<DOCNO> 146599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/31/son/sonspo06.html </URL>
<DATE> 2003/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere ve Türkiye Milli takımlarının teknik analizleri yapıldı 
</HEADLINE>
<TEXT>

     Ege Üniversitesi EÜ Beden Eğitimi ve Spor Yüksekokulu'nda, 2002 Dünya Kupası'nda İngiltere ve Türk milli takımlarının yaptığı karşılaşmalar, ''Bilgisayarlı Analiz Yöntemiyle'' analiz edildi. 
     EÜ Beden Eğitimi ve Spor Yüksekokulu Müdürü Prof. Dr. Mustafa Ferit Acar, İngiltere'nin Liverpool Politeknik Üniversitesince geliştirilen ''Maç Analizi Programı''nı kullanarak, Dünya Kupası maçlarını analiz ettiklerini ve bu konuda 2 yüksek lisans tezi hazırlandığını bildirdi. 
     Ortaya konulan bulguların, 12. Avrupa Futbol Şampiyonası 7. Eleme Grubu'nda karşı karşıya gelecek Türk ve İngiltere milli takımları hakkında somut bilgiler içerdiğini kaydeden Acar, ''Türk Milli takımının elde ettiği başarının tesadüfi olmadığını ve bu başarının Avrupa Şampiyonası'nda da devam edeceğini düşünüyorum. Avrupa Şampiyonası, Dünya Kupası'nda umduğunu bulamayan İngiltere için büyük önem taşıyor. İzleyicileri, üst düzeyde bir mücadele bekliyor'' dedi. 
     
     İŞTE ANALİZ 

     Prof. Dr. Acar danışmanlığında ''2002 Dünya Kupası'nda Latin ve Avrupa ekollerinin bilgisayarlı maç analiz programı yöntemiyle karşılaştırılması'' başlığında tez çalışması hazırlayan yüksek lisans öğrencisi Bülent Yapıcıoğlu, İngiltere'nin ''klasik İngiliz ekolünü'', teknik direktör Eriksson'un yenilikleriyle devam ettirdiğinin ortaya çıktığını söyledi. 
     Dünya Kupası'ndaki kadrolar gözönüne alındığında, İngiltere'nin, Türkiye'ye oranla ''daha genç ve uzun boylu'' oyunculardan kurulu olduğunu kaydeden Yapıcıoğlu, buna karşın Milli Takımımızın ''tecrübe üstünlüğü'' bulunduğunu belirtti. 
     Yapıcıoğlu, şunları söyledi 
     ''Rakibimizin oyuncularından sadece biri yabancı ülkede futbol oynuyor. Biz de ise 8 oyuncu, dışarıda forma giyiyor ve tecrübelerini milli takıma taşıyor. Bu bakımdan da Türk Milli Takımı daha tecrübeli.'' 
     
     ''DYER, BUTT VE SCHOLES'E DİKKAT'' 

     İstatistiklerin İngiliz Milli Takımı'nın sol kanadı, Türk Milli Takımı'nın ise sağ kanadı ''daha iyi'' kullanabildiğini gösterdiğini belirten Yapıcıoğlu, orta sahanın solunda görev alan Dyer'e ve orta sahanın ''yükünü sırtlayan'' Butt ve Scholes'a dikkat çekerek, ''Bu oyuncular orta sahada çok pres yaptılar ve oynadıkları sert futbolla teknik oyuncuları yıldırdılar. Emre, İlhan gibi teknik kapasitesi yüksek oyuncularımızın karşılaşmada sakin olması gerekir'' diye konuştu. 
     Türkiye'nin ''kademe hatalarından'' gol yediğini hatırlatan Yapıcıoğlu, ''Maçta, özellikle kalemize yakın bölgelerde faul yapmamamız gerekiyor. Duran topları yer ve mesafe tanımaksızın kaleye kullanabilen David Beckham'a, bu şans verilmemeli'' dedi. 
     





</TEXT>
</DOC>
