<DOC>
<DOCNO> 147242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/03/son/sondun39.html </URL>
<DATE> 2003/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Hoon "Saddam rejimi hergün biraz daha zayıflıyor" 
</HEADLINE>
<TEXT>

     İngiltere Savunma Bakanı Geoff Hoon, Irak'ta Saddam Hüseyin rejiminin her geçen gün biraz daha zayıfladığını ve sonuna yaklaştığını ileri sürerek, ''Böylece Irak halkının özgürlüğüne kavuşacağı gün de geliyor'' dedi. 
     Avam Kamarası'nda konuşan Hoon, koalisyon güçlerinin önemli ilerleme sağladıklarına işaret ederek, Bağdat'a daha da yaklaşıldığını bildirdi. 
     İlerleme sırasında Saddam'ın Cumhuriyet Muhafızlarıyla ilk çatışmanın da çıktığını hatırlatan Hoon, aynı zamanda İngiliz güçlerinin de Basra'nın içi ve çevresindeki mevzilerini güçlendirdiklerini anlattı. 
     Müttefik güçlerinin ilerlemelerinin ikinci aşamasında olduklarını da belirten Hoon, ''Amerikan ve İngiliz güçlerinin düşmanı küçümsediği'' eleştirilerini ise ''Biz direneceklerini biliyorduk. Ancak bizi şaşırtan, Irak güçlerinin kendi halklarına karşı gösterdiği acımasızlık oldu'' diye yanıtladı. 
     Irak halkının müttefik güçlerini büyük sevinçle karşıladığını belirten Hoon, ''bunun da normal olduğunu, zira halkın Saddam rejimi tarafından işkenceler, tecavüzler ve infazlara maruz bırakıldığını'' öne sürdü. 
     Basra'da ortaya çıkan huzursuzluk sırasında Irak rejimine bağlı güçlerin sivil halka ateş açtığını belirten Hoon, bunun Saddam Hüseyin rejiminin yıllardır gösterdiği baskının bir uzantısı olduğunu ifade etti. 
     Müttefik güçlerinin Müslümanların kutsal yerlerine zarar vermemek için büyük gayret sarf ettiğini de belirten Hoon, Saddam Hüseyin rejiminin ise provokasyonlarla bu kutsal yerlere zarar vermeye kalkıştığını öne sürdü. 
     Irak'ta rejimin önemli merkezlerine saldırıların sürdüğünü, diğer yandan da siviller ve insani yardımlar için güvenlik koridoru açılmasına çalışıldığını belirten Hoon, müttefik güçlerinin hava saldırıları sırasında da son derece dikkatli davrandığını ve sivillere zarar verilmemesi için azami dikkat sarf ettiğini anlattı. 
     Irak rejimi tarafından yıldırılmış Irak halkının yeniden güvenini kazanması için de çabaların sürdüğünü belirten Hoon, bunun için insani yardımın hızlanması, elektrik, su gibi hayati ihtiyaçların giderilmesi yolunda her türlü önlemin alındığını kaydetti. 
     





</TEXT>
</DOC>
