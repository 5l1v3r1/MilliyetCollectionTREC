<DOC>
<DOCNO> 121438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/27/son/sontur29.html </URL>
<DATE> 2002/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehmet Ağar ''İsteyen herkes gelip yarışa katılsın'' 
</HEADLINE>
<TEXT>

     DYP Elazığ Milletvekili Mehmet Ağar, isteyen herkesin partiye gelerek genel başkanlık yarışına katılması gerektiğini söyledi. 
     Ağar, 14 Aralık'ta yapılacak DYP Kongresi hazırlıkları için geldiği Konya'da, Mevlana Müzesi'ni ziyaret etti. Çıkışta gazetecilerin sorularını yanıtlayan Ağar, ''Böyle güzel bir günde böyle büyük bir moralle Anadolu yürüşüne Konya'dan başlamış bulunuyoruz'' dedi. 
     Türk siyasi hayatının vazgeçilmez unsuru olan DYP tabanının 14 Aralık'ta yapılacak kongrede önemli bir karar vereceğini belirten Ağar, tabanın vereceği kararla partisinin, yönetimini ve genel başkanını seçeceğini söyledi. 
     DYP'nin Anadolu insanının değerlerine sırtını dayamadığı için bugünkü sıkıntılı ve üzüntülü günleri yaşamak zorunda kaldığını savunan Ağar, ''Merkez sağda birleşmenin adresi DYP'dir. Bizi biz yapan bütün değerlere sahip çıkacak DYP, gelişen dünyanın evrensel değerlerini de kucaklayarak Türkiye'nin geleceğine sahip çıkacaktır'' dedi. 
     İlhan Kesici'nin DYP'ye katıldığının anımsatılması üzerine Ağar, şunları söyledi 
     ''Bunların hepsinin kararını parti tabanı verecek. Önemli olan kimin kendisini nasıl gördüğü değil, parti tabanının nasıl gördüğüdür. Herkesin belli bir siyasi çizgisi, siyasi geçmişi vardır. Ben partiye herkesin gelmesinden memnunum. DYP artık, küçük olsun benim olsun dan ziyade, büyük olsun hepimizin olsun olacaktır. İsteyen herkes partiye gelerek yarışa katılmalıdır.'' 
     





</TEXT>
</DOC>
