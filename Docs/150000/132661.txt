<DOC>
<DOCNO> 132661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/23/son/soneko24.html </URL>
<DATE> 2003/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabancı Erdoğan konusundaki ayıp düzeltilmeli 
</HEADLINE>
<TEXT>

     Sabancı Holding Yönetim Kurulu Başkanı Sakıp Sabancı, yönetimde iki başlı durumun olmaması gerektiğini belirterek, ''Bu kadar güçlü bir şekilde kazanan Tayyip Bey, başbakan olamadı. Bu ayıplı işi düzeltmeliyiz'' dedi. 
     Türk Sanayicileri ve İşadamları Derneği TÜSİAD 33. Genel Kurul Toplantısı'nda verilen arada gazetecilerin sorularını yanıtlayan Sabancı, Anayasa Mahkemesi'nin Recep Tayyip Erdoğan hakkında verdiği karara ilişkin soru üzerine, bir partinin yalnız başına iktidara geldiğini belirterek, şöyle konuştu 
     ''Bunu yıllardan beri rüyamızda görüyor, bazen konuşmalarımızda 'döşekten kalksak da bir rüya görsek, partiler birleşmiş, Siyasi Partiler ve Seçim Kanunu değişmiş, güçlü, istikrarlı hükümet' diyorduk. Bunları halk yaptı. Bunun neticesinde bir yer tamam olmadı. Nesi olmadı Bu kadar güçlü bir şekilde kazanan Tayyip Bey, başbakan olamadı. Bu, memleketimizin koşulları, içinde bulunduğumuz yanlışlıklardan biridir. Keşke böyle bir konu gündeme gelmeseydi, keşke başından doğrudan doğruya Tayyip bey başbakan olsaydı...'' ''Demokrasiyi öğrenmenin faturasının böyle olduğunu'' kaydeden Sabancı, ''Şimdi bunu, bu ayıplı işi düzeltmeliyiz'' dedi. 
     CHP Genel Başkanı Deniz Baykal'ın da bunun yanlış olduğunu birçok kez söylediğini ifade eden Sabancı, ''Tayyip Bey başbakan olmalı mı sizce '' sorusuna, ''Evet halk ona, başbakan yapmak üzere oyunu verdi. Bu kadar, parlamentoda sandalye verdi. Ve biz dışarıdaki insanlara da 'İki başlı durum var' dedirtmemeliyiz. İki başlı durum olmaması lazım'' yanıtını verdi. 
     İstanbul'da Ortadoğu ülkeleri dışişleri bakanlarının katıldığı Barış Zirvesi'ne ilişkin bir soru üzerine Sabancı, eskiden Suriye, Irak, Mısır gibi ülkelerle olan ilişkilere bakıldığı zaman sıcak bir diyalog bulunmadığını, ''Gelin Türkiye'de bir toplantı yapalım'' denildiğinde hemen kabul edilmediğini belirterek, şöyle dedi 
     ''Bunu kim sağladı Bugünkü Başbakan, Dışişleri Bakanı ve takım sağladı. Bunlara teşekkür edelim. İstanbul'da dışişleri bakanlarını toplama becerisine, bundan dolayı teşekkür ediyorum.'' 
     
     ''YANLIŞLAR VARSA SÖYLEYECEĞİZ'' 
     Sakıp Sabancı, tek başına bir hükümetin iktidara geldiğine, ancak ağır problemlerin bulunduğuna işaret ederek, şunları kaydetti 
     ''Ağır problemler, çok kısa zamanda soğutulamaz. Yeni gelen ekip de adaptasyon sürecini yaşıyor. Önlerinde bir öğrenme süreçleri var. Problemler öyle ağır ki bunlara biraz sabırlı olmak gerekiyor. Hepimizin görevi, iyi yapılan işlerde alkış çekmek. Bizi alıştırmışlardı vaktinde, her zaman alkış istiyorlardı bizden. Hayır her zaman alkış yok. İyi yaptığı yerde coşkulu alkış var. Yanlışlar, kaygılar varsa orada da coşkulu, cesur bir şekilde laflarımızı söyleyeceğiz. Bir aile olduğumuza göre, birimiz farklı düşünecek, birimiz nüansları farklı söyleyecek. Bu da normaldir.'' Irak ile ilgili bir soru üzerine Sabancı, Körfez Savaşı sırasında Türkiye'nin haklarını iyi alamadığını belirterek, bunun unutulmaması gerektiğini söyledi. 
     
     ''HARBE LÜZUM KALMASIN'' 
     ''Körfez'de haklarımızı, yani 65 milyonun menfaatlerini daha iyi koruyamadık'' diyen Sakıp Sabancı, koalisyon hükümetlerinin bu işte de ''birinin frene, birinin gaza basarak'' engel oluşturduğunu savundu. 
     Sabancı, ''gelişmeler harbe getirirse, burada akıllı davranmak gerektiğini'' ifade etti. 
     Geçmişten ders alınmasını isteyen Sabancı, ''Menfaatlerimizin korunması bakımından gönül diyor ki bu toplantılar başarılı olsun. Harbe lüzum kalmasın'' dedi. 
     Koç Holding Yönetim Kurulu Başkanı Rahmi Koç ise İstanbul'daki Barış Zirvesi'ne ilişkin, ''Girişim gayet olumlu. Gönül arzu ederdi ki o ülkelerin devlet veya hükümet başkanları gelseydi. Ama dışişleri bakanları da o derece mühim bence. Güzel bir girişim'' diye konuştu. 
     





</TEXT>
</DOC>
