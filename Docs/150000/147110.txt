<DOC>
<DOCNO> 147110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/02/son/sontur28.html </URL>
<DATE> 2003/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal "Türkiye'nin öneminin arttığının işareti" 
</HEADLINE>
<TEXT>

     - CHP Genel Başkanı Deniz Baykal, ABD Dışişleri Bakanı Colin Powell'ın ziyaretinin Türkiye'nin öneminin daha da arttığının işareti olduğunu söyledi. 
     Baykal, ''Umarım, yapılan görüşmeler sonunda Türkiye'nin askeri harekata daha ağırlıklı biçimde karışmasına yol açacak kararlar alınmaz'' dedi. 
     CHP Merkez Yönetim Kurulu MYK , Genel Başkan Deniz Baykal'ın başkanlığında toplandı. 
     Basına kapalı olarak gerçekleşen toplantının ardından gazetecilerin sorularını yanıtlayan Baykal, ABD Dışişleri Bakanı Colin Powell'ın Türkiye ziyaretine ilişkin değerlendirmelerde bulundu. 
     Baykal, Türkiye'nin Irak'taki askeri harekatın içinde aktif bir rol almama kararının ne kadar yerinde olduğunun her geçen gün daha iyi anlaşıldığını belirterek, Irak'taki askeri harekata mesafeli bir tavır takınmasının Türkiye'nin öneminin artmasına yol açtığını söyledi. ABD ile ilişkilerin önem taşıdığını vurgulayan Baykal, ''Ancak bizim, önemli müttefiklerimizin yanlış kararlarının bir parçası haline dönüşme mecburiyetimiz yoktur'' dedi. 
     Powell'ın ziyaretinin Türkiye'nin öneminin arttığının işareti olduğunu kaydeden Baykal, şöyle konuştu 
     ''Umarım, yapılan görüşmeler sonunda Türkiye'nin askeri harekata daha ağırlıklı biçimde karışmasına yol açacak kararlar alınmaz. Elbette insani yardım konusunda işbirliğine açık olacağız. Bu konuda bir tereddüt yok. Ancak, Türkiye'nin askeri harekatın bir parçası haline dönüşmesi sonucunu açıktan veya fiilen ortaya koyacak adımlar atma konusunda çok dikkatle davranılmasına ihtiyaç vardır.'' 
     
     ''GELİŞMELERİ İZLEYECEĞİZ'' 
     Baykal, bir gazetecinin, ''Varılan anlaşma, insani yardım ve yakıt ikmali ile sınırlı mı, gizli bir anlaşma olabilir mi '' sorusuna şu karşılığı verdi 
     ''Bunları bilemem. Bu gelişte yadırganacak birşey görmüyorum. Yapılan açıklamalar böyle bir yeni aşamaya girildiği, yeni bir yaklaşımın ortaya çıkacağı izlenimini vermiyor. Yeni bir tezkere söz konusu değil deniyor. Tamamen insani katkı niteliğinde bir işbirliği düzeyinde kalacak mı kalmayacak mı bunu izleyeceğiz. Bizim Irak savaşına bugün olanın ötesinde angaje olmamızsa hiç gerek yok.'' 
     
     ''EKONOMİDE MUCİZEVİ ÇARELER ARANIYOR'' 
     CHP Lideri Baykal, hükümetin ekonomik kaynak arayışlarına ilişkin bir soru üzerine, ekonominin kendi kuralları içinde işlediğini ve bunun gözönünde bulundurulması gerektiğini söyledi. 
     Halkın büyük çoğunluğunun uzun bir süreden beri büyük fedakarlıklar yaptığını ve bunun daha ileri götürülmesinin mümkün olmadığını kaydeden Baykal, sözlerini şöyle sürdürdü 
     ''Önce kuralları işletelim. Vergileri toplayalım. Vergi kaçakçılığını, kayıtdışı ekonomiyi ortadan kaldıralım. Bankaların boşaltılmasını önleyelim. Bu sorumsuzlukları yapmış olanlardan hesap sorabilelim. Hükümetin ekonomi politikası ile ilgili olarak zihninin bir türlü netleşmediğini görüyoruz. Kolay ve sihirli çözüm, mucizevi kurtuluş çareleri arayışı içinde olduklarını görüyoruz. Bu sağlıklı bir yaklaşım değil. Sorunları artırabilir. 
     Servet vergisi konuşuluyor... Bunlar öyle şeylerdir ki konuşmaya başlarsanız ekonomi ona muhtaç hale gelir. Hükümetin, 'ekonomi oksijen çadırında' diye başlayıp 'serum arıyoruz' diye ortaya çıkmış olması ekonomide bir panik duygusunun şekillenmesine uygun bir ortam yaratmıştır. 5 aydır ekonomi ile ilgili henüz temel bir karar alınamadı.'' 
     
     MYK TOPLANTISI 
     Alınan bilgiye göre, MYK toplantısında da Powell'ın ziyareti değerlendirilirken, ABD ile varılan insani işbirliği anlaşmasının çerçevesinin netleştirilmesi konusunda bir çalışma yapılması benimsendi. 
     Toplantıda, CHP Genel Başkan Yardımcısı İnal Batu, Powell ile Dışişleri Bakanı ve Başbakan Yardımcısı Abdullah Gül'ün açıklamalarına ilişkin Baykal ve MYK üyelerine ayrıntılı bir bilgi verdi. 
     Hükümetin ekonomideki kaynak arayışları da MYK'nın diğer ağırlıklı gündem maddesini oluşturdu. Baykal'ın, hükümetin, ekonomide gerçekçi değil, hayalci bir yaklaşım sergilediğini ve mucize peşinde koştuğunu söylediği öğrenildi. 
     Toplantıda, CHP milletvekillerinin dün TBMM kulisindeki tartışmaları da gündeme geldi. Tartışmaya neden olan Kastamonu Milletvekili Mehmet Yıldırım hakkında bir disiplin işlemi yapılıp yapılmaması konusunda grup yönetiminin bir değerlendirme yapacağı belirtildi. Baykal da gazetecilerin konuya ilişkin sorularına grup yönetiminin bu konuda bir değerlendirme yaptığını söylemekle yetindi. 
     





</TEXT>
</DOC>
