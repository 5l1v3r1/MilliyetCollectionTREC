<DOC>
<DOCNO> 149425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/12/son/sontur29.html </URL>
<DATE> 2003/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'in sorunları devlet arşivi yolunda... 
</HEADLINE>
<TEXT>

     İzmir Valisi Yusuf Ziya Göksu, İzmir'in ilçelerine yaptığı ziyaretler sırasında tespit ettikleri sorunları kitapçık haline getireceklerini belirterek, ''İzmir'in sorunlarının devlet arşivine girmesini sağlayacağız'' dedi. 
     Göksu, İzmir Meslek Odaları Platformu'nun düzenlediği ve Devlet Bakanı Mehmet Aydın'ın da katıldığı ''İzmir'in Sorunları, Çözüm Önerileri ve Paylaşım'' konulu toplantıda, sorunlarının tespiti için bütün meslek odalarına yazı yazdıklarını ve bu odalardan gelecek sorunların da bu kitapçığa alınacağını belirtti. 
     Daha sonra milletvekilleriyle toplantı yapacaklarını kaydeden Göksu, ''Kitapçığı, Ankara'ya götüreceğiz. İzmir'in sorunlarının devlet arşivine girmesini sağlayacağız. İzmir'de bir eksik gördüm. O da sorunların Ankara'ya Valilik imzasıyla iletilmemiş olması. Başbakanımızı ziyaret ederek, Bakanlar Kurulu'nun İzmir'de yapılmasını sağlamaya çalışacağız'' dedi. 
     Başlatacakları yeni bir çalışmayla Ankara'daki İzmirli bürokratları tespit edeceklerini ve ''Alo bürokrat'' hattı kuracaklarını ifade eden Göksu, ''Sabri Erbakan, Bayındırlık ve İskan Bakanlığı'na Müsteşar oldu. Bundan sonra Sabri Erbakan telefon hattı kuracağız. Alo...böyle bir proje var, bunun takibinde yardımcı olun diyeceğiz'' dedi. 
     
     ''YARIM KALMIŞ YATIRIMLAR MEZARLIĞI..'' 
     'İzmir'e gelince yarım kalmış yatırımlar mezarlığıyla'' karşılaştığını dile getiren Göksu, şöyle konuştu 
     ''Viyadükler, hastaneler, liman, doğalgaz gibi konularda da tamamlanmayı bekleyen bir dizi yatırım mevcut. İzmir'de hiç takım oyunu oynanmamış. Herkes kendi gücünü ortaya koymuş. Bundan sonra Herşey İzmir İçin sloganı ve 3-İ formülü ile hareket edeceğiz. İstekli, İnatçı ve İsrarlı... '' Sümerbank Basma Fabrikası'nın bulunduğu 159 dönümlük bir arsanın ''Ortaöğretim Eğitim Kampüsü'' haline getirilmesi projesine de değinen Vali Göksu, belirlenen arsanın ''endüstriyel SİT alanı'' olarak gösterildiğini, projenin hayata geçirilmesi için ikna çalışmalarının sürdüğünü açıkladı. 
     İzmir Şehir Plancıları Odası Başkanı Tuncay Karaçorlu ise ''kültür mirası'' olarak nitelendirdiği İzmir Sümerbank Basma Fabrikası'nın korunması gerektiğini söyledi. Vali Yusuf Ziya Göksu, konuşmasının ardından Karaçorlu'yu toplantı salonu dışına çağırarak, bir süre görüştü. 
     Daha sonra İzmir Meslek Odaları Platformu'na bağlı 25 Meslek Odası'nın başkanı, kendi alanlarına ilişkin sorunları ve çözüm önerilerini dile getirdi. 
     





</TEXT>
</DOC>
