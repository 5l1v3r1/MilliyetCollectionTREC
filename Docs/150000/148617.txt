<DOC>
<DOCNO> 148617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/09/son/soneko39.html </URL>
<DATE> 2003/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkbank'ın tasfiye yolu yeniden açıldı... 
</HEADLINE>
<TEXT>

     Türk Ticaret Bankası A.Ş'nin Türkbank tasfiye yolu yeniden açıldı. 
     Türkbank Yönetim Kurulu Başkanı Tanju Polatkan, bankanın Olağanüstü Genel Kurulu'nun ardından soruları yanıtlarken, tasfiyeye ilişkin alınan yürütmeyi durdurma kararının, yaptıkları itirazla kaldırılmasıyla bu toplantıyı gerçekleştirdiklerini bildirdi. 
     Polatkan, ''Dolayısıyla daha evvel Genel Kurul'un onayına sunulmamış olan tasfiye açılış bilançosunun Genel Kurul'un onayına sunulması ve tasfiye işlemlerinin fiilen başlaması gerekiyordu. Şimdi o ihtiyati tedbir kararı nedeniyle yarım kalmış işler de tamamlanmış oldu'' diye konuştu. 
     Bundan sonraki aşamaya ilişkin bir soru üzerine de Polatkan, şunları söyledi 
     ''Bankanın tasfiyesi Yönetim Kurulu'nun işi değil. 2001 Kasım tarihli IMF'ye verilen niyet mektubunun zannediyorum 25. maddesinde, gönüllü tasfiye suretiyle Türkbank'ın tasfiye edileceği bir hükümet kararıdır. Bu konu bu güne kadar da değişmemiştir. O karar doğrultusunda önümüzdeki hukuki engeller kalktıkça tasfiye işlemi sürecektir. Aksine mahkeme kararı verilirse boynumuz kıldan incedir, hepimiz o karara saygılı oluruz.'' Polatkan, Danıştay'ın konuyla ilgili kararının tasfiyeye engel oluşturup oluşturmadığının sorulması üzerine, ''Onu Vakıf ve Sendika işine öyle geldiği için yanlış anlattı. Danıştay'daki dava tasfiye sürecini etkilemiyor'' dedi. 
     
     HAZİNE'YE YENİ YÜK 
     Polatkan, toplantıda, yükümlülüklerini yerine getiremeyen Türk Ticaret Bankası Emeklilik Sandığı'nın SSK'ya devrine kadar geçecek süre içinde emekli maaşlarının banka tarafından ödenmesi konusunda tasfiye kuruluna yetki verildiğini anlattı. 
     Polatkan, sandığın bu konuyla ilgili bir genel kurul toplantısı gerçekleştirerek, devir kararı alacağını bildirdi. 
     Olağanüstü Genel Kurul Toplantısı'na sunulan faaliyet raporuna göre, Emeklilik Sandığı'nın 14 Ağustos 2002 itibariyle hazırlanan teknik bilançodaki aktüeryal açığı 240 trilyon 168 milyar lira olarak belirlendi ve karşılığı ayrıldı. 
     Bu tür sandıkların Sosyal Sigortalar Kurumu'na devir bilançosunun Çalışma ve Sosyal Güvenlik Bakanlığı, Maliye Bakanlığı ve Başbakanlık Hazine Müsteşarlığı'nın temsil edildiği bir komisyon tarafından düzenlendiği kaydedilen raporda, şu görüşlere yer verildi 
     ''Bu devir bilançosunda gözükecek teknik ve fiili açıklar, işveren kuruluştan tahsil edilmek üzere ilk etapta, Hazine tarafından Sosyal Sigortalar Kurumu'na ödenmektedir. Banka tasfiyeye girdiğinden ötürü, Vakıf senedinin 92. maddesi gereği Vakfın yaşaması artık mümkün olmadığından aktüeryal açığının Hazine'ye ödenmesi gerekecektir.'' 
     
     SSK'YA DEVİR 
     Toplantıdan sonra açıklama yapan bankanın ortaklarından Türk Ticaret Bankası Türkbank Munzam Sosyal Güvenlik, Emekli ve Yardım Sandığı Vakfı Başkan Yardımcısı Ali Rıza Adaş, toplantıda tasfiye memurlarının ibrasına karşı çıktıklarını bildirdi. 
     Gelinen noktada en büyük handikapı banka emeklisi 7 bin 500 kişinin maaşlarının ödenmesinin oluşturduğunu vurgulayan Adaş, şunları söyledi 
     ''Bu insanlar Mart ve Nisan maaşlarını alamadılar, önümüzdeki aylarda da alamayacaklar. Ancak kanun gereği vakıf, mal varlığı üyelerinin geleceğini sürdürmeye yetmeyeceği gerekçesiyle toplanacak Genel Kurul'da SSK'ya devir kararı alacak. Bu kararı bankanın da onaylaması lazım. Zannediyorum bu konularda bir anlayış hükümet nezdinde de gösterilecek. Bu insanlar bir an önce maaşlarına kavuşmalı.'' Bankanın Olağanüstü Genel Kurul Toplantısı'nın sonuçlarını merakla bekleyen bazı emekliler, Mart ve Nisan maaşlarını alamadıklarını, daha öncekilerin de gecikmeli olarak verildiğini anlattılar. Emekliler, ''Dikkat ederseniz, bu toplantıya geçen yıl yapılan toplantı gibi büyük bir kalabalık gelemedi. Bunun nedeni de parasızlık'' diye yakındılar. 
     Türkbank İnsan Kaynakları Müdürü Ayhan Aktürk de gelişmeler konusunda gazetecilere bilgi verirken, bazı emeklilerin eleştirileriyle karşılaştı. Bir banka çalışanı da gelişmelere tepkisini ''Emekliliğime 28 ayım kaldı, ancak tasfiye sonucu önümüzdeki ay işten çıkarılırsam ben ne yapacağım'' diyerek gösterdi. 
     Bu arada, Türkbank'ın tasfiye memurluğuna seçilenlerden Tahir Savtak, Tasarruf Mevduatı Sigorta Fonu tarafından 19 Haziran 2002'de Pamukbank'ın denetim kurulu üyeliğine atanmıştı. 
     





</TEXT>
</DOC>
