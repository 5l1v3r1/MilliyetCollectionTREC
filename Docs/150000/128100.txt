<DOC>
<DOCNO> 128100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/31/son/soneko19.html </URL>
<DATE> 2003/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Özilhan 2003, 2002 ve 2001'e göre çok iyi bir yıl oldu... 
</HEADLINE>
<TEXT>

     TÜSİAD, MÜSİAD, İTO, İSO, YASED Başkanları, Türkiye Bankalar Birliği Başkanı Ersin Özince, Yapı Kredi Bankası Yönetim Kurulu Başkanı Rona Yırcalı, Marmara Üniversitesi MÜ İşletme Bölüm Başkanı Prof. Dr. Osman Altuğ, Boğaziçi Üniversitesi BÜ İşletme Bölümü Öğretim Üyesi Prof. Dr. Güven Alpay ve İstanbul Üniversitesi İÜ İktisat Fakültesi Öğretim Üyesi Prof. Dr. Merih Paya, 2003 yılı ile ilgili değerlendirmelerde bulundular, 2004'e dair görüşlerini dile getirdiler. 
     
     TÜSİAD BAŞKANI ÖZİLHAN 2003 İYİ GEÇTİ 

     Türk Sanayicileri ve İşadamları Derneği TÜSİAD Yönetim Kurulu Başkanı Tuncay Özilhan, 2003'ün iyi geçtiğini, 2001 ve 2002'ye göre çok daha iyi bir yıl olduğunu söyledi. 
     Tuncay Özilhan, 2000 yılı sonu ve 2001'in başında meydana gelen iki büyük krizin etkilerinin silinmeye başlandığını, uygulanan programın Türkiye'nin yarasını sarmada çok katkısı bulunduğunu söyledi. 
     Koalisyonsuz tek parti hükümetinin siyasal istikrarı getirmesinin de buna çok önemli bir etkisi olduğunu vurgulayan Özilhan, şunları kaydetti 
     ''2003 yılı için konulan enflasyon hedefinin yüzde 20'lerin altına çekilmesi, büyümenin yüzde 5'ler civarında olması, kurdaki istikrardan dolayı 2003'ün göreceli olarak 2002 ve 2001'e göre çok daha iyi bir yıl olduğunu söyleyebiliriz. 2003 yılını iyi geçirdik diye yorumluyorum.'' 2004'ün çok önemli ve kritik bir yıl olduğu görüşüne katıldığını ifade eden TÜSİAD Başkanı Özilhan, şunları söyledi 
     ''2004 yılında AB ile ilgili çok önemli adımlar atılması, atılmış adımların da uygulamaya geçirilmesi gerekiyor. Kıbrıs gibi 30 senedir çözülmeyen bir sorunun çözülmesinin, Türkiye'nin AB'den gün alması için çok önemli bir katkıda bulunacağına inanıyorum.'' Özilhan, yerel seçimlere değinerek, popülist politika izlenmemesi gerektiğini de vurguladı. 
     
     ''HÜKÜMET, YOĞUN ÇALIŞMASINA AYNEN DEVAM ETMELİ'' 

     Tuncay Özilhan, 2003 enflasyon hedefinin tutmasında mali disiplinin çok önemli bir adım olduğunu vurgulayarak, şöyle dedi 
     ''2004 yılında bunun bozulmaması gerekir. Yapısal reformların tamamlanmasıyla 2004'ün, yüzde 12'lik bir enflasyon hedefi ve yüzde 5'lik bir büyümeyle tamamlanacağına inanıyorum. Bu söylediklerimiz gerçekleştiği takdirde 2004'ün, 2003'den daha iyi bir yıl olacağına inanıyorum. 
     AB ve atılacak adımların, 2004'ün ikinci yarısından sonra, bilhassa 2005'de yeni yatırımlar, bu yeni yatırımların da istihdam artışlarını beraberinde getireceğini düşünüyorum. Onun için, yatırım ortamının iyileştirilmesiyle ilgili hükümetin önemli adımlar atması gerekiyor. Hükümet birçok konuda bu yoğun çalışmasına aynen devam etmeli. İçerde ekonomiyle çaba sarf ederken, dış politikasını da aynı ölçülerde ince ayarlarla götürmesinin Türkiye'nin geleceği için çok önemli olduğunu düşünüyorum.'' Özilhan, 2004 yılı için en önemli endişesinin, çözülmeyen bir Kıbrıs sorunu ve bunun neticesinde 2004'de AB'den herhangi bir tarih alınamaması olduğunu söyledi. Bu durumun Türkiye'de birçok şeyin yeniden oturup düşünülmesini getireceğini belirten Özilhan, ''Onun için bunları düşünmek bile istemiyorum. Bütün beklentilerimiz bu çerçevede, Türkiye'nin büyümesi, refah toplumu olması, yatırımların gelmesi ve istihdamın artması için'' dedi. 
     
     MÜSİAD BAŞKANI SİYASİ İSTİKRARSIZLIK, İSTİKRARA DÖNDÜ 

     Müstakil Sanayici ve İşadamları Derneği MÜSİAD Genel Başkanı Ali Bayramoğlu da, 2000 ve 2001'de yaşanan olumsuz krizlerden sonra temelde ekonominin bir problemi olan siyasi istikrarsızlığın, 2003'de istikrara dönüşmesinin bütün kesimler için ciddi bir moral ve motivasyon kaynağı olduğunu vurguladı. 
     Bayramoğlu, ''Çevresel fonksiyonlar olarak Irak, Kıbrıs ve dünyadaki terör olayları gibi bazı olumsuzluklar, beklentilerini çok ciddi etkiler dediğimiz Türkiye'yi yeteri kadar etkilememenin getirdiği bir artı avantaj da vardı. Dolayısıyla genel manada 2003 iyi bir yıl olarak geçti'' diye konuştu. 
     Dış ticaretteki artış, özellikle ihracat bazındaki artışın 2003'ün iyi geçtiğinin bir işareti olduğunu belirten Bayramoğlu, şunları kaydetti 
     ''Bunun yanında ithalat artışına dikkat etmemiz gerekir ve cari açığın tekrar problem oluşturmayacağı tedbirlerinin de alınması şart. Türkiye uzun yıllardır yaşadığı durgunluk veya ekonomik küçülmelerden kaynaklanan sosyal ve istihdam problemlerini bu süreç içerisinde sağlıklı bir noktada masaya yatıramadı, çözemedi. Bu beklentinin realize edilebilmesi için ülkenin iç dinamiklerini dikkate alarak bir büyüme trendinin mutlaka hayata geçirilmesi gerektiği ortada. Bunun için devletin iç borçlanma gereğinin ortadan kalkması, daha radikal tedbirlerin alınması ve kaynakların faize değil de yatırım ve planlanmaya aktarılması kaçınılmaz bir gerçek ki 2004'de bunun olması lazım.'' Bayramoğlu, 2004 için, sürekli vergilerin artırıldığı bir metodolojiden çok, ciddi bir vergi reformu yatırımını teşvik edecek ve büyümeden kaynaklanan vergi artışını plana alacak bir vergi politikasının kaçınılmaz ihtiyaç olarak durduğunu belirtti. 
     
     2004 İÇİN KÖTÜMSER DEĞİLİM 

     Ali Bayramoğlu, büyüme trendine ayak uyduracak ne tip bölgesel, sektörel ve yöresel yatırımların yapılması gerektiği konusunda da plan ve projelerin masaya yatırılması gerektiğini kaydetti. 
     Mevcut sistemin devam etmesi halinde 2004'de enflasyon hedefini yakalamanın mümkün olduğunu vurgulayan Bayramoğlu, şöyle devam etti 
     ''Bu hedefleri yakalarken, bunun yansımaları ekonomide, sosyal ve beşeri hayatta nasıl hissedilecek derseniz 2003 gibi bir his olur. İyiliklerin yanında biz bunu hissedemedik konusunu 2004'de de yaşarız. Yani oradaki hedefler tutmaz değil ama bu hedeflerin daha realize edilmesi, biraz daha revize edilmesi gerekliliği ortada, esas üzerinde durduğumuz nokta o.'' MÜSİAD Başkanı olarak 2004 için kötümser olmadığını dile getiren Bayramoğlu, ''Beklentilerimizin realize olabilmesi için yapılması gereken çok daha fazla iş olduğu da ortada'' dedi. 

     
</TEXT>
</DOC>
