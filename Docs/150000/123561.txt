<DOC>
<DOCNO> 123561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/09/son/sonspo05.html </URL>
<DATE> 2002/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor, sahasında geçit vermiyor... 
</HEADLINE>
<TEXT>

     Birinci Süper Futbol Ligi'nde son haftaların başarılı takımı Trabzonspor, sahasında da kolay kolay rakiplerine boyun eğmiyor. 
     Bordo-mavililer, Hüseyin Avni Aker Stadı'nda rakiplerine gol pozisyonuna girme şansı fazla vermezken, 8 lig maçında sadece kalesinde 2 gol gördü. Geçen sezon ise 8 lig maçında bordo-mavililer 8 gol yemişti. 
     Sezon öncesinde yeni bir kadro oluşturan ve yaşadığı uyum sorununu aşan karadeniz ekibi, ligde de kendi sahasında yaptığı son 4 maçtan galibiyetle ayrılmayı başardı. 
     Karadeniz ekibi, bu sezon sahasında 4 galibiyet, 3 beraberlik ve 1 mağlubiyet elde etti. 
     
     ''4 BÜYÜKLERDE'' EN AZ GOL 
     Trabzonspor, 4 büyük takım içerisinde sahasında en az gol yiyen takım oldu. 
     Beşiktaş 3, Galatasaray 4, Fenerbahçe ise 6 gol sahalarında yaptıkları maçta kalelerinde gördüler. 
     
     360 DAKİKADIR GOL YEMİYOR 
     Trabzonspor, sahasında yaptığı son 4 lig maçından galibiyetle ayrılırken, 360 dakikadır gol yemiyor. 
     Bordo-mavililer, Kocaelispor, Diyarbakırspor, Ankaragücü ve Denizlispor'u yenerek, 4 maçtan 12 puan çıkarmayı başardı. 
     
     PETKOİÇ ''SAVUNMAYA BORÇLUYUM'' 
     Trabzonspor'un Avusturalyalı file bekçisi Petkoviç, Hüseyin Avni Aker Stadı'nda, az gol yiyerek taraftarlarını üzmemenin sevincini yaşadığını söyledi. 
     Petkoviç, iyi bir performans yakaladığını ve kendisinin de performansından memnun olduğunu kaydederek, ''Ancak az gol yemeyi savunma oyuncularını da borçluyum. Aslında tüm takım olarak bunu başarıyoruz'' diye konuştu. 
     Ligde 9 gol yiyen Beşiktaşlı Cordoba ile birlikte en az gol yiyen kalecilerden Petkoviç, ''Cordoba çok iyi bir kaleci. Özellikle çok iyi refleksleri var'' diye konuştu. 
     
     8 LİG MAÇI 
     Trabzonspor'un bu sezon Hüseyin Avni Aker Stadı'nda yaptığı 8 lig maçı ve aldığın sonuçlar şöyle 

Trabzonspor-Fenerbahçe...... 0-0 
Trabzonspor-Altay........... 0-0 
Trabzonspor-Gençlerbirliği.. 1-1 
Trabzonspor-Samsunspor...... 0-1 
Trabzonspor-Kocaelispor..... 2-0 
Trabzonspor-Diyarbakırspor.. 3-0 
Trabzonspor-Ankaragücü...... 3-0 
Trabzonspor-Denizlispor..... 1-0 
     





</TEXT>
</DOC>
