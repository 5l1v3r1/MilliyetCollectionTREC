<DOC>
<DOCNO> 136436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/12/son/sondun02.html </URL>
<DATE> 2003/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Nato, uzlaşma arayışlarını sürdürüyor... 
</HEADLINE>
<TEXT>

     NATO Konseyi, İttifak bünyesindeki uzlaşmazlığa çözüm aramak amacıyla bugün de toplantılarını sürdürüyor. 
     NATO Genel Sekreteri George Robertson'ın, dün akşam gerçekleşen ve 15 dakika süren olağanüstü Konsey toplantısından sonra, gece boyunca, vetocu ülkelerin başkentleri Paris, Berlin ve Brüksel ile yoğun telefon görüşmeleri yaptığı bildirildi. 
     Robertson, bugünkü Konsey toplantısında, ''kapsama alanı daraltılmış'' bir belgeyi 19 üye ülkenin onayına sunuyor. Bu belgede, sadece Türkiye'nin olası bir saldırı halinde savunmasına ilişkin önlemler yer alıyor. Söz konusu, önlemler arasında erken uyarı uçakları AWACS'ların devreye sokulması, Patriot füzelerinin bölgeye konuşlandırılması, kimyasal ve biyolojik kitle imha silahlarına karşı önlem alınması gibi unsurlar yer buluyor. 
     NATO Sözcüsü Yves Brodeur, ''bazı seçenekler üzerinde tartışıldığını'' ifade ederken, uzlaşmaya varılmadıkça ayrıntılı bilgi veremeyeceğini belirtiyor. 
     Türk diplomatik kaynaklar, görüşme ve temasların devam ettiğini, resmi olarak hiçbir ilerleme kaydedilmediğini, başlangıç noktasında bulunulduğunu ifade ediyor. 
     Genel Sekreter'in temaslarıyla ''çıkış yolu arandığını'' belirten aynı kaynaklar, ''iyimser veya kötümser olmak için neden bulunmadığını'' belirtiyor. ''Bugün, olumlu veya olumsuz somut bir karar ile durumun berraklaşmasını bekliyoruz'' diyen kaynaklar, ''bir hedefe, bir takvime, bir plana kilitlenmek mümkün olduğu andan itibaren, müzakerelerin bu çerçevede başlayacağını'' ifade ediyor. 
     Belçikalı diplomatlar ise ''oyalama taktiğinin'' en azından Cuma gününe kadar süreceğinin, o gün BM Güvenlik Konseyi'ndeki gelişmelerin izleneceğinin işaretlerini veriyor. 
     





</TEXT>
</DOC>
