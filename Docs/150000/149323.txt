<DOC>
<DOCNO> 149323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/12/son/sondun29.html </URL>
<DATE> 2003/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Perle'den Suriye'ye ültimatom... 
</HEADLINE>
<TEXT>

     Irak lideri Saddam Hüseyin'i devirmek için ABD öncülüğünde Irak'a yapılan saldırının başta gelen mimarlarından Pentagon danışmanı Richard Perle, Irak'ın kitle imha silahlarını saklıyorsa, Suriye'nin muhtemel askeri hedef olacağını söyledi. 
     Perle, International Herald Tribune gazetesine yaptığı açıklamada, bu tür silahlar Suriye topraklarında bulunursa ''Buna cevap vermek zorunda kalacağımızdan çok eminim'' dedi. 
     Böyle bir şeyin Suriye açısından ''aptalca'' bir hareket olacağını belirten Perle, ilk yaklaşımlarının Suriyelilerden sahip oldukları bu silahları teslim ederek, tehdidi ortadan kaldırmasını istemek olacağını söyledi. 
     Perle, bunu yapmazlarsa ''Tam kapasitemizi kullanmamızı kimse göz ardı etmeyecektir'' dedi. 
     ''Suriye'ye, İran'a, Kuzey Kore'ye ve Libya'ya mesajımız açıktır' diyen Perle, ''Eğer başka alternatifimiz kalmazsa Amerikalıların ve diğerlerinin çıkarlarını savunmak için gerekli olanı yapmaya hazırız. Ancak bu, bir başka askeri harekat için askerlerimizi hazırladığımız anlamına gelmiyor'' diye konuştu. 
     





</TEXT>
</DOC>
