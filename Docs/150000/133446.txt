<DOC>
<DOCNO> 133446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/27/son/soneko32.html </URL>
<DATE> 2003/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
2004'te tüm Türkiye'de tarlalar uydudan gözlenecek 
</HEADLINE>
<TEXT>

     Şanlıurfa'da, 3 yıl önce pamuk destekleme primlerinde ekim alanlarının belirlenerek haksız kazancın önlenebilmesi için kurulan ''Uzaktan Algılama Sistemiyle Ekim Alanları'nın Belirlenmesi Yöntemi''nin, 2004 yılında Türkiye genelinde uygulanacağı bildirildi. 
     Şanlıurfa'da pamuk ekim alanlarının belirlenerek, dönüm başına 70 bin lira destek primi ödemesinde haksız kazancın önlebilmesi amacıyla 3 yıl önce kurulan ve yılda 30 milyon dolar haksız kazancın önüne geçen ''Uzaktan Algılama Sistemiyle Ekim Alanlarının Belirlenmesi Yöntemi'', 2003 yılında GAP Bölgesi'ndeki 9 ilin pamuk üretim alanını tesbit için kullanılmaya başlanacak. 
     Türkiye'de sadece Şanlıurfa'da kullanılan yöntem, çiftçilerin 1999 yılında belirttiği 2 milyon 500 bin dekar ekim alanının gerçekte 1 milyon 400 bin dekar alanda üretim yapıldığını ortaya çıkarması üzerine, 2003 yılı ''Doğrudan Gelir Desteği'' ödemelerinde üretim alanı tesbiti amacıyla da kullanılmaya başlanacak. Pilot bölge seçilen Şanlıurfa'daki sistem, Türkiye'de 2004 yılında uygulamaya başlanması için veri tabanı oluşturacak. 
     
     3 YILDA 100 MİLYON DOLAR HAKSIZ KAZANÇ 
     Uzaktan Algılama Sistemiyle Ekim Alanlarının Belirlenmesi Yöntemi ile il ve ilçe genelindeki yaklaşık 5 bin dolayında çiftçinin, 3 yıl boyunca alacakları ödeme miktarında 100 milyon dolar dolayındaki haksızlık önlendi. Yöntemin doğrudan gelir desteği önemelerinde uygulanmasıyla daha fazla haksız kazanç önlenmiş olacaktır. 
     Çiftçilerin köy muhtarlıklarından aldıkları destekleme primleri ile ilgili formlarda belirtilen ekim alanları, bilgisayar ortamına aktarılarak, daha sonra uydudan alınan fotoğraflarla karşılaştırma yapılıyor. 
     Böylece uydudan tespit yöntemiyle pamuk destekleme primlerinde yaşanan haksız kazanç dönemi de kapanıyor. Üretici hak ettiğini oranda destek primlerinden yararlanıyor. 
     





</TEXT>
</DOC>
