<DOC>
<DOCNO> 101208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/11/ekonomi/eko01.html </URL>
<DATE> 2002/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni bakandan ilk mesaj Seçim ekonomisi yok 
</HEADLINE>
<TEXT>

Kemal Derviş’in istifası ile boşalan Hazine’den sorumlu Devlet Bakanlığı görevine atanan Masum Türker, Program devam edecek. Seçim ekonomisi yok. Reel sektöre destek olacağız’ dedi 
     ANKARA Milliyet 

     Hazine’den Sorumlu Devlet Bakanlığı görevine atanan DSP İstanbul Milletvekili Masum Türker, piyasalara ilk mesajını verdi Ekonomik programda sapma olmayacak, özellikle üretim ekonomisi desteklenecek. 
     Başbakan Bülent Ecevit, istifa eden Kemal Derviş’in yerine Masum Türker’in atanması ile ilgili olarak dün bir basın toplantısı düzenledi. Başbakan Yardımcısı ve Dışişleri Bakanı Şükrü Sina Gürel’in de katıldığı basın toplantısında Ecevit, Derviş’e, Türkiye’yi ekonomik sorunlarından düzlüğe çıkarma çabaları için teşekkür etti. Derviş’in istifasının her hangi bir şekilde ekonomiyi aksatmayacağını belirten Ecevit, "IMF yetkilileri de yardımların kişilerle değil, hükümetle ilgili olduğunu açıkladı" dedi. Ecevit, Türker’den beklentilerini de şöyle özetledi 
     "Programın devamlılığına büyük önem gösterecek, üretimi hızlandırmaya önem verecektir. KOBİ’lerin, esnafın ve sanatkarın, sanayici ve tüccarın gücünü artırmaya gerekli katkıları yapacak, onların önünün açılmasını sağlayacaktır. İşçi, memur, emekli ve dar gelirlilere ekonomik durumlarının düzelmesi için büyük katkıda bulunacaktır. Kendisinin başarılı olacağına inanıyorum." 
     
Sıra mikro ekonomide      Ecevit’in güvenine teşekkür eden Devlet Bakanı Masum Türker de basın toplantısında yaptığı konuşmada, "Programı özenle uygulayarak ve özellikle makro ekonomide elde edilmiş olan başarıları bu kez bir de mikro ekonomide, sanayide, ticarette ve özellikle ulusal üretimin artırılmasında katkıda bulunmak amacıyla bütün deneyimimi ülkemizin yararına sunmaya çalışacağım. Bugüne kadar sözü edilen para piyasalarının yanı sıra özellikle üretim ekonomisinin piyasalarını da gözeterek ekonominin esenliğe çıkmasında elimizden gelen katkıyı sunacağım" diye konuştu. 
     Türker, seçim ekonomisi ile ilgili sorulara karşılık olarak da şunları söyledi 
     "56. hükümet döneminde de seçim ekonomisi uygulanmamıştı. Şimdi de ekonomik programın aksatmadan uygulanması için seçim ekonomisi uygulamasına gidilmeyecek. Seçim ekonomisine geçilirse, üç buçuk yıllık zorluğa katlanmanın anlamı kalmaz." 
     
Muhasebeci bakan      DSP’deki istifaların ardından yıldızı parlayan’ Türker, 1952 yılında Mardin’de doğdu. İstanbul İşletme Fakültesi’ni bitirdi. Güneş Gazetesi’nde marahhas üyelik görevinde bulundu. Muhasebeciliği ile övünen ve yeminli mali müşavir olan Türker, Malatya Milletvekili Ahmet Özal’ın İnterpress Yayın Grubu’ndaki hisselerini satın alan Emlakbank eski Genel Müdürü Bülent Şemiler’den bu hisseleri alarak dergi yayıncılığına başladı. Türker halen Nokta Dergisi’nin sahibi. 
     Türkiye Mali Müşavirler ve Yeminli Mali Müşavirler Odalar Birliği Başkan Yardımcılığı yapan Türker, TÜRMOB’u temsilen Akdeniz Ülkeleri Muhasebeciler Federasyonu Başkan Yardımcılığı da yaptı. 
     



 EKONOMİ 

















</TEXT>
</DOC>
