<DOC>
<DOCNO> 132945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/24/son/sonspo20.html </URL>
<DATE> 2003/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
PC National Bükreş, Manavgat'ta kamp yapıyor... 
</HEADLINE>
<TEXT>

     Romanya Süper Ligi takımlarından PC National Bükreş, ikinci yarı hazırlıklarını Antalya'nın Manavgat İlçesi'ne bağlı Kızılağaç Beldesi'ndeki Clup Voyage Selge Beach Otel'de sürdürüyor. 
     Teknik direktör Walter Zegma yönetiminde 23 futbolcusuyla kamp çalışmalarını sürdüren Rumen ekip, Üçüncü Futbol Ligi takımlarından Karamanspor ile yaptığı hazırlık karşılaşmasını 4-0 kazandı. 
     Teknik direktör Zegma, fizik, kondisyon ve çift kale maçlarıyla sürdürdükleri çalışmalardan çok memnun olduğunu ifade ederek, kamp çalışmalarını 3 gün sonra gidecekleri İtalya'da sürdüreceklerini, 10 gün sonra da ülkelerine döneceklerini kaydetti. Takımının halen Romanya Süper Ligi'nde 4. sırada olduğunu hatırlatan Zegma, ''Hedefimiz Romanya Süper Ligi'nde şampiyon olmaktır'' dedi. 
     Takımında, geçen günlerde AFC Ajax'a transfer olan Ovidya Petra dışında eksik bulunmadığını anlatan Zegma, genç takımdan 6 futbolcuyu takıma monte etmek için çaba gösterdiğini söyledi. 
     Takımında, Dan Petrescu ve Prodan gibi ünlü futbolcuların da bulunduğuna değinen Zegma, ''1 Mart'ta başlayacak Romanya Süper Ligi'nin ikinci yarısına, Manavgat'ta aldığımız enerjiyle fırtına gibi gireceğiz. Takımıma güveniyorum'' dedi. 
     Türk takımlarının birçoğunu tanıdığını da ifade eden Zegma, Türk futbolculardan Alpay, Hasan Şaş ve Emre ile Türk asıllı İsviçre vatandaşı futbolcular Kubilay Türkyılmaz ve Murat Yakın'ı tanıdığını ve bu futbolcuları izlediğini söyledi. 
     
     SELGE BEACH GENEL MÜDÜRÜ TÜRKAN 

     Rumen ekibin kamp yaptığı Clup Voyage Selge Beach Oteli Genel Müdürü Yunus Türkan da alternatif turizmi geliştirmeye çalıştıklarını, ölü sezon olarak bilinen kış aylarında futbol takımlarını konuk ederek, turizmi 12 aya yaymak istediklerini söyledi. Türkan, bu yıl Avrupa'dan en az 4 birinci lig takımının daha otellerinde kamp yapacağına işaret ederek, gelecek yıl için 2 futbol sahası daha yapacaklarını sözlerine ekledi. 
     





</TEXT>
</DOC>
