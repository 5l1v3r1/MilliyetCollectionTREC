<DOC>
<DOCNO> 136991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/16/dunya/tur.html </URL>
<DATE> 2003/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya turu 
</HEADLINE>
<TEXT>

     Kolombiya 
Gerillalar ABD uçağını düşürdü      DIŞ HABERLER SERVİSİ 

     Dünyanın en büyük kokain üreticisi olan Kolombiya’da, solcu gerillaların kontrolü altındaki bir bölge üzerinde seyir halindeyken Kolombiya Devrimci Silahlı Güçleri FARC tarafından düşürülen bir Amerikan uçağındaki Amerikalılardan ikisi öldü, sağ kurtulan iki ABD vatandaşı ile bir Kolombiyalı subay da gerillalarca kaçırıldı. 
     Konuyla ilgili soruşturmayı yürüten yetkililer, ABD ile Kolombiya arasındaki anlaşma çerçevesinde, uyuşturucuyla mücadele için koka ekili alanları havadan denetleme görevlerinde kullanılan tek motorlu Cessna - 208 tipi uçağın, başkent Bogota’nın yaklaşık 600 kilometre güneyindeki Florencia bölgesinde, gerillaların ateş açması sonucu düştüğünü söylediler. 
     
     Filistin 
HAMAS, İsrail tankını uçurdu      DIŞ HABERLER SERVİSİ 

     Gazze Şeridi’nde yola yerleştirilmiş büyük bir bombanın patlaması sonucu havaya uçan bir İsrail tankında dört İsrail askeri öldü. El Cezire Televizyonu, Beyt Lahia kasabası yakınlarında gerçekleşen patlamanın, tank bombanın üzerinden geçerken meydana geldiğini duyurdu. 
     Patlamanın sorumluluğunu üstlenen HAMAS’ın silahlı kanadı İzzeddin El Kassam Tugayları’nın yaptığı açıklamada ise, Merkava tipi tankın örgüt militanları tarafından büyük bir bombayla havaya uçurulduğu belirtilerek, patlamayla, hafta başında Beyt Lahia’da İsrail askerleriyle yaşanan çatışmada ölen iki HAMAS militanın öcünün alındığı kaydedildi. 
     HAMAS, saldırının başından sonuna kadar videoya kaydedildiğini açıkladı. 
     



 DÜNYA 












</TEXT>
</DOC>
