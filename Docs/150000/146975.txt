<DOC>
<DOCNO> 146975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/02/son/sondun08.html </URL>
<DATE> 2003/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
El Cezire'nin sitesi, seks kelimesinden bile çok aranıyor.. 
</HEADLINE>
<TEXT>

     Arap uydu televizyonu El Cezire'nin internetteki sitesi en çok ziyaret edilen siteler arasına girdi. 
     Google ve Lycos adlı arama motorlarının yetkilileri de ''El Cezire'' adının geçen hafta en çok aranan kelime olduğunu ve bu adla verilen aramaların ''seks'' kelimesinin 3 katına ulaştığını açıkladılar. 
     El Cezire'nin özellikle öldürülen Amerikalı askerlerin ve savaşta ölen ve yaralanan sivillerin fotoğraflarını yayınladığı için ilgi çektiği öne sürülüyor. 
     Kendilerine ''Sanal Özgürlük Gücü Milisleri'' adını veren bilgisayar korsanları, geçen hafta başında kanalın sitesini ele geçirmiş ve siteyi ziyaret edenleri Amerikan bayrağının bulunduğu bir siteye yönlendirmişlerdi. 
     Öte yandan, internete giren Amerikalıların yüzde 10'unun, savaşla ilgili bilgi almak için yabancı sitelere ve yabancı yayın organlarının web sayfalarına baktıkları saptandı. 
     Savaş konusunda Amerikan kaynaklarından bilgi edinmeyi tercih edenlerin oranı ise yüzde 32. 
     İnternette El Cezire ve Arabia'nın yanı sıra İngilizce yayın yapan, ancak Arap perspektifini yansıtan çok sayıda site bulunuyor. Bunlar arasında Lübnan'ın Daily Star, Ürdün'ün Jordan Times ve Suudi Arabistan'in Arab News gazeteleri önde geliyor. 
     





</TEXT>
</DOC>
