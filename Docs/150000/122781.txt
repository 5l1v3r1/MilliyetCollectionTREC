<DOC>
<DOCNO> 122781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/05/siyaset/siy04.html </URL>
<DATE> 2002/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakanlık küçülüyor 
</HEADLINE>
<TEXT>

Gül’ün bir genelgesiyle bakanlıklardaki danışman kadrolarına sınırlama getirildi. Her makama özel araç uygulamasına da son veriliyor ve araç havuzu’ kuruluyor 
     ELÇİN ERGÜN Ankara 

     Başbakan Abdullah Gül, Başbakanlık’ta çalışan danışman ve personel sayısına kısıtlama getirilmesine ilişkin bir genelge yayımladı. Genelgeye göre, başbakan yardımcılıklarında toplam 30, devlet bakanlıklarında da 28 personel görev yapabilecek. 
     Genelgede belirtilen söz konusu personel sayılarına, Başbakanlık’ta görev yapan mevcut sekreter, şoför ve hizmetlilerin yanı sıra bakanların beraberinde getirdikleri danışman kadrolarının da dahil olduğu belirtildi. 
     Bu uygulamadan önce bakanlıklara personel kısıtlaması getirilmezken, bu rakam bazı bakanlıklarda 75’e kadar çıkıyordu. Aynı genelgeyle bakanlıklara tahsis edilen odalara da sınırlama getirildi. 
     
     Kiralık makam aracı’ 
     Öte yandan, kamuda her makama özel araç’ uygulamasına da son veriliyor. Bürokratlar görevleri ile ilgili gereksinim halinde araç havuzu’ndaki taşıtlardan yararlanabilecek. Ancak, bu araçları hiçbir şekilde kişisel amaçlarla kullanamayacak. Bu uygulama ile açığa çıkacak olan araçlar ise satılacak. 
     Projeye göre, araç havuzundaki stokun yeterli olmaması ve gereksinimi karşılayamaması halinde yeni araç alımına gidilmeyecek, özel sektörden araç kiralama sistemi ile hizmet satın alınacak. Ciddi oranda tasarruf sağlaması beklenen projenin Başbakanlık denetiminde bütün kamu kurumlarında uygulanacağı kaydediliyor. 
     Maliye Bakanı Kemal Unakıtan, önce kaldırılan bakanlıkların makam araçlarını, sonra da kamudaki bütün fazla araçları satacaklarını söyledi. 
     



 SİYASET 

















</TEXT>
</DOC>
