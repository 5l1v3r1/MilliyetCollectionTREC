<DOC>
<DOCNO> 102764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/19/son/sontur12.html </URL>
<DATE> 2002/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Termik Santral'daki hasar 2 milyon dolar... 
</HEADLINE>
<TEXT>

     Muğla Valisi Hüseyin Aksoy, Yatağan Termik Santralı'nda trafo patlaması nedeniyle meydana gelen yangının kontrol altına alındığını ve soğutma çalışmalarının sürdürüldüğünü bildirdi. 
     Aksoy, yangının tamamen kontrol altına alındığını, soğutma çalışmalarının devam ettiğini kaydederek, patlamanın nedeninin belirlenemediğini, yapılacak bilirkişi incelemesinden sonra tespit edilebileceğini belirtti. 
     Vali Aksoy, ''Trafonun kendi kendine patladığı ifade ediliyor. Trafo içinde madeni yağ olduğu için yangın hemen büyüdü. Köpüklü su sıkarak kontrol altına almayı başardık. Santral devre dışı değil. Üretim hazırlıkları kısa sürede başlayacak'' dedi. 
     Aksoy, söndürme çalışmaları sırasında, Türkiye Kömür İşletmeleri'nde görevli Nahit Çimen isimli işçinin hafif şekilde yaralanarak Devlet Hastanesi'ne kaldırıldığını ve durumunun ciddi olmadığını da sözlerine ekledi. 
     
     TRAFODA HASAR YÜZDE 90 

     Yatağan Termik Santralı Müdürü Bülent Barut da, soğutma çalışmalarının köpük kullanılarak devam ettiğini belirterek, patlayan trafonun yüzde 90'ının hasar gördüğünü, zararın 2 milyon dolar civarında olduğunu tahmin ettiklerini kaydetti. 
     Trafodaki patlamanın nedeninin belirlenemediğini ancak trafo üzerindeki akım kesicinin bir nedenle patlaması ve içerisindeki yağı tutuşturmasıyla yangının çıktığını anlatan Barut, santraldaki durumun normale döndüğünü söyledi. 
     Yatağan Kaymakamı Mehmet Okur, Belediye Başkanı Hasan Haşmet Işık ve Muğla Emniyet Müdürü Sedat Hasay da olay yerinde incelemelerde bulundular. 
     Yangın söndürme ve soğutma çalışmalarına 15 arazözün katıldığı, Aksaz Deniz Üs Komutanlığı'ndan istenilen yangın söndürme uçaklarının da geri gönderildiği kaydedildi. 

     
</TEXT>
</DOC>
