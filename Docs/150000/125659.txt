<DOC>
<DOCNO> 125659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/19/son/sonspo18.html </URL>
<DATE> 2002/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor'da, Fenerbahçe maçı hazırlıkları... 
</HEADLINE>
<TEXT>

     Trabzonspor Teknik Direktörü Samet Aybaba, hafta sonunda deplasmanda Fenerbahçe ile yapacakları karşılaşmadan galibiyetle ayrılmak istediklerini söyledi. 
     Samet Aybaba, Fenerbahçe maçına 3 günlük bir sürelerinin bulunduğunu ve bu süreyi iyi değerlendirmek istediklerini belirterek, ''Sivasspor'u yenerek kupa maçını geride bıraktık. Bu bizim için iyi bir moral oldu. Önümüzde Fenerbahçe ile yapacağımız maç var. Fenerbahçe maçını kazanmak için ne gerekiyorsa takım olarak sahada bunu yapacağız'' dedi. 
     Bu sezon ligde UEFA Kupası'na katılma ve Türkiye Kupası'nı kazanma hedeflerinin bulunduğunu dile getiren Aybaba, şöyle devam etti 
     ''Bu hedeflerimizi sonuna kadar zorlayacağız. Takım olma yolunda önemli adımlar attık. Bu hedeflerimizde başarılı olacağımıza inandık. Sivasspor'u kupadan eledik, ligde ise Fenerbahçe'yi yenmek istiyoruz. Ligin ikinci yarısının son maçını da alarak, devreye moralli girmeyi arzuluyoruz.'' Ligde 6 takımın zirve mücadelesi yapmasının Türk futbolu açısından güzel bir gelişme olduğunu da ifade eden Aybaba, şunları söyledi 
     ''Bu bizim için avantaj. 6 takımın birbirleriyle yapacakları karşılaşmalar da daha büyük önem kazandı. Sezon öncesinde böyle bir tablonun oluşacağını tahmin ediyordum. Çok çalışıp ve takıma yapılacak gerekli takviyelerle hedefimize ulaşacağımıza inanıyoruz.'' 
     
     SAVUNMA SIKINTISI 
     Trabzonspor, Fenerbahçe maçı öncesi Denizlispor maçında kolundan sakatlanan Erdinç'den dolayı savunmada sıkıntı yaşıyor. 
     Aybaba, Erdinç'in yerine Malatyaspor maçında Macit ve Oumar'a, dün Türkiye Kupası'ndaki Sivasspor maçında ise Oumar ve Serkan'a savunmada görev verdi. 
     Erdinç'in çok başarılı bir performansının bulunduğunu ifade eden Aybaba, bu oyuncun sakatlanmasının kendileri için bir dezavantaj olduğunu bildirdi. 
     Öte yandan, dün Sivasspor maçının ardından Fenerbahçe maçının hazırlıklarına başlayan bordo-mavili takımda, dünkü karşılaşmada yer alan oyuncular bugünkü çalışmaya katılmadı. 
     





</TEXT>
</DOC>
