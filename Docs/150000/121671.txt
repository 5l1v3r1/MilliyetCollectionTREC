<DOC>
<DOCNO> 121671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/28/son/sontur19.html </URL>
<DATE> 2002/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Satanist davasında beraat kararı... 
</HEADLINE>
<TEXT>

     Antalya 1. Ağır Ceza Mahkemesi'nce ''Cürüm işlemek amacıyla teşekkül oluşturmak ve intihara teşvik'' iddialarıyla tutuksuz yargılanan ve ''satanist'' oldukları iddia edilen 3 genç, delil yetersizliğinden beraat etti. 
     Antalya 1. Ağır Ceza Mahkemesi'nde görülen karar davasına, tutuksuz yargılanan D.B. 17 , Can Özdöl ve Volkan Orkaç ile müdahil avukatlar katıldı. 
     Duruşmada son savunmaları istenen sanıklar, mahkeme heyetinden beraatlerini istedi. 
     Savunmalarında ''satanist'' olmadıklarını belirten gençlerden, 17 yaşındaki D.B., ''Topluma ve ailelerimize gereksiz yere acı verdiğimiz için özür diliyoruz'' derken, Can Özdöl de ''Bizim hiçbir zaman satanizmle herhangi bir ilişkimiz olmadı'' diye konuştu. 
     
     ''ONLAR SADECE TOPLU MÜZİK DİNLİYORLAR'' 
     Müdahil avukatlar da mahkeme heyetine, ''satanist'' olarak nitelendirilen 3 gencin aslında ''toplu halde müzik dinleyen bir grup'' olduklarını söylediler. 
     Gençlerin ''Toplu halde intihar etme'' isteklerinin de planlı bir eylem olmadığını belirten avukatlar, gençlerin bir anlık karar sonucu böyle bir girişimde bulunmak istediklerini anlattılar. 
     Savunmaların ardından kararı açıklayan Mahkeme Başkanı Nizamettin Ayhan, ''Cürüm işlemek amacıyla teşekkül oluşturmak ve intihara teşvik'' suçlamalarıyla ilgili delillerin yeterli olmaması nedeniyle gençlerin beraatına karar verdi. 
     Kararın ardından sanıklara ayrılan bölümden çıkan gençler, mahkeme başkanı Ayhan'ın yanına gelerek, teşekkür ettiler. 
     
     DİLARA BÜTÜNER ''ARTIK OKUMAK İSTİYORUM'' 
     Mahkeme çıkışı gazetecilerin sorularını yanıtlayan D.B., kendisinin ve ailesinin zor bir dönem geçirdiğini belirterek, ''Artık okumak istiyorum'' dedi. Açık liseye devam edeceğini belirten D.B., adliyeden annesi Uğur B. ile birlikte ayrıldı. 
     Diğer sanıklardan Can Özdöl ve Volkan Orkaç da adaletin yerini bulduğunu belirttiler ve avukatlarıyla birlikte adliyeden ayrıldılar. 
     
     TOPLU İNTİHAR ETMEK İSTEMİŞLERDİ 
     Antalya'nın Şirinyalı Mahallesi'nde 27 Mart 2002 gecesi bir eve baskın düzenleyen polis, aşırı derecede alkollü oldukları belirlenen 4 genci gözaltına almış, evde yaptığı incelemede ''satanizm'' ile ilgili yayınlar bulmuştu. 
     Emniyette sorgulanan gençlerin, ''toplu intihar girişiminde'' bulunmak istedikleri iddia edilmiş, 29 Mart günü ''Cürüm işlemek amacıyla teşekkül oluşturmak ve intihara teşvik'' iddiasıyla adliyeye sevk edilen gençlerden üçü nöbetçi mahkemece tutuklanmış, 6 Mayıs'ta görülen ilk duruşmada ise tutuksuz yargılanmak üzere serbest bırakılmışlardı. 
     





</TEXT>
</DOC>
