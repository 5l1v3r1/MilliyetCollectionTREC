<DOC>
<DOCNO> 125201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/17/son/soneko35.html </URL>
<DATE> 2002/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İş Bankası'na 300 milyon dolarlık sendikasyon kredisi 
</HEADLINE>
<TEXT>

     Türkiye İş Bankası, uluslararası mali piyasalardan sendikasyon yoluyla 300 milyon dolarlık kredi sağladı. 
     Tamamı ihracatın finansmanına yönlendirilecek libor artı yüzde 0.75 faizli, bir yıl vadeli krediye toplam 42 uluslararası banka katıldı. 
     İş Bankası'ndan yapılan açıklamaya göre, kredi anlaşması bugün Londra'da imzalandı. İmza törenine İş Bankası Genel Müdürü Ersin Özince, İş Bankası yetkilileri ve sendikasyonda yer alan banka temsilcileri katıldı. 
     250 milyon dolar olarak çıkılan krediye 300 milyon doların üzerinde talep gelmesine rağmen miktarın 300 milyon dolarda tutulduğunu bildiren Ersin Özince, sendikasyon kredisine gelen yoğun talebin İş Bankası'na yurtdışı piyasalarda duyulan güvenin bir göstergesi olduğunu vurguladı. 
     Koordinasyonu UFJ Bank Limited ve The Bank of Tokyo-Mitsubishi Ltd. tarafından yürütülen 300 milyon dolarlık sendikasyon kredisinde, ABN AMRO Bank N.V., American Express Bank, The Bank of New York, The Bank of Tokyo- Mitsubishi Ltd., Citibank N.A., The Commercial Bank of Kuwait S.A.K., Commerzbank Aktiengesellschaft, Dresdner Kleinwort Wasserstein, Gulf Bank K.S.C., HVB Group, Natexis Banques Popularies, Standard Chartered Bank, Sumitomo Mitsui Banking Corporation, UFJ Bank Limited, Wachovia Bank, National Association ve WestLB A.G., düzenleyici bankalar olarak yer aldı. 
     





</TEXT>
</DOC>
