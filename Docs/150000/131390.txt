<DOC>
<DOCNO> 131390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/17/spor/ykoksaldi.html </URL>
<DATE> 2003/01/17/ </DATE>
<TIME>  </TIME>
<AUTHOR> EBRU KÖKSALDI  </AUTHOR>
<HEADLINE>
Kendi haline bırakın 
</HEADLINE>
<TEXT>

     Fenerbahçe, şimdilik değişimin tatlı rüzgarları içinde sakin bir görüntü çiziyor. Oğuz Çetin başkaları istedi diye değil, en uygun sistem olarak gördüğü için dörtlü savunmaya geçti. Paylaşımcılığı ortaya koydu, takım içinde güven tazelemesine gitti. Basına mesafeli bir vericilikte yaklaşıyor. Ama ne yaparsa yapsın polemikleri engelleyemeyeceği konu Ortega olacak. Ortega adeta medyanın kuklası, kaos yaratma silahı. Ortada fol yok yumurta yokken, Lorant’ın onu idare edemeyeceği söylenmiş, Feyenoord karşısında 11’e almayınca da etrafı "Aptal Lorant" diyalogları kaplamıştı. Ortega oynamaya başladı ama onsuz gelen seri galibiyetler üzerine Ortega’nın 11’de yeri yok’ dendi. Kısaca 3 ay önceki Lorant’ın pozisyonuna düştüler. Gerisi malum. Yönetimin takımı terkettiği için gerekli cezayı verememesi, uzunca bir süre ortadan kaybolması, onunla konuşmadan Türkiye topraklarında üretilen senaryolar... 
     Olmamış şeyler üzerine konuşarak sonuçlara varıp, sürekli tekrarlayarak gerçek olduğuna inandırmak bir hastalık olmaya başladı. Oğuz Çetin’in, Ortega’nın takıma entegrasyonu konusunda nasıl bir yol izleyeceği ve başarılı olup olmayacağı spekülasyonları gibi. Fenerbahçe de, diğer takımlar da hep çıplak olmak zorunda değil. Aile, arkadaş, iş ortamı mahremiyeti gibi kulüplerin de bazı konuları içinde halletme hakkı var. Mustafa Denizli bir programda, "Futbolculara cezalar verdik, ama siz bunun farkına bile varmadınız" dedi. O, bu sayede ceza alan oyuncularını kaybetmedi. Zira kamuoyuna açıldığında kim haklı kim haksız tartışmalarında teknik direktör de oyuncu da yıpratılıyor. Sürekli küçümsenen Moldovan, Dimas, Kostadinov, Fenerbahçe’de görev alan tüm teknik adamlar, hatta Tayfun bile benzer süreçlerin bıkkınlığıyla çekip giden - gönderilen isimlerden bazıları. Yıldız futbolcuların da sorunları standart değil, özeldir. Genelleme yapılamaz. Kızılcık sopalarını atıp, işi içinde yaşayan teknik heyete bırakın. Bize seyir zevki kalsın. 
     
     



 SPOR 
























</TEXT>
</DOC>
