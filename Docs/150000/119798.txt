<DOC>
<DOCNO> 119798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/19/son/sontur04.html </URL>
<DATE> 2002/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül, Sezer ile neler konuştu. Yetkilerini nasıl kullanacak 
</HEADLINE>
<TEXT>

     Başbakan Abdullah Gül, Cumhurbaşkanı Ahmet Necdet Sezer'e götürdüğü bakanlar kurulu listesinden hiçbir ismin çıkartılmadığını, bundan kıvanç duyduğunu belirterek, ''Ama bazı değişiklikler, 'bu bakanlıkta değil de bu bakanlıkta görev alsın' ricaları olmuştur'' dedi. 
     Gül, Kanal D'de yayınlanan ''Teke Tek'' programında Fatih Altaylı'nın sorularını yanıtladı. 
     AK Parti Genel Başkanı Recep Tayyip Erdoğan'ın, ''Cumhurbaşkanı Ahmet Necdet Sezer'in kabineye yaptığı müdahalenin dengeleri bozduğu'' yönünde açıklamalarının bulunduğunun belirtilmesi üzerine Gül, bu açıklamayı yeni duyduğunu söyledi. 
     Erdoğan'ın, bugün Yunanistan ve İspanya'da temaslarda bulunduğunu, bütün bunların Türkiye'nin AB'ye girişindeki gayretler olduğunu ifade eden Gül, ''Genel Başkanımız, seçim öncesi başladı, görevi devraldıktan sonra en önemli meselemiz olacak. Anamuhalefet başkanı, Cumhurbaşkanı aynı şekilde gayrette. Hepimiz dört koldan, Kopenhag randevusuna hazırlanmaya gayret ediyoruz'' diye konuştu. 
     Erdoğan'ın açıklamasının detaylarını bilemediğini kaydeden Gül, Erdoğan'ın, hükümet listesinin açıklanmasından sonra tebrik etmek için kendisini aradığını söyledi. 
     Gül, partisinin Başkanlık Divanı ve Merkez Yürütme Kurulu'nun önceki gün toplandığını, arkadaşlarının fikirlerini aldıklarını belirterek, ''Beraber olduğumuz arkadaşların fikirlerini almak, ona göre hareket etmek doğrudur düşüncesiyle toplandık'' dedi. 
     Gül, daha önce de arkadaşları ile tek tek görüşerek, fikirlerini aldığını daha sonra Erdoğon ile bir değerlendirme yaparak, kabineyi oluşturduklarını ve Sezer'e takdim ettiklerini anlattı. 
     Hiçbir hükümetin bu kadar kısa sürede kurulamadığını, günler, haftalar aldığını dile getiren Gül, şöyle konuştu 
     ''Bir gelenek vardır, ayrıca anayasal haklar vardır. Sayın Cumhurbaşkanı'nın yetkisindedir. Sayın Cumhurbaşkanı, bu görevi bana verdiler. İtimat gösterdiler. Ben de kabineyi yapıp, kendilerine takdim ettim. İstişare doğaldır. Onun da bazı görüşleri olmuştur. Bu görüşler çerçevesi içerisinde liste nihai şeklini almıştır. Şundan da açıkçası kıvanç duyuyorum Götürdüğüm listeden, hiçbir isim çıkartılmamıştır. Ama bazı değişiklikler, ''bu bakanlıkta değil de bu bakanlıkta görev alsın' ricaları olmuştur.'' 
     
     ''NİYET İLE İFADELER ARASINDA FARKLI ANLAMLAR'' 
     Erdoğan'ın açıklaması hatırlatılarak, ''Size göre parti içerisinde denge bozuldu mu'' yönündeki soru üzerine Gül, arkadaşlarının Erdoğan ile temasa geçtiklerini ve Erdoğan'ın, ''Öyle birşey söylemedim, eğer söylediysem dil sürçmesi olmuştur'' dediğini belirtti. Gül, ''Hepimizin niyetleri ile ifadeler arasında zaman zaman farklı anlamalar da oluyordur'' dedi. 
     Gül, üzerlerine aldıkları görevi en iyi şekilde yapmak ve başarılı olmak için gece gündüz çalışacaklarını kaydetti. 
     Başbakan Gül, 7. Cumhurbaşkanı Kenan Evren, DYP Genel Başkanı Tansu Çiller ve İngiltere Başbakanı Tony Blair'in kendisini tebrik etmek için aradığını ifade etti. 
     Cumhurbaşkanı Sezer ile görüşmesinin uzun sürdüğü ve iftar saatinde de Köşk'te olduğunun hatırlatılmasına karşılık Gül, ''Bu arada Sayın Cumhurbaşkanı ve ben de biraz yalnız kaldım'' dedi. Gül, ''Orucu ayrı açtınız herhalde'' diye sorulması üzerine de ''biraz öyle oldu. Bizim de, Sayın Cumhurbaşkanı'nın da işi vardı'' karşılığını verdi. 
     
     ''AÇIK İTİRAZLARI SÖZ KONUSU OLMADI'' 
     Gül, ''Milli Eğitim Bakanlığı'na sizin listenizde Beşir Atalay yazılmıştı. Atalay daha önce Kırıkkale Üniversitesi'nde rektördü. YÖK tarafından, bir daha üniversitede öğretim üyesi olarak dahi görev yapması sakıncalıdır diyerek görevden alınmıştı. Buna rağmen Milli Eğitim Bakanlığı için ismi listede yer aldı. Cumhurbaşkanı itiraz etti mi Yoksa özgeçmişlere bakınca mı itiraz etti'' sorusu üzerine, Sezer'in ilk başta listeye olumlu yaklaştığını belirtti. 
     Atalay'ı yakından tanıdığını, çok başarılı olduğunu, işini iyi yaptığını, önemli görevlerde bulunduğunu ifade eden Gül, şunları kaydetti 
     ''Bir zamanlar Türkiye'de birçok şey politize olmuştu. Bu çerçevede sadece Beşir Bey değil, birçok üniversite hocası, sağdan soldan toplumun çok iyi tanıdığı insanlar bile görevlerinden alındı. Bir dönemin böyle bir Türkiye'de gerçeği söz konusuydu. Kendisine çok güveniyorum. Doğrudur. Ben arz ettim. Sayın Cumhurbaşkanımızın da açık bir itirazları söz konusu olmadı. Tahmin ediyorum, o da herhalde biliyor. Karşılıklı istişare içinde böyle bir düzenleme yaptık.'' Başbakan Abdullah Gül, 38 olan bakanlık sayısını, başbakan ile 25'e indirdiklerini, bunun büyük bir rekor olduğunu ifade etti. 
     
     BAŞÖRTÜSÜ 
     Bir soru üzerine, başörtüsü konusuna da değinen Gül, Türkiye'de böyle bir sorun olduğunu belirterek, şunları söyledi 
     ''Ama önemli olan bu sorun nasıl çözülecektir. Bizim anlayışımız şudur Bu, geniş bir uzlaşma havası içerisinde, karşılıklı bir güven esası içinde çözülmelidir. Buna ben bunu çözdüm, zafer kazandım edası içinde yaklaşırsanız bu sorunlar çözülemez. 
     Herkesin temel hak ve hürriyetlerinin garanti altına alındığı, bireysel tercihlere saygı duyulduğu gelişmiş bir demokratik ülke olacaksak bu tip sorunlardan arınmamız gerekir.'' Başörtüsü konusunda çok dikkatli bir şekilde hareket edeceklerini ifade eden Gül, ''biz bunu çözdük'' diye bir hareket içinde olmayacaklarını, bu sorunu, herkesin kendi inancına saygı duyulacak şekilde, karşılıklı bir uzlaşma içinde çözeceklerini bildirdi. 
     
     ALINACAK KARARLARDA ERDOĞAN'IN ETKİSİ 
     Gül, Başbakan olarak alacağı kararlarda, Genel Başkan Erdoğan'ın etkisinin ne olacağının sorulması üzerine de bu konularda kendisinin de, Erdoğan'ın da rahat olduğunu belirtti. 
     Başarılı olmak için herkesin görevini en iyi şekilde yapması gerektiğine işaret eden Gül, şöyle konuştu 
     ''Kendi sorumluluğuma giren konularda yetkimi sonuna kadar kullanırım. Ben bağımsız bir milletvekili olarak Başbakan olmadım. Benim başarısızlığımın, hükümetimin başarısızlığının faturası partime kesilir. Yarın seçimlere gideceğiz. Dolayısıyla partim de tabii ki işleri takip edecektir. Genel başkanım da tabii ki hükümeti takip edecektir. Nihayetinde biz işleri yaptık, başarılı olduk, başarısız olduk diyemeyiz. Başarılı olmak zorundayız. Başarılı olmamızı da partimizin takip etme hakkı vardır. Ben parti sorumluluğunu bilen bir insanım.'' 
     





</TEXT>
</DOC>
