<DOC>
<DOCNO> 137996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/20/son/sonspo12.html </URL>
<DATE> 2003/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA...Pistons, Raptors'ı 89-84 yenerken Mehmet Okur 8 sayı attı... 
</HEADLINE>
<TEXT>

     ABD Profesyonel Basketbol Ligi NBA'de, Detroit Pistons'ın deplasmanda Toronto Raptors'ı 89-84 yendiği maçta Mehmet Okur, 8 sayı attı. Los Angeles Lakers'ın deplasmanda Utah Jazz'ı 93-87 mağlup ettiği karşılaşmada da Kobe Bryant, 40 sayı kaydetti. 
     Doğu Konferansı Merkez Grubu'nda bulunan 2 takımın Toronto'daki mücadelesinde Detroit Pistons, 7. sıradaki Toronto Raptors karşısında aldığı galibiyetle liderliğe yükselirken, yedek oyuncu olarak maça çıkan ve toplam 16 dakika oynayan Mehmet Okur, 8 sayı attı, 2'si hücumdan 6 ribaunt aldı, 1 asist yaptı ve 1 top çaldı. Toplam 7 şuttan 3'ünü değerlendiren Okur, 3 sayılık atışlarda 3'te 1, 2 sayılık atışlarda 4'te 2, faul atışlarında 1'de 1 isabet sağladı. 
     Son 10 maçta 9. galibiyetini elde eden Pistons'da, son 19.4 saniyede attığı kritik 3'lükle takımına galibiyeti getiren Chauncey Billups, 18 sayıyla en çok sayı atan oyuncu oldu. Deplasmanda 17-11'lik bir galibiyet serisine ulaşarak Dallas Mavericks'den sonra ligin en başarılı 2. takımı olan Detroit Pistons'da skora, Corliss Williamson 16 sayı ekledi. 
     Hala play-off turlarına kalma şansı bulunan Toronto Raptors'da Morris Peterson 20, Vince Carter 16 sayı atarken, Jerome Williams 17 ribaunt aldı. 
     
     KOBE BRYANT, 40 SAYI ATTI 
     Batı Konferansı'ndaki karşılaşmada ise Pasifik Grubu'nda 4. sırada bulunan son 3 sezonun şampiyonu Los Angeles Lakers'ın, Ortabatı Grubu dördüncüsü Utah Jazz'ı deplasmanda 93-87 yendiği karşılaşmada Kobe Bryant, 40 dakikada 40 sayı attı. 
     Lakers'da, sakatlığı nedeniyle üst üste 2. maçına çıkamayan Shaquille O'Neal'ın olmadığı kadroda toplam 40 dakika oynayan Kobe Bryant, 29 şuttan 15'ini değerlendirerek, 40 sayı üretti. Bryant, 3 sayılık atışlarda 6'da 4, 2 sayılık atışlarda 23'te 11, faul atışlarında 9'da 6 isabet sağladı. Son 11 maçında 35 ve üzerinde, üstüste 7. maçında ise 40'ın üzerinde sayı üreten Kobe Bryant, maçta ayrıca 6 ribaunt aldı ve 1 asist yaptı. Aynı zamanda takımın son 17 sayısından 11'ini kaydeden Kobe Bryant'ın son 2 atışında salonu dolduran 19 bin 911 seyirci, ''Ko-be Ko-be'' diye alkış tuttu. Takımda Derek Fisher 16, Rick Fox 11 sayı kaydetti. 
     Utah Jazz'da ise takımın sayı makinesi Karl Malone, 25 sayıyla yine en skorer oyuncu olurken, 21 sayı da Matt Harpring'den geldi. 
     Sonuçlar şöyle 
Toronto Raptors-Detroit Pistons 84-89 
New Orleans-Washington Wizards 87-75 
Denver Nuggets-Minnesota Timberwolves 77-85 
Phoenix Suns-Houston Rockets 89-107 
Utah Jazz-Los Angeles Lakers 87-93 
Chicago Bulls-Philadelphia 76ers 82-110 
Portland Trail Blazers-Golden State Warriors 125-98 
Seattle Supersonics-New York Knicks 103-94 
Los Angeles Clippers-Milwaukee Bucks 110-104 

     





</TEXT>
</DOC>
