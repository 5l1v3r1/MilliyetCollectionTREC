<DOC>
<DOCNO> 101346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/12/guncel/gun02.html </URL>
<DATE> 2002/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Şarkılı türkülü şehit anma töreni kızdırdı 
</HEADLINE>
<TEXT>

Eceabat’ta şehitleri anma amacıyla düzenlenen şarkılı türkülü etkinlikler, şehit ailelerini kızdırdı... 
     ERDEM SÜREK DHA 

     Eceabat’ta gerçekleştirilen "Tüm Şehitleri Anma ve 3. Dünya Barış Günü" etkinliklerinde, İzzet Altınmeşe ve Safiye Soyman’ın katıldığı şarkılı - türkülü anma programı, şehit ailelerinin tepkisini topladı. 
     Belediyenin Eceabat İskele meydanındaki etkinliğine, eski Enerji Bakanı Cumhur Ersümer, Çanakkale Valisi Süleyman Kamçı’nın da aralarında bulunduğu yaklaşık 6000 kişi izledi. 
     
     Temsil üzdü 
     İzzet Altınmeşe ve Safiye Soyman da yaklaşık 2’şer saat sahnede kalarak, sevilen şarkılarını seslendirdi. Konser alanında temsili olarak bir annenin, şehit düşen asker oğlunun üzerini Türk Bayrağı’yla örtmesi o anda gösteriyi izleyen bazılarını sadece duygulandırırken, yakını şehit düşenleri hem duygulandırıp hem kızdırdı. Şehitlerin eğlenceyle anılmasını yadırgayan Eceabatlılar, "İnsanlar acı çekerken böyle anma olmaz" diye konuştu. 
     
     Yalnız anma değil’ 
     Eceabat Belediye Başkanı Adem Ejder, "Bizim etkinliğimiz aynı zamanda Anafartalar Zaferi kutlamalarına denk geliyor. İl Müftülüğü’nün düzenlediği mevlide de katıldık. Eğlenceyle şehit anılıyor’ denmesi doğru değil" derken Çanakkale Şehit Aileleri ve Malul Gaziler Derneği Başkanı Rıza Korkmaz, "Anma günü, edebine, adetine uygun yapılır. Sahneye şarkıcı - türkücü çıkararak şehit anma diye bir şey olamaz. Üstelik hangi şehit ailesi bu etkinliğe çağrılmış Bu gayrı ciddi bir program" dedi. 
     



 GÜNCEL 












</TEXT>
</DOC>
