<DOC>
<DOCNO> 137084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/16/son/sondun11.html </URL>
<DATE> 2003/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
NATO'da kriz çözülüyor... 
</HEADLINE>
<TEXT>

     NATO Savunma Planlama Komitesi'nin DPC bugün olağanüstü toplanacağı öğrenildi. Bu toplantıyı, NATO Konseyi NAC izleyecek. 
     Olası bir Irak savaşı halinde saldırıya hedef olabileceği endişesini yansıtan Türkiye, Kuzey Atlantik Antlaşması'nın 4. maddesinin yürürlüğe sokulmasını, savunmaya ilişkin görüşme ve planlamaların başlatılmasını istemişti. Fransa, Almanya ve Belçika, Irak'ta bir savaş olasılığına bağlantılı olarak NATO'nun devreye sokulacağı bir karara karşı çıkıyorlardı. 
     NATO kaynakları, ABD delegasyonunun önerisi çerçevesinde, Savunma Planlama Komitesi'nin DPC bugün toplanarak Türkiye'nin savunmasına ilişkin karar vereceğini bildirdiler. NATO'nun askeri kanadından 1966'da ayrılan Fransa DPC'ye katılamıyor. 
     Belçika Başbakanı Guy Verhofstadt, NATO'daki krizi aşacak bir öneri getireceklerini, bu konuda Paris ve Berlin ile uzlaştıklarını duyurdu. 
     Duyumlara göre, DPC toplantısında 18 müttefik Türkiye'ye AWACS erken uyarı uçaklarının gönderilmesine yeşil ışık yakacaklar. DPC, kitle imha silahlarına karşı önlemler ve Patriot füzeleri konularında da, ihtiyaçların müttefikler arasında ikili uzlaşmalarla sağlanmasını önerecek. 
     DPC'nin bu kararları almasının ardından, Fransa'nın da katılımıyla toplanacak olan NATO Konseyi NAC , tüm müttefiklerin Türkiye ile dayanışma içinde oldukları ve olacakları yönünde bir açıklama yapacak. 
     DPC'nin bugün sabah TSİ 11.30'da toplanması, öğleden sonra da NAC toplantısının gerçekleşmesi bekleniyor. 
     NATO yetkilileri akşam bir basın toplantısı düzenleneceğini de bildirdiler. 
     





</TEXT>
</DOC>
