<DOC>
<DOCNO> 144233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/21/son/sondun81.html </URL>
<DATE> 2003/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
CNN "Amerikan uçakları, Türk hava sahasını kullanıyor" 
</HEADLINE>
<TEXT>

     Amerikan televizyonları, Pentagon kaynaklarına dayanarak, ABD'nin, Irak'a yüzlerce noktanın vurulacağı ''şok ve dehşet'' bombardımanına başladığını, Bağdat'ın yanı sıra Musul ve Kerkük'te uçaksavar atışların yapıldığını belirtirken, CNN televizyonu, bu bombardımanda Türk hava sahasının da kullanıldığını duyurdu. 
     Televizyonlardan canlı yayınlanan görüntülerde, uçaksavar atışları izlenebiliyor. ABD Savunma Bakanlığı Pentagon, ''şok ve dehşet'' bombardımanını, Irak'ta savaşı kısa sürede bitirmek için kullanmayı planlıyor. 
     Bu bombardımanda ilk etapta 3 bin hedefin vurulması planlanıyor. 
     Öte yandan, CNN televizyonu, ABD'nin ''şok ve dehşet'' bombardımanında, Türk hava sahasının da kullanıldığını duyurdu, ancak ayrıntı vermedi. 
     ABD Dışişleri Bakanı Colin Powell, uçuş hakkının operasyonel hale getirilmesinde güçlük yaşandığını, ancak Türk yetkililerle telefon konuşması yaparak, bu meseleyi aşmayı umduğunu söylemişti. 
     





</TEXT>
</DOC>
