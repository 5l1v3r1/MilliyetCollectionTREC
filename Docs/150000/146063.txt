<DOC>
<DOCNO> 146063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/28/son/sontur31.html </URL>
<DATE> 2003/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'de sanayi sitesinde yangın 
</HEADLINE>
<TEXT>

     İzmir'in Bornova İlçesi Pınarbaşı semtindeki 5. Sanayi Sitesi'nde, lastik ve kauçukların bulunduğu bir depoda yangın çıktı. 
     Alınan bilgiye göre, 5. Sanayi Sitesi'nde bulunan ve Hayri Emen'e ait Motorcu Hayri Bisiklet Lastik ve Kauçuk deposunda yangın çıktı. 3 bölümü bulunan deponun ilk bölümdeki lastiklerin tutuşması sonucu büyüyen alevler, kısa sürede tüm binayı sardı. İzmir Büyükşehir Belediyesi İtfaiye Daire Başkanlığı'na bağlı çok sayıdaki ekibin müdahale ettiği yangın, henüz kontrol altına alınamadı. 
     Bitişik binalarda bulunan işyerlerinin sahipleri ise yangının daha da büyümesi ihtimaline karşı kendi depolarındaki yanıcı malzemeleri tahliye etmeye başladı. 
     Yangının çatıda kaynak yapıldığı sırada, lastiklerin üzerine sıçrayan kıvılcımlardan çıkma ihtimali üzerinde duruluyor. 
     




</TEXT>
</DOC>
