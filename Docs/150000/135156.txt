<DOC>
<DOCNO> 135156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/05/siyaset/siy99.html </URL>
<DATE> 2003/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

İsveçli Bakan’dan hükümete övgü      ÖZGÜR CEBE Diyarbakır DHA 

     Diyarbakır’da incelemelerde bulunan İsveç Dışişleri Bakanı Anna Lindh, Türkiye’nin son yıllarda yaptığı reformları ve yeni hükümetin icraatlarını beğendiğini söyledi. Diyarbakır Valisi Cemil Serhadlı’yla görüşen Lindh, ardından gazetecilere açıklamada bulundu. Lindh, bölgenin ekonomik anlamda güçlendirilmesi gerektiğini vurgularken, OHAL’in kalkmasıyla getirilen yenilikler ve Kürtçe’nin daha serbestçe kullanılması konusunda vali ile güzel bir görüşme yaptığını söyledi. İsveç’te insan hakları, kadın hakları ve kişilik haklarına verilen önemden dolayı bu konularda kendisinin de duyarlı olduğunu anlatan Lindh, "OHAL’in kalkmasını yeni gelişmeler takip edecek. Yeni hükümetin de çalışmaları var. İnsan hakları, ifade özgürlüğü ve Kürt dilinin serbestçe kullanım hakkı olmalı" dedi. Daha sonra Büyükşehir Belediye Başkanı Feridun Çelik ile görüşen Lindh, son yasa değişikliklerini önemli bulduklarını, devamını beklediklerini, özellikle Kürtçe ile ilgili konularda hükümetin açıklığını çok beğendiğini ifade etti. 
     
Ağar Bütünleşme sürecimiz başladı      ANKARA Milliyet 

     DYP Genel Başkanı Mehmet Ağar, partisi ile DTP arasında bütünleşme sürecinin başladığını söyledi. Dün akşam yemeğinde DTP Başkan Vekili Yılmaz Hastürk’le bir araya gelen Ağar, durumu iki partinin birleşmesi değil bütünleşmesi olarak tarif etti. ANAP’la birleşmeye ilişkin bir soruyu Ağar, "Siyaset tabii süreci içinde kendi bütünleşmesini tamamlayacaktır" diye yanıtladı. Yemeğe, DYP Genel Başkan Yardımcısı Mehmet Ali Bayar’ın yanı sıra Necmettin Cevheri, İsmet Sezgin ve Turgut Toker de katıldı. 
     
Sezer’den Anayasa Mahkemesi’ne atama      ANKARA Milliyet 

     Cumhurbaşkanı Ahmet Necdet Sezer, Anayasa Mahkemesi Yedek Üyeliği’ne, Valiler Kararnamesi’yle merkeze alınan Malatya Valisi Mustafa Yıldırım’ı atadı. Cumhurbaşkanlığı Basın Merkezi’nden dün yapılan açıklamaya göre, Anayasa Mahkemesi Yedek Üyeliği’ne Yıldırım’ın getirildiği bildirildi. Cumhurbaşkanı Sezer, Pamukkale Üniversitesi Rektörlüğü görevine de Yüksek Öğretim Kurulu’nun önerdiği adaylar arasından Prof. Dr. Hasan Kazdağlı’yı yeniden atadı. 
     



 SİYASET 


















</TEXT>
</DOC>
