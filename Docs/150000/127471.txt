<DOC>
<DOCNO> 127471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/28/son/sontur10.html </URL>
<DATE> 2002/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Raylar dondu, tren raydan çıktı... Makinist yaşamını yitirdi... 
</HEADLINE>
<TEXT>

     Sivas-Malatya il sınırında aşırı soğuk sebebiyle hava frenleri donan yük treninin devrilmesi sırasında lokomotiften atlayan makinist hayatını kaybederken, 5 personel hafif yaralandı. Sivas-Malatya tren yolunun kapalı olması sebebiyle, karşılıklı seferlerde seyahat eden yolcular, otobüslerle taşınıyor. 
     Sivas'tan Malatya'ya giden, makinistler İbrahim Durmaz Canlı, Zeynel Abidin Yanardağ, Deniz Bozdağ ve Orhan Ekinci yönetimindeki 45520 sefer sayılı, 20 vagonlu yük treninin hava frenleri, Malatya'nın Hekimhan İlçesi yakınlarında, aşırı soğuk nedeniyle dondu. 
     Akgedik-Ulugüney İstasyon Şeflikleri arasında, Karapınar Köyü Kavacık Mezrası yakınlarındaki inişte, hava frenlerinin donması yüzünden aşırı hızlanan trenin devrileceğini anlayan makinist Zeynel Abidin Yanardağ 35 , trenden atladı. Başını, tren yolundaki bir menfeze çarpan makinist Yanardağ, olay yerinde öldü. 
     Bir süre yoluna devam eden tren, raylardan çıkarak dereye yuvarlanırken, trende bulunan diğer makinistler ile tren şefi Ahmet Barlak ve trenin Gardifren'i trenlerin emniyetini ve kontrolünü sağlayan görevli Lütfi Yücel, kazayı hafif sıyrıklarla atlattılar. 
     TCDD yetkilileri, tüm vagonların raydan çıktığı kaza sonrasında, vagonların düzeltilmesi çalışmalarına başlandığını bildirdiler. Trenin raydan çıktığı bölgedeki aşırı soğuk havanın çalışmaları güçleştirdiğini belirten yetkililer, raylarda 500 metrelik bir hasarın oluştuğunu bildirdiler. Hattın ulaşıma açılması çalışmalarının yarın tamamlanabileceği belirtildi. 
     Meteoroloji'den alınan bilgiye göre, Sivas'ta dün gece hava sıcaklığı eksi 28 derece olarak ölçüldü. 
     
     YOLCULAR OTOBÜSLERLE TAŞINIYOR 
     Bu arada, Sivas-Malatya tren yolunun kaza nedeniyle kapanması üzerine, İstanbul'dan Elazığ istikametine giden 41521 sefer sayılı 4 Eylül Mavi Treni'nin 83, Malatya'dan Ankara yönüne giden 41541 sefer sayılı Güney Ekspresi'nin 90 yolcusu otobüslerle taşınıyor. 
     Yetkililer, kapalı olan tren yolu açılana kadar bu yöne gidecek olan yolcuların Sivas-Malatya arasında otobüslerle taşınacağını bildirdiler. 
     





</TEXT>
</DOC>
