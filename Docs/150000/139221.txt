<DOC>
<DOCNO> 139221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/26/son/sonspo20.html </URL>
<DATE> 2003/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaptan Tayfur Hedefimiz Slavia Prag'ı geçip çeyrek finale çıkmak. 
</HEADLINE>
<TEXT>

     Beşiktaş Futbol Takımı Kaptanı Tayfur Havutçu, hedeflerinin SK Slavia Prag'ı geçerek UEFA Kupası'nda çeyrek finale çıkmak olduğunu söyledi. 
     BJK Nevzat Demir Tesisleri'nde teknik direktör Mircea Lucescu ile birlikte düzenlediği basın toplantısında konuşan Tayfur Havutçu, SK Slavia Prag ile yaptıkları ilk maçtaki hatalarının farkında olduklarını vurgulayarak, ''Rövanş maçına çok iyi konsantre olduk ve burada turu geçeceğimize inanıyoruz'' dedi. 
     Beşiktaş'ın SK Slavia Prag'dan çok daha iyi bir takım olduğunu kaydeden Tayfur, gerçek oyunlarını sahaya yansıtmaları durumunda turu rahat bir şekilde atlayacaklarını vurguladı. 
     Kazanmak ve dikkatli olmak zorunda olduklarını ifade eden Tayfur, hava muhalefeti nedeniyle saha çalışması yapamamalarıyla ilgili bir soruya da, ''2 gün salonda çalışıp dışarıda ise koşu yaptık. Ayrıca dün saha çalışması yapma imkanı da bulduk. Fiziki açıdan hiçbir problemimiz yok. Bu karşılaşma bence kafalarda bitiyor. Biz de kafa olarak Slavia Prag maçına hazırız. Yarın sahada elimizden geleni yapıp taraftarlarımıza çeyrek final sevinci yaşatacağız'' diye yanıt verdi. 

     
</TEXT>
</DOC>
