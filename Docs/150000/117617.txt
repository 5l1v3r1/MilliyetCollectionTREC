<DOC>
<DOCNO> 117617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/07/son/sonspo16.html </URL>
<DATE> 2002/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor, kalesinde geçit vermiyor... 
</HEADLINE>
<TEXT>

     Trabzonspor, kalesi bu sezon rakiplerine kolay kolay geçit vermiyor. 
     Bordo-mavili takım, Birinci Süper Futbol Ligi'nin 11. haftası sonunda kalesinde 6 gol görerek, ligin en az gol yiyen takımı oldu. 
     Geçen sezon ligde 34 maçta yediği 60 golle, gol bakımından tarihin en kötü dönemini geçiren Karadeniz ekibi, bu sezon ise kalesinde başarılı bir performans sergiliyor. 
     
     0.54 GOL ORTALAMASI 
     Trabzonspor, 11. hafta sonunda kalesinde gördüğü 6 golle, maç başına 0.54 gol ortalaması yakaladı. 
     Bordo-mavililer, geçen sezon ise 34 maçta 60 gol kalesinde görerek, maç başına 1.74 gol ortalamasıyla maçlarını tamamlamıştı. 
     
     ERMAN VE ERDİNÇ FAKTÖRÜ 
     Trabzonspor'da, teknik direktör Samet Aybaba'nın göreve gelmesinin ardından yeni bir kadro oluşturan bordo-mavili takımda, savunma oyuncuları Erman ve Erdinç, iyi bir performans sergiliyor. 
     Erman, bordo-mavili takımın forması altında 11 maçın tamamında 990 dakika görev yaparken, Erdinç ise ligin 4. haftasındaki Adanaspor maçıyla yakaladığı forma şansını iyi değerlendirerek, 678 dakika görev yaptı. 
     
     ERDİNÇ ''ERMAN İLE İYİ İKİLİ OLUŞTURDUK'' 
     Trabzonspor'un genç savunma oyuncusu Erdinç, Erman ile birlikte iyi bir ikili oluşturduklarını söyledi. 
     Erdinç, bordo-mavili takımın yeni oluşmuş bir futbolcu kadrosunun bulunduğunu belirterek, ''Uyum sorununu üzerimizden attık. Taşlar yerine oturdu. Erman ile ilk kez oynamamıza rağmen iyi anlaşıyoruz. Petkoviç de yaptığı kurtarışlarla bize güven veriyor'' dedi. 
     
     OUMAR ''YEDEK BEKLERİM'' 
     Trabzonspor'da, ligde 3 maçta 270 dakika forma giyme şansı yakalayan Oumar ise, takımın gidişatının iyi olduğunu ve kendisinin yedek beklemekten yana bir sorununun olmadığını söyledi. 
     Oumar, savunmada Erdinç ve Erman'ın iyi bir ikili oluşturduğunu belirterek, ''İkisi de süper oynuyor. Benim için bir sorun yok. Genç, koşan bir takımımız var ve bu başarımızı sağlıyor'' diye konuştu. 
     





</TEXT>
</DOC>
