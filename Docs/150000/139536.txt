<DOC>
<DOCNO> 139536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/27/son/sontur35.html </URL>
<DATE> 2003/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan "Gayretler Türkiye'nin en az zayiatla çıkması için" 
</HEADLINE>
<TEXT>

     Ak Parti Genel Başkanı Recep Tayyip Erdoğan, Başbakanlık tezkeresi konusunda en ideal kararı parlamentonun vereceğini söyledi. Erdoğan, bütün gayretlerin Türkiye'nin bu operasyondan en az zayiatla çıkması için olduğunu bildirdi. 
     Erdoğan, Bursa'ya hareketinden önce Esenboğa Havaalanı'nda gazetecilerin sorularını yanıtladı. 
     Recep Tayyip Erdoğan, bir gazetecinin, Başbakanlık tezkeresinin bugün TBMM Genel Kurulu'nda ele alınmadığını hatırlatarak, ''Kriz mi var '' şeklindeki sorusu üzerine, böyle önemli bir meselede demokratik süreci tam anlamıyla işletmek ve milletvekili arkadaşlarının düşüncelerini öğrenmek istediklerini ifade etti. 
     Partisinin TBMM Grubu'nda 70 milletvekilinin söz istediğini ve bunlardan yarısının dinlendiğini anlatan Erdoğan, kendilerinin, kanaatlerin ortaya çıkmasını istediklerini belirtti. Erdoğan, ''Kanaatlerin oluşması, pekişmesi lazım. Bu bireysellikten bütünselliğe geçiş sürecidir. Bütünsellik sonucunda da karar belirecektir'' diye konuştu. 
     Erdoğan, milletvekillerinin kafalarındaki soru işaretlerinin giderildiğine inanıyor musunuz '' şeklindeki soru üzerine, konuşmalar yapıldıkça sorulara cevap bulunduğunu, kendisinin ve Başbakan Abdullah Gül'ün değerlendirmelerinden sonra da bir sonucun ortaya çıkacağını kaydetti. 
     Bir gazetecinin, ''2 günlük bir gecikme söz konusu...'' şeklindeki sözleri üzerine de Erdoğan, bunun gecikme olarak ele alınamayacağını belirtti. Türkiye Cumhuriyeti'nin bu konuda bir karar vereceğini anlatan Erdoğan, bunun gelen telefonlarla alakasının bulunmadığını ifade etti. Erdoğan, ''En ideal kararı Türkiye Parlamentosu verecektir. Nasıl ABD Kongresi'nin 6-8 hafta gibi bir süreçte karara varması söz konusu ise biz de enine boyuna görüşeceğiz, sonra adım atacağız. Bütün gayretler Türkiye'nin bu operasyondan en az zayiatla çıkması içindir. Farklı yaklaşımlara gerek yoktur'' dedi. 
     
     YALÇINBAYIR'IN SÖZLERİ 
     Devlet Bakanı ve Başbakan Yardımcısı Ertuğrul Yalçınbayır da Esenboğa Havaalanı'nda Bursa'ya hareketinden önce yaptığı açıklamada, tezkerenin Cumartesi günü görüşüleceğini anımsattı. Yalçınbayır, Cumartesi günü sabahı Grup'ta konuşmayan milletvekillerinin görüşlerini belirteceklerini kaydederek, kararın oluşumu için parti içi demokrasinin sonuna kadar işletilmesinin gerektiğine inandığını bildirdi. 
     İstifayı düşünüp düşünmediğine ilişkin bir soru üzerine Yalçınbayır, Bakanlar Kurulu kararına muhalefet şerhi yazılamayacağını anımsattı. Bakanlar Kurulu kararının oluşmasından önce bazı bakanların tereddütlerini toplantıda dile getirdiğini anlatan Yalçınbayır, şöyle konuştu 
     ''Kararın oy birliğiyle alınması gerektiği için o arkadaşlar da imzalamak durumunda kaldılar. Çoğunluğun görüşü böylesine önemli bir konunun TBMM tarafından karara bağlanmasıydı. Bu süreç tarafımızdan işletilmiştir. 
     Arkadaşlarımız süreci kolaylaştırmak için bu imzayı atmışlardır, ben de aynı şekilde... Kendimize ait görüşlerimizi saklı tuttuğumuzu ifade ettik. Bu bir çelişki değildir. Bakanlar Kurulu kararından önce istifa etmek veya direnmek gibi bir lüksümüzün olmadığını biliyoruz. Çünkü çoğunluğun kararı bu doğrultudaydı.'' Yalçınbayır, herhangi bir şekilde istifanın söz konusu olmadığını bildirerek, sadece düşüncelerini açıkladıklarını söyledi. 
     





</TEXT>
</DOC>
