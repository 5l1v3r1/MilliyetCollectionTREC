<DOC>
<DOCNO> 111652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/07/son/sonspo14.html </URL>
<DATE> 2002/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Amaral imza dağıttı... 
</HEADLINE>
<TEXT>

     Beşiktaş'ın Brezilyalı futbolcusu Amaral, Beşiktaş Dergisi'nin kapağında yer aldığı Ekim Sayısı'nın imza gününe katıldı. 
     Ses sanatçısı Müslüm Gürses ile birlikte derginin kapağında yer alan Amaral, tedavi olması nedeniyle 1 saat geç geldiği imza gününde az sayıda taraftara, dergi ve forma imzaladı. 
     Etiler'deki bir kitapçıda yapılan imza töreninde, medya mensuplarının sorularını da yanıtlayan Brezilyalı futbolcu, Gaziantepspor'un güçlü bir ekip olduğunu belirterek, dünkü karşılaşmada alınan sonucun normal olduğunu söyledi. 
     Amaral, ''İki gün önce arkadaşlarım Sarejevo'dan yorgun döndü. Yaklaşık aynı kadroyla da Gaziantepspor maçına çıkıldı. Gaziantepspor da güçlü bir ekip, alınan sonuç normal'' dedi. 
     Türkiye'ye hazır olarak geldiğini ve oynamaya başladığını anlatan Amaral, ''Ancak ayağıma aldığım bir iki darbe, sakatlanmama yol açtı. Şu anda iyi ve hazırım. Yakında eski Amaral yeniden sahalara dönecek'' diye konuştu. 
     
     ''TÜRKİYE LİGİ DAHA ZOR'' 
     Amaral, Türkiye Ligi'nin İtalya Ligi'nden daha zor olduğunu da kaydererek, burada seyirci baskısının çok fazla olduğunu vurguladı. 
     Türkiye'de taraftarların çok ateşli olduğunu söyleyen başarılı futbolcu, ''Ben de Beşiktaş'ta olmaktan çok mutluyum. Türkiye'yi tanımaya çalışıyorum. İnsanların sevgisi de beni çok mutlu ediyor'' şeklinde konuştu. 
     
     ''LUCESCU İLE BABA-OĞUL GİBİYİZ'' 
     Amaral, Lucescu'nun antrenman ve maçlarda kendisiyle hararetli bir şekilde konuşması hakkında ise, ''Biz Onunla baba-oğul gibiyiz, böyle şeyler normal'' dedi. 
     Lucescu'nun kendisiyle ilgilenmesinin doğal olduğunu anlatan Amaral, ''O benim daha fazla koşmamı ve daha iyi olmamı istiyor. Bu da çok doğal. Baba-oğul arasında başka ne olabir ki '' diyerek sözlerini tamamladı. 
     





</TEXT>
</DOC>
