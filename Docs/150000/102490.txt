<DOC>
<DOCNO> 102490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/18/spor/spo20.html </URL>
<DATE> 2002/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Tugaylı Blackburn golsüz berabere      ADA’DA futbol heyecanı dün oynanan ilk hafta maçlarıyla start aldı. Tugaylı Blackburn, Sunderland ile golsüz berabere kalırken, Hakan Ünsal yedekte bekledi. Fulham’a rakip sahada 4 - 1 yenilen Bolton’da Bülent Akın, sakatlığının yanısıra Galatasaray ile yeni kulübü arasındaki lisans sorunu nedeniyle kadroya giremedi. 
     
Gençler kötü başladı      AVRUPA Genç Bayanlar Voleybol Şampiyonası finallerinde milli takımımız gruptaki ilk maçında Polonya’ya 3 - 0 yenildi. Hırvatistan’ın başkenti Zagreb’de oynanan karşılaşmada gençlerimiz maçın setlerini de 25 - 22, 25 - 20 ve 25 - 23 kaybetti. 
     
Rusya’yı yendik      FUTBOLDA 17 Yaşaltı Milli Takımımız, Rusya ile oynadığı hazırlık maçını 2 - 0 kazandı. Eyüp Stadı’ndaki karşılaşmanın ilk yarısı golsüz berabere kapanırken, ikinci devrede daha baskılı bir futbol ortaya koyan Ay - Yıldızlı ekibimiz, Ali ve Cafer’in sayılarıyla galibiyete uzandı. 
     
Cimnastikte çifte zafer      ULUSLARARASI Boğaziçi Artistik Cimnastik Turnuvası dün başladı. Bayanlarda, atlama beygiri, paralel, denge ve yer hareketleri olmak üzere dört branşta yapılan müsabakalar sonunda Dilber Çırakman, toplam 33.425 puanla bireysel sıralamada birinciliği elde etti. Erkeklerde ise Ümit Şamiloğlu, 53,450 puanla genel bireysel sıralamada birinciliğe uzandı. Bu arada gündüz seansının sonlarına doğru sağnak yağmur nedeniyle salonda zor anlar yaşandı. Çatıdan sular akmaya başlayınca görevliler tribünlere leğen ve kova koydular. 
     



 SPOR 






























</TEXT>
</DOC>
