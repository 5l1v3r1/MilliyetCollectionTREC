<DOC>
<DOCNO> 103883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/25/son/sontur11.html </URL>
<DATE> 2002/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Önlisans programlarında 37 bin 714 kişilik kontenjan boş kaldı 
</HEADLINE>
<TEXT>

     Öğrenci Seçme ve Yerleştirme Merkezi ÖSYM , bu yıl ilk kez, meslek lisesi mezunlarını meslek yüksekokullarına sınavsız yerleştirdi. 
     Meslek liselerinden meslek yüksekokullarına sınavsız geçiş hakkı bulunan toplam 808 bin 727 adaydan, 342 bin 982'si üniversitelere yerleştirildi. 2002-ÖSS'ye girip 120'nin üzerinde puan alan ve tercih formu gönderen meslek lisesi mezunlarından 14 bin 323'ü lisans programlarını kazandı. 
     ÖSYM Başkanı Fethi Toker, 2002-ÖSS yerleştirme sonuçlarına ilişkin bilgi vermek amacıyla ÖSYM'de düzenlediği basın toplantısında, bu yıl üniversitelere yerleştirme işlemlerinin, sınavsız geçiş için başvuran meslek lisesi mezunlarını da kapsadığını bildirdi. 
     Toker'in verdiği bilgiye göre, hem sınavsız geçiş hakkı bulunan hem de ÖSS'ye girenler ile ÖSS'ye girmeyen ancak sınavsız geçiş için başvuranların yerleştirme işlemleri gerçekleştirildi. 
     Buna göre, sınavsız geçiş hakkından yararlanacak aday sayısı 832 bin 10 kişi olarak belirlendi. Bu adaylardan 526 bin 50'si ÖSS'ye de girdi. 18 bin 607 aday ise ÖSS'ye başvurduğu halde girmedi. 237 bin 677 aday ÖSS'ye girdiği halde kazanamadı. 269 bin 766'sı ise ÖSS'de 105 ve üzerinde puan alarak kazandı. 
     Merkez yerleştirme işlemleri sonucunda sınavsız geçiş hakkı bulunanlardan 808 bin 727 adaydan, 342 bin 982'si meslek yüksekokulları ile üniversitelerin ön lisans ve lisans programlarına yerleşmeye hak kazandılar. 
     Sınavsız geçiş hakkı bulunan adaylardan 14 bin 323'ü, ÖSS sonucuna göre lisans programlarına yerleşmiş oldu. 158 bin 465 aday meslek yüksekokullarına sınavsız geçiş yaptı. Sınavsız geçiş hakkı bulunmasına karşın 106 aday, meslek yüksekokullarına 2002-ÖSS sonuçlarına göre yerleşti. Sınavsız geçiş hakkı bulunan 170 bin 88 aday ise Açıköğretim programlarına yerleştirildiler. 
     Böylece, sınavsız geçiş hakkı bulunan toplam 808 bin 727 adayın yüzde 42.4'ü, bir yükseköğretim programına kayıt yaptırmaya hak kazanmış oldu. 
     Ön lisans programlarında 37 bin 714 kişilik kontenjan boş kaldı. Bu programlarda, sınavsız geçiş yapacak öğrenciler için 196 bin 179 kişilik kontenjan ayrılmıştı. 
     





</TEXT>
</DOC>
