<DOC>
<DOCNO> 140149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/02/son/sontur18.html </URL>
<DATE> 2003/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kültür Bakanı Türkiye'de demokrasi işlemiştir 
</HEADLINE>
<TEXT>

     Kültür Bakanı Hüseyin Çelik, Başbakanlık tezkeresinin TBMM'de kabul edilmemesi ile ilgili olarak, ''ABD memnun olmamış olabilir. Türkiye'de demokrasi işlemiştir'' dedi. 
     Karayoluyla Batman'dan Siirt'e gelen Çelik, Vali Nuri Okutan'ı makamında ziyaret ederek, ilin sorunları hakkında bilgi aldı. 
     Bakan Çelik, burada, gazetecilerin Başbakanlık tezkeresinin TBMM'de kabul edilmemesine ilişkin sorularına şu yanıtı verdi 
     ''Türkiye demokratik ve laik bir ülkedir. Sonuç demokrasinin işleyişidir. TBMM büyük olgunluk göstermiştir. Hayırlı olsun. ABD uzun yıllardan beri stratejik müttefikimiz olan bir devlettir. ABD memnun olmamış olabilir. Türkiye'de demokrasi işlemiştir.'' Çelik, yaptığı açıklamada da, kültür merkezlerini sabah açılıp akşam kapanan yerler olmaktan çıkarıp günde 18 saat etkinlik yapılan mekanlar haline getirdiklerini ifade ederek, şunları kaydetti 
     ''Biz seçimde popülist yaklaşım sergilemiyoruz. Hükümet olarak pozitif ayrımcılıktan yanayız. Örneğin Nevşehir'de köy yollarının büyük bölümü asfaltlanmış durumdadır. Kalkıp her ilde 50 kilometrelik köy yolunu asfaltlayacağız derseniz, bu derde deva olmaz. Bölgelerin kalkınmışlık durumuna göre çalışma yapmak gerekiyor. Çeyrek asırdan beri buralar normal yönetim nedir bilmiyor. Çok şükür ki, OHAL kalktı. Buralarda ekonomik OHAL ilan edilmeli. Geçmişte yapılan teşvikler yanlıştı. Paralar yatırıma akmamış. Vergi indirimi, arsa tahsisi gibi teşviklerle işadamlarını bölgede yatırımı yapmaya teşvik edeceğiz. Türkiye'nin en büyük sorunu bölgeler arasındaki gelişmişlik farkıdır. Bu farklılık insanı ürkütüyor.'' 
     





</TEXT>
</DOC>
