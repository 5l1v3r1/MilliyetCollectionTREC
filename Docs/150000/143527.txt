<DOC>
<DOCNO> 143527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/19/guncel/gun12.html </URL>
<DATE> 2003/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ucuz ekmeğe mafya freni... 
</HEADLINE>
<TEXT>

Ankara’da bayilerin ucuz ekmek satmasını engelleyen ve fırıncılardan her bir ekmek için 2 - 4 bin lira arasında komisyon alan 8 kişi gözaltına alındı 
     TOLGA ŞARDAN Ankara 

     Ankara DGM Başsavcılığı, çıkar amaçlı suç örgütü oluşturarak Ankara ve çevresindeki bayilerin ucuza ekmek satmasını engelledikleri, bayilere ekmeklerin kendi istedikleri fırıncılardan alınması için baskı yaptıkları, fırıncılardan komisyon aldıkları iddia edilen sekiz kişi hakkında soruşturma başlattı. 
     Gözaltına alınanlar arasında bulunan Naci Kulaniş’in baskı yaptığı fırıncılar tarafından "ombudsman" seçildiği anlaşıldı. Organizasyonda kimin hangi görevi yapacağına, kimin hangi bölgeye ekmek satışı yapabileceğine karar verdiği belirlenen Kulaniş’in 2000’de 25 - 30 milyar lira aylık geliri bulunduğu tespit edildi. 
     
     Senet imzalattılar 
     Zanlılardan Orhan Yaralı’nın da organizasyonun Keçiören bölge sorumlusu olduğu, Ankara’daki ekmek bayileri ve fırıncılara 2.5 trilyon liralık senetler imzalattırdığı, anlaşmazlık halinde senetleri işleme koydurttuğu belirtildi. Yaralı’nın adamı olduğu kaydedilen Metin Muratoğlu’nun senetleri topladığı, evinde yapılan aramada 3 trilyonluk senet bulunduğu bildirildi. 
     "Ombudsman" Kulaniş’in, fırıncılardan sattıkları her bir ekmek için 4 bin lira, diğer zanlıların 2 - 3 bin lira komisyon aldığı ortaya çıktı. Ucuz ekmek satışını önleyen zanlıların, günde 4 - 5 milyon ekmeğin satıldığı Ankara’da, belediyelerle, il ve ilçe sağlık müdürlüklerine rüşvet vererek, fırıncıların denetlenmesini engelledikleri iddia edildi. 
     
     Zanlılardan baskı 
     Zanlıların, kontrollerindeki bölgelerde ekmeği normalden 25 bin lira ucuza satarak sürümden kazanmak isteyenlere baskı yapıp ucuza ekmek satılmasını önledikleri kaydedildi. 
     



 GÜNCEL 



















</TEXT>
</DOC>
