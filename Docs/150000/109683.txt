<DOC>
<DOCNO> 109683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/26/son/sondun19.html </URL>
<DATE> 2002/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Papandreu " Kıbrıs'la ilgili Kopenhag'dan olumlu mesaj gelecek" 
</HEADLINE>
<TEXT>

     Yunanistan Dışişleri Bakanı Yorgo Papandreu, Kıbrıslı Türklerin Avrupa Birliği'nde olmasının çok önemli olduğunu ifade ederek, ''Eğer Kıbrıslı Türkler AB'nin bir parçası olursa, AB-Türkiye arasında doğrudan bir bağ olacak. Bu Türkiye'nin adaylığı için de çok yararlı olacak'' dedi. 
     Papandreu, 5. Avrasya Ekonomi Zirvesi'nin birinci oturumunun ardından, gazetecilerin sorularını yanıtladı. Türkiye'nin şu andaki performansına ilişkin bir soru üzerine Papandreu, Haziran ayında Türkiye'nin Kopenhag kriterleri bağlamında çok önemli kararlar aldığını kaydetti. 
     Birkaç gün içinde tüm aday ülkeleri ilgilendiren bir rapor yayınlanacağını ve bu raporda aday ülkelerin performanslarının ortaya çıkacağına işaret eden Yorgo Papandreu, buradan çıkacak temel mesajın, aday ülkelerin attıkları adımların artması yönünde olması gerektiğini söyledi. 
     Yunanistan'ın 20 yıldır AB üyesi olduğunu hatırlatan Papandreu, Türkiye ile Yunanistan arasında kültürel ve geçmiş anlamdaki benzerlikler nedeniyle sahip oldukları bilgilerin Türkiye'ye aktarılmasının yararlı olacağını, bunun için de Türk yönetimi ile birlikte çalışacaklarını vurguladı. 
     Papandreu, Kıbrıs konusuna ilişkin sorular üzerine de, BM Genel Sekreteri Kofi Annan'ın Ada'da iki liderle yaptığı görüşmeleri ve çabaları desteklediklerini dile getirerek, ''Bence büyük bir tarihi fırsat var Kıbrıslı Türkler ve Rumların birarada yaşaması için. Emin olmak gerekir ki onlar AB'de güvenli ve korunaklı olacaklar'' diye konuştu. 
     Papandreu, şöyle devam etti 
     ''Kıbrıslı Türklerin AB'de olması çok önemli. Eğer Kıbrıslı Türkler AB'nin bir parçası olursa, AB-Türkiye arasında doğrudan bir bağ olacak. Bu Türkiye'nin adaylığı için de çok yararlı olacak. Bu da bölgesel ilişkilerin geleceği açısından çok önemli. Bu nedenle korkuyla bakmayalım. Bir fırsat olarak görelim.'' Yorgo Papandreu, ''Kopenhag Zirvesi'nde Güney Kıbrıs'ın AB'ye üye olarak kabul edilmesi Türkiye-AB ilişkilerini nasıl etkiler, bir sorun yaratmaz mı '' şeklindeki bir soruya, ''Bu senaryolar nedir, bilmiyorum. Bunun üzerinde konuşmak istemiyorum'' yanıtını verdi. 
     
     ''KOPENHAG'DAN, KIBRIS'LA İLGİLİ OLUMLU MESAJ GELECEK'' 
     Kıbrıs konusunda Aralık ayında yapılacak Kopenhag Zirvesi'nden olumlu bir mesaj geleceğini bildiren Papandreu, ''Yalnız Kıbrıs için değil, Türkiye ve Türk halkı için de çok önemli olacağını düşünüyorum. Yunanistan bunun için uğraşıyor'' dedi. 
     Kıbrıs'ta şu anda çok önemli çabalar sarf edildiğine işaret eden Papandreu, kısa bir süre sonra BM Genel Sekreteri Annan'ın bir kez daha devreye girerek iki liderle görüşmelerde bulunacağını, bu görüşmeler sonrasında büyük bir dönüşüm olacağını umut ettiklerini söyledi. 
     Papandreu bir soru üzerine, Avrupa Birliği ile Avrasya arasındaki işbirliğinin, güvenlik ve birçok alanda barış için büyük önem taşıdığını kaydetti. 
     Papandreu, ''Bu noktada Türkiye'nin üyeliğini destekleyen Yunanistan ile ilişkiler, tüm gelişmelerde bir bağlantı noktası olması açısından büyük önem taşıyor. İlişkilerde çok önemli ilerlemeler sağladık. Ama daha çok atacak adımlarımız var'' diye konuştu. 
     
     HATIRA FOTOĞRAFI 
     Bu arada, birinci oturumun ardından verilen yemekten sonra Papandreu, 9. Cumhurbaşkanı Süleyman Demirel, Marmara Grubu Vakfı Başkanı Akkan Suver, İTO Başkanı Mehmet Yıldırım, Avrasya İslam Şurası Başkanı Mehmet Nuri Yılmaz, terasta hatıra fotoğrafı çektirdiler. Burada Mehmet Yıldırım, Papandreu'ya cam kase armağan etti. 
     Papandreu da Yıldırım, Demirel ve Suver'e 2004 yılı Atina Olimpiyatları'nın rozetini verdi. 
     





</TEXT>
</DOC>
