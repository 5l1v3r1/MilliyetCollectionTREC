<DOC>
<DOCNO> 122987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/06/son/sondun14.html </URL>
<DATE> 2002/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
The Economist Türkiye Avrupa'ya ait 
</HEADLINE>
<TEXT>

     İngiltere'de yayımlanan haftalık siyaset ve ekonomi dergisi The Economist, Türkiye'nin Avrupa'ya ait bir ülke olduğunu belirterek, AB üyesi ülkelere ''Türkiye'yi genişlemekte olan kulüplerine dahil etmekte daha istekli davranmaları'' tavsiyesinde bulundu. 
     Derginin yorumunda, 370 milyon ve 15 ülkeden oluşan AB'nin gelecek hafta 90 milyonluk nüfus barındıran 10 ülkeyi daha kucaklamaya hazırlandığı hatırlatıldı. 
     Kopenhag'ta Avrupa liderlerini bekleyen ''yanıtlanması zor bir bilmece'' bulunduğu öne sürülen yazıda, bunun, ''70 milyonluk Müslüman bir NATO üyesi olan ve istekliliğini de şartları karşılamak için gösterdiği çabayla kanıtlayan Türkiye'nin üyeliğe davet edilip edilmeyeceği'' olduğu ifade edildi. 
     Türkiye'ye karşı cömert ve açık tutum içinde olmayı gerektiren birçok güçlü neden bulunduğu kaydedilen yazıda, ''NATO üyesi ve Avrupa savunmasının hayati bir parçası olan Türkiye'ye kapılarını açacak olan Batı, böylece bugün büyük sıkıntılar içinde olan İslam dünyasına da mesaj vermiş olacak'' denildi. 
     Yazıda, ''Türkiye'ye tarih vermek, Avrupa için olduğu kadar İslam dünyası için de tarihi bir şans olacaktır ve bu gelişme, iki kültürün sadece sürekli çatışma içinde olacağı yolundaki yanlış inanışı ortadan kaldıracaktır'' ifadesi kullanıldı. 
     





</TEXT>
</DOC>
