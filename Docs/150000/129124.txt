<DOC>
<DOCNO> 129124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/06/son/sontur03.html </URL>
<DATE> 2003/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan, Türki Cumhuriyetlere 5 günlük geziye çıkıyor 
</HEADLINE>
<TEXT>

     AK Parti Genel Başkanı Recep Tayyip Erdoğan, yarın, Azerbaycan, Türkmenistan ve Kazakistan'ı kapsayan 5 günlük bir geziye çıkacak. 
     Erdoğan, yarın THY'den kiralanan uçak ile Azerbaycan'ın başkenti Bakü'ye gidecek. Burada Cumhurbaşkanı Haydar Aliyev ile görüşecek olan Erdoğan, 8 Ocak Çarşamba günü de Başbakan Artur Rasizade ile biraraya gelecek. Aynı gün Türkmenistan'ın başkenti Aşkabat'a geçecek olan AK Parti Lideri, Cumhurbaşkanı Saparmurat Türkmenbaşı tarafından kabul edilecek. 
     Erdoğan, 10 Ocak Cuma günü Kazakistan'a geçerek, Astana'da Cumhurbaşkanı Nur Sultan Nazarbayev ile görüşecek. Erdoğan, temaslarının ardından 11 Ocak Cumartesi günü yurda dönecek. 
     AK Parti Genel Başkanı Erdoğan, 13 Ocak Pazartesi günü de Çin'in başkenti Pekin'e gidecek. 
     Çin ziyaretinin ayrıntıları henüz netleşmezken, Erdoğan'ın her iki gezisine de bazı bakanlar, milletvekilleri, işadamları, sivil toplum örgütü temsilcileri ve gazetecilerden oluşan 100'ün üzerinde kişinin katılacağı bildirildi. 
     





</TEXT>
</DOC>
