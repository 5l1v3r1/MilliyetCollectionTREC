<DOC>
<DOCNO> 148034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/07/yasam/ayas.html </URL>
<DATE> 2003/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Maskeli hostes dönemi başlıyor 
</HEADLINE>
<TEXT>

Mikrobu ve paniğini dünyaya yayan SARS virüsü nedeniyle Uzakdoğu’ya giden İtalyan hostesler maske takacak 
     DIŞ HABERLER SERVİSİ 

     Çin’den kaynaklanarak tüm dünyada paniğe yol açan "akut solunum yolu yetmezliği hastalığı" SARS nedeniyle İtalyan havayolu şirketi Alitalia personelinin, Uzakdoğu seferlerinde maske ve eldivenle çalışması kararlaştırıldı. 
     İtalya’da havaalanları, liman ve tren istasyonlarında çalışanlar da uçuş görevlileri gibi eldiven ve maske takmak isterken, Sağlık Bakanlığı "Aşırı alarm vermek yararsız" diyerek, bu talebi reddetti. 
     
     Yabancılar endişeli 
     Öte yandan SARS’ın 1247 kişiye bulaştığı Çin Halk Cumhuriyeti’nde, önceki gün ve dün de 5 kişi can verdi. Ölenler arasında Uluslararası Çalışma Örgütü ILO çalışanı Finli Pekka Aro’nun da bulunması Çin’de bulunan yabancılar arasında endişe yarattı. Pekka Aro’nun Çin’de salgından ötürü hayatını kaybeden ilk yabancı olduğu öğrenildi. Çin’in yeni Devlet Başkanı Wen Jiabo dün yaptığı açıklamada devletin SARS salgınıyla başa çıkabileceğini belirtti. 
     
     Okullar 21 gün kapalı 
     SARS’ın en çok etkilediği şehirlerden Hong Kong’da ise iki kişi daha öldü kurbanların sayısı 22’ye çıktı. Yetkililer, Hong Kong’da ayrıca 42 kişiye daha SARS teşhisi konulduğu, hasta sayısının da 842’ye yükseldiğini belirttiler. 
     Okulların üç hafta süreyle kapatıldığı kentte, turizmin de salgın nedeniyle büyük yara aldığını belirten uzmanlar, kente giden 119 uçuşun iptal edildiğini açıkladılar. 
     
Ticari kanalla bulaşabilir’      Ankara Ticaret Odası ATO Başkanı Sinan Aygün, SARS virüsünün sadece solunum yoluyla bulaşmadığını söyleyerek, Türkiye’ye Uzakdoğu’dan gelen malların "taşıyıcı" olduğu uyarısında bulundu. Türkiye’ye gelen insanların denetlenmesinin yeterli olmadığını belirten Aygün şöyle konuştu "Türkiye’yi istila eden Çin malları ekonomik anlamda tehdit oluştururken, bu kez insan sağlığı tehdit altındadır. Tüccarımız bunun önlenmesi için söz konusu ülkelerden mal almamalıdır. " 
     


YAŞAM 


















</TEXT>
</DOC>
