<DOC>
<DOCNO> 140758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/05/son/sondun22.html </URL>
<DATE> 2003/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Grip salgını milyonlarca kişiyi yatağa düşürdü... 
</HEADLINE>
<TEXT>

     Almanya'da grip salgınının ülke çapında milyonlarca insanı etkilediği bildirildi. 
     ''Influenza Grip Çalışma Grubu''nun AGI temsilcisi Helmut Uphoff, Marburg kentinde yaptığı açıklamada, grip virüsünün yayılmasının çok kolay olduğunu, kısa süreli konuşma anında bile bir kişiden diğerine bulaşabildiğini söyledi. 
     Hastalığın Almanya'da çok hızlı yayıldığını belirten Uphoff, ''Şu sıralar vatandaşları bu virüse karşı, sadece biraz şans ve dayanıklı bir bağışıklık sistemi koruyabilir'' dedi. 
     Karnaval eğlencelerinden sonra gribe yakalananların sayısının artmasının beklendiğini, bu nedenle salgının henüz doruk noktasına ulaşmadığını ifade eden Uphoff, gribe yakalanan bir kişinin, hemen birkaç saat içerisinde ateşinin yükseldiğini, titremeye başladığını, solunum yollarının iltihaplandığını ve kuru kuru öksürdüğünü kaydetti. 
     





</TEXT>
</DOC>
