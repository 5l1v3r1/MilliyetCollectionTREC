<DOC>
<DOCNO> 101881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/14/son/sonspo18.html </URL>
<DATE> 2002/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ın Metin Tokat'a tepkisi sürüyor... 
</HEADLINE>
<TEXT>

     Beşiktaş Kulübü Asbaşkanı ve Hukuk Komitesi Başkanı Levent Erdoğan, Bursaspor ile yaptıkları sezonun ilk hafta maçındaki kararlarıyla büyük tartışma yaratan hakem Metin Tokat'ın, verdiği ya da vermediği penaltılarla, Beşiktaş'a maddi ve manevi zararlar verdiğini bildirdi. 
     Hakem Metin Tokat'ın, Beşiktaşlı yöneticilerin kendisine yönelik sert tepkilerinin ardından, siyah-beyazlı kulübü ve yöneticilerini mahkemeye vereceğini açıklamasına, Levent Erdoğan yazılı bir bildiriyle yanıt verdi. Levent Erdoğan, ''Hatanın birini değil, ikisini birlikte yapan Metin Tokat, konuşması gereken en son kişidir. Hakkımızı hem sahada, hem hukuksal alanda en iyi şekilde koruruz. Hiçbir kişi ya da kurum karşısında etkisiz kalmayacağız'' dedi. 
     Bursaspor maçında Tokat tarafından verilen ofsayt gol ve olmayan penaltının, kendilerine ister istemez eski günleri hatırlattığını ifade eden Erdoğan, şunları kaydetti 
     ''Vanspor maçında burnunun ucundaki penaltıyı göremeyen Tokat, Bursa'da 35 metreden penaltıyı tespit etti. Bu tip hatalar Beşiktaş'a pahalıya mal oluyor. Kulübün hakkını arayanları, sahadaki hataları gibi saha dışındaki hatalarıyla suçlayan bu hakem karşısında, hukuksal alanda da mücadele ederiz. Hak dağıtması gereken Metin Tokat'ın yaptığı haksızlıklar karşısında mahkemelerimizden de en adil sonuçlar çıkacaktır. Bilinmesini isteriz ki hukuksal alanda da Beşiktaş'ın gücü büyüktür.'' 
     





</TEXT>
</DOC>
