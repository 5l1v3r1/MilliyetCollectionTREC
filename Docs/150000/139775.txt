<DOC>
<DOCNO> 139775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/28/son/sontur28.html </URL>
<DATE> 2003/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
MGK toplantısı sona erdi... 
</HEADLINE>
<TEXT>

     Cumhurbaşkanı Ahmet Necdet Sezer'in başkanlığında Çankaya Köşkü'nde gerçekleştirilen Milli Güvenlik Kurulu MGK toplantısı sona erdi. 
     MGK'nın saat 13.30'da başlayan Şubat ayı olağan toplantısı, 4.5 saat sürdü. 
     Toplantıdan sonra yayınlanan bildiride beklendiği gibi bir tavsiye kararı çıkmadı. Açıklamada sadece toplantıda ele alınan konuların başlıklarına yer verildi. 
     Ankara kulislerinde bunun MGK'dan "TBMM'nin alacağı karara saygılıyız" anlamı çıkarılabileceği konuşuluyor. 
     
     BİLDİRİNİN TAM METNİ 

     ''ABD'nin Irak'a olası askeri müdahalesi konusunda, ABD ile yapılan müzakerelerde ulaşılan sonuçlar değerlendirilmiştir. 
     Kıbrıs konusunda ise BM Genel Sekreteri'nin son önerileri görüşülmüştür. 
     Geçen bir aylık dönemde ülke genelindeki güvenlik ve asayiş durumu gözden geçirilmiştir.'' 
     
     MGK'YA KATILAN BAKANLAR TOPLANDI 

     Milli Güvenlik Kurulu'na MGK katılan bakanlar, Başbakan Abdullah Gül'ün başkanlığında biraraya geldiler. 
     Başbakanlık Merkez Binası'nda saat 18.15'de başlayan toplantıya, Devlet Bakanı ve Başbakan Yardımcıları Abdullatif Şener, Mehmet Ali Şahin ile Ertuğrul Yalçınbayır, Milli Savunma Bakanı Vecdi Gönül, İçişleri Bakanı Abdulkadir Aksu, Adalet Bakanı Cemil Çiçek ve Dışişleri Bakanı Yaşar Yakış katılıyor. 
     





</TEXT>
</DOC>
