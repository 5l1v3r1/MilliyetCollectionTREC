<DOC>
<DOCNO> 137289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/17/son/soneko07.html </URL>
<DATE> 2003/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Olası savaş, şirketlerin yatırım planlarını değiştirdi... 
</HEADLINE>
<TEXT>

     Irak'da savaş beklentisi nedeniyle önlerini göremeyen bazı sanayiciler bu yıl yatırımlarını askıya alırken, bazıları ise yatırımlarının hızını kesmeden milyonlarca dolarlık yeni yatırımlar planlıyor. 
     Şahinler Holding Yönetim Kurulu Başkanı Kemal Şahin, geçen yıl başta ana faaliyet alanları tekstilde olmak üzere turizm, enerji ve Avrupa Serbest Bölgesi'ne 15 milyon dolarlık yatırım gerçekleştirdiklerini söyledi. 
     Bu yıla umutla baktıklarını ifade eden Şahin, Türkiye'nin 50 milyar dolarlık ihracat hedefi koyduğuna işaret ederek, hükümetten, bürokratik engellerin kaldırılmasını ve Eximbank gibi maddi teşvik mekanizmalarını daha etkin çalıştırmasını beklediklerini kaydetti. 
     Kemal Şahin, şunları söyledi 
     ''Böylesi özlenen bir tablonun gerçekleşmesinin Türkiye adına 2003 yılını bir yatırım ve ihracat seferberliği yılı haline getireceğini söyleyebiliriz. Şu anda en düşündürücü konu tabii ki Irak savaşı. Bu savaşın mümkün olduğunca kısa sürmesini temenni ediyoruz. Yatırımlar konusunda da şu anda önümüzdeki en büyük handikap gündemde olan savaş. Bu neticelendiğinde önümüzü görme şansını yakalayacağız. 
     Şahinler Grubu olarak, krize rağmen yaptığımız yatırımlarımızı 2003 yılında daha da hızlandıracağız. Bu yıl yaklaşık 25 milyon Euro'luk bir yatırım planlıyoruz. Bu yatırımlarımızın ağırlıklı merkezi bizim için stratejik önem taşıyan Avrupa Serbest Bölgesi'nde olacak.'' Şahin, geçen yıl 220 milyon dolar olan ihracatlarını bu yıl yüzde 10 artırmayı hedeflediklerini bildirdi. 
     
     GİMA'DAN 6 MİLYON DOLARLIK YATIRIM 
     Gima Genel Müdürü Dengiz Pınar, Türkiye genelinde toplam 76 mağazaları bulunduğunu, bu yıl yatırımlarına devam ederek İstanbul ile Ege ve Akdeniz bölgelerinde 7 yeni mağaza açmayı hedeflediklerini söyledi. 
     Geçen yıl 5 milyon dolarlık yatırım yaptıklarını bildiren Pınar, şöyle dedi 
     ''2003 yılında açılacak 7 mağazamız için yaklaşık 6 milyon dolar yatırım yapmayı planlıyoruz. Mağaza satış alanımızı brüt olarak 29 bin metrekare artıracağız. Yeni açacağımız mağazalarımızla beraber yeni istihdamlar da gerçekleştirilecek.'' Bu yıl sonunda satışlarının yüzde 18 oranında artarak 413 milyon dolara ulaşmasını hedeflediklerini bildiren Pınar, ''2003 yılı için toplam gıda perakendeciliği payımızın yüzde 1.9'dan yüzde 2.1'e yükseleceğini öngörüyoruz'' diye konuştu. 
     
     METRO YENİ MAĞAZALAR AÇACAK 
     Alman sermayeli Metro Group'un Türkiye Temsilcisi Nurdan Tümbek, bu yıl da yeni mağaza açılışları olacağını belirterek, şunları kaydetti 
     ''Metro Group 1990'lı yıllardan beri Türkiye'de kriz olsun olmasın her yıl 3 mağaza açılışı gerçekleştirmektedir. Yatırım ortamı biraz gri. Malum Irak savaşı gündemde ve yeni hükümetin önünde halletmesi gereken çok konu var. Yabancı sermaye kanunu hemen çıkmalı, bürokrasi azaltılmalı ki yabancı yatırımcı izlemekten eyleme geçsin.'' 
     
     TURKCELL 
     Turkcell Kurumsal İletişim Bölüm Yöneticisi Zuhal Şeker de, Turkcell'in kurulduğu günden bugüne kadar lisans bedeli dahil yaklaşık 3.7 milyar dolar yatırım yaptığını, şu anda nüfusu 5 bini geçen tüm yerleşim alanlarını kapsama altına aldıklarını belirtti. 
     Turkcell'in yüksek altyapı kalitelerini bundan önceki yıllara oranla daha düşük yatırımlar yaparak koruyabilecek duruma geldiklerini, 2002 yılının ilk dokuz ayında 59.3 milyon dolarlık altyapı yatırımı yaptığını bildiren Şeker, şunları kaydetti 
     ''Müşterilerimize, iş ortaklarımıza ve ülkemize karşı sorumluluklarımızın bilincindeyiz ve yeni yatırımlarımıza bu sorumluluğun getirdiği duyarlılıkla yön veriyor olacağız. Turkcell'in kurulduğu günden beri istikrarlı bir tempo ile büyümesinin ve bu süreçte daima pazar lideri olarak varlığını sürdürmüş olmasının temelindeki faktörlerden biri, doğru yatırımların doğru zamanda yapılmasıdır.'' 
     
     HEY TEKSTİL ''FİRMA PARA KAZANMIŞSA 
     BUNU YATIRIMI DÖNÜŞTÜRMELİ''- Hey Tekstil Genel Müdürü ve Türkiye Giyim Sanayicileri Derneği TGSD Yönetim Kurulu Üyesi olan Aynur Bektaş, İstanbul Florya'da 20 bin metrekare alanda hizmet veren fabrikalarını 15 bin metrekare daha büyüteceklerini, bunun için 10 milyon dolar yatırım yapmayı planladıklarını bildirdi. 
     Ayda 2 milyon adet bayan ve çocuk penye üretimlerinin tamamını ihraç ettiklerini söyleyen Bektaş, ''Bu yılı 80 milyon dolar ihracatla kapatacağız. 2005'de hedefimiz 100 milyon dolar ihracat gerçekleştirmek'' dedi. 
     Ekonominin gelişmesi ve yeni istihdam yaratılması için yatırımın önemini vurgulayan Aynur Bektaş, ''Firma para kazanmışsa bunu yatırıma dönüştürmek zorunda'' diye konuştu. 
     
     ÖZDOĞAN ''İŞADAMI YATIRIM YAPMAYI ÖZLEDİ'' 
     GİSAD Dış Ticaret A.Ş. Yönetim Kurulu Başkanı İbrahim Özdoğan, sanayicinin yeni yatırımları hayata geçirmek için beklediği olumlu ortamı tek parti iktidarı süreciyle bulacağını düşünürken beklentilerin boşa çıktığını ifade ederek, şöyle dedi 
     ''Üç aylık süredeki olumsuzluklara rağmen biz yatırımcılar umudumuzu koruyoruz. Çünkü, Türkiye'nin yeni ve güçlü yatırımlara ihtiyacı var. Türk işadamı da yatırım yapmayı özledi. Ancak yatırımları hızlandırmak için aranılan teşvik ortamı, başta vergi, enerji girdileri olmak üzere diğer maliyet faktörlerinin rehabilite edilmesiyle Türk sanayicisi kendisinden beklenen yatırımları yapmakta gecikmeyecektir.'' 600 üretici ihracatçı ortağı bulunan GİSAD'ın büyümeye devam edeceğini bildiren Özdoğan, ''Geçen yıl 1.3 milyar dolar olarak gerçekleştirdiğimiz ihracatımızı 2 milyar dolara çıkarmayı hedefledik. Yatırımlarımızı grup şirketlerinde artıracağız'' dedi. 
     
     MEHMET YILDIRIM 
     İstanbul Ticaret Odası İTO Yönetim Kurulu Başkanı Mehmet Yıldırım ise, Türkiye'nin önünde Kıbrıs, AB ve Irak konuları bulunduğuna dikkat çekerek, ''Mayıs ayına kadar bulanık gözüken bir Türkiye var. Bulanık suda kimse balık avlamak istemiyor. Şirketlerin maalesef yatırım programı pek yok'' diye konuştu. 
     Yatırım yapmak isteyenlerin de özsermayesinin yeterli olmadığını, kredi alamadığını kaydeden Yıldırım, ''Hükümet bir an önce Dünya Bankası ile görüşüp hiç değilse bölgesel kalkınmaya yönelik 1 milyar dolarlık yatırım kaynağı sağlanmalı ki yatırımları hızlandırabilelim'' dedi. 
     





</TEXT>
</DOC>
