<DOC>
<DOCNO> 117023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/04/son/sontur35.html </URL>
<DATE> 2002/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'dan yabancı basına "Ordu bizim ordumuzdur" 
</HEADLINE>
<TEXT>

     AK Parti Genel Başkanı Recep Tayyip Erdoğan, Yunanistan Başbakanı Kostas Simitis'in daveti üzerine bir hafta, 10 gün içinde bu ülkeye gideceğini bildirdi. 
     Erdoğan, AK Parti Genel Merkezi'nde yabancı basın temsilcileri ile biraraya geldi. Edinilen bilgiye göre, Türk gazetecilerin alınmadığı görüşmede, Erdoğan, Yunanistan Başbakanı Kostas Simitis'in davetine uyacağını söyledi. 
     Seçimin birkaç sonucu olduğuna işaret eden Erdoğan, şöyle konuştu 
     ''Öncelikle birden çok parti tarafından temsil edildiği söylenen merkez sağ, gerçek sahibine kavuşmuştur. AK Parti, merkez sağın tek ve en güçlü partisi olduğunu göstermiştir. Bundan sonra tüm gücümüzle ülkenin daha iyiye götürülmesi için çalışacağız.'' 
     
     TÜRKİYE-AB İLİŞKİLERİ 
     Erdoğan, Türkiye ile AB ilişkilerine büyük önem verdiğine işaret ederek, ''AB'dan Türkiye ile ilgili bir müzakere tarihi almak için elimizden geleni yapacağız'' diye konuştu. 
     AB sürecinin hızlandırılmasının öncelikli konuları olduğunu da belirte Erdoğan, ayrıca Türkiye'nin dünya ile entegrasyonunu sağlayacak, yaşanan ekonomik sorunlara çare olacak bir ekonomik programı uygulayacaklarını bildirdi. 
     
     ''ORDU BİZİM ORDUMUZDUR'' 
     Erdoğan, CNN International muhabirinin ''Askerlerin sizi yakından izlediği söyleniyor. Onları ikna edecek bir mesajınız var mı Mesela 'Kışlanızda kalın, siyasetten uzak durun' gibi'' sorusu üzerine Erdoğan, şunları söyledi 
     ''Türkiye Cumhuriyeti demokratik, laik, sosyal bir hukuk devletidir. Tüm kurumların görevleri, yetki alanları bellidir. Bu ordu bizim ordumuzdur. Kimse ordu ile bizim aramıza girmesin. Bu konuda aracı ve tefeci istemiyoruz.'' İsrail ile ilgili bir soru yanıtlarken de Erdoğan, dünyadaki hiçbir ülkeye karşı önyargıları olmadığını kaydetti. 
     





</TEXT>
</DOC>
