<DOC>
<DOCNO> 147985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/07/guncel/gun04.html </URL>
<DATE> 2003/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Musul’a az kaldı 
</HEADLINE>
<TEXT>

Kuzey Irak’ta Musul’a 35 kilometre uzaklıktaki Şeyhan ilçesi peşmergelerin eline geçti. Bir peşmerge komutanı "Biz ABD askerlerinin belirlediği noktalara kadar girebiliyoruz" dedi 
     NAMIK DURUKAN 
MUSUL 

     ABD askerleri desteğinde kuzey cephesinde ilerleyen Kürt peşmergeler, Musul ve Kerkük kapılarına dayanırken, Irak’ın denetimindeki Şeyhan ilçesi de peşmergelerin kontrolüne geçti. 
     Kerkük, Erbil ve Duhok’tan Musul’a doğru peşmergelerin ilerleyişi sürerken, ABD savaş uçakları da Irak mevzilerini aralıksız bombalıyor. Kelek kasabası yakınlarındaki Hazır’da, ABD desteğindeki peşmergelerle Irak askerleri arasında yer yer çatışmalar yaşanıyor. 
     Irak ordusu Duhok bölgesinden geri çekilirken, Duhok ile Musul arasında bulunun Şeyhan, önceki gün ABD uçakları tarafından bombalandı. Musul’a 35 kilometre uzaklıktaki ilçede bulunan binaların büyük bölümü hasar gördü. ABD uçaklarının bombaladığı Musul yakınlarındaki köylerde oturan Araplar da Kürt bölgesine doğru kaçtı. Duhok bölgesine geçen Arap aileler, peşmergeler tarafından sorgulandıktan sonra serbest bırakıldı. Irak topçu birliğinin saldırısı nedeniyle Şeyhan’dan da yoğun göç başladı. İlçe halkı araçlarıyla konvoylar halinde Duhok’a kaçarken, araç bulamayanlar yürüyerek ilçeyi terk etti. Şeyhan’daki peşmergelerin komutanı Napit Abdülsettar da, Irak kuvvetlerinin geri çekilmesinden sonra ABD askerlerinin talimatıyla Musul’a ilerlemeye çalıştıklarını belirterek şöyle konuştu 
     "Irak topçu birliği geri çekilirken top atışlarına devam ediyor. Atılan top mermilerinin bir bölümü, Şeyhan’a yakın köylere isabet etti. Dün sabah Şeyhan’a doğru 2000 peşmergeyle saldırıya geçtik. İlçeye girdiğimizde Irak askerleri çekilmişti. Biz ABD askerlerinin belirlediği sınırlar dahilinde hareket ediyoruz. Onların belirlediği noktalara kadar girebiliyoruz." 
     


GÜNCEL 






















</TEXT>
</DOC>
