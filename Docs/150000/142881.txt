<DOC>
<DOCNO> 142881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/15/son/sonspo06.html </URL>
<DATE> 2003/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih Terim, Fenerbahçe maçının kadrosunu bozmadı... 
</HEADLINE>
<TEXT>

     Galatasaray Teknik Direktörü Fatih Terim, İstanbulspor maçında, geçen haftaki Fenerbahçe karşısında 2-0'lık galibiyet elde eden kadroyu bozmadı. 
     Fatih Terim, Fenerbahçe maçında ilk 11'de sahaya çıkan tüm futbolculara İstanbulspor karşısında da kadroda yer verdi. 
     Fatih Terim, Baliç, Suat Kaya ve Emre'yi kadroya almazken, Berkant da sakatlığı nedeniyle ilk 18'de bulunmadı. Hafif sakatlıkları bulunan Revivo, Xavier ve Ümit Davala, ilk 11'de sahaya çıktı. 
     
     TRİBÜNLER TAM DOLMADI 

     Sarı-kırmızılı taraftarlar, biletleri 17.5 milyon lira olan İstanbulspor maçında tribünleri tam olarak dolduramadı. 
     Güngören Belediye Stadı'nın tribünlerinin bir bölümünde yer yer boşluklar göze çarparken, bilet alamayan çok sayıda taraftar da dışarda kaldı. 
     Sarı-kırmızılı taraftarlar, maç öncesinde radyodan dinledikleri Elazığspor-Fenerbahçe maçında Elazığspor'un Fenerbahçe'ye attığı gollerin sevincini yaşadı. 
     Taraftarlar ayrıca, teknik direktör Terim'e sevgi gösterilerinde bulundu. 
     
     ÜMİT KARAN'A ÖZEL SEVGİ 

     Galatasaray taraftarları, Fenerbahçe maçında attığı 2 golle takımını galibiyete taşıyan Ümit Karan'a sevgi gösterilerinde bulundu. 
     Karan'ı tribünlere çağırıp, yumruk şov yaptıran taraftarlar, ''Bu taraftar seninle gurur duyuyor'' diyerek, bu oyuncuyu bağırlarına bastı. 
     Taraftarlar, diğer oyuncuları da tribünlere çağırıp sevgi gösterilerinde bulundu. 
     Galatasaray PAF Takımı, İstanbulspor'un Ataköy Tesisleri'nde yapılan maçta rakibine 7-2 yenildi. 
     





</TEXT>
</DOC>
