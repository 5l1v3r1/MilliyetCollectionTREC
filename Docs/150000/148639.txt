<DOC>
<DOCNO> 148639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/09/son/sonspo15.html </URL>
<DATE> 2003/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Efes Pilsen ya hep ya hiç maçına çıkıyor 
</HEADLINE>
<TEXT>

     Basketbolda, Erkekler Avrupa Ligi 2. tur D Grubu'nda bugün Rusya'nın CSKA Moskova takımıyla önemli bir maç yapacak olan Efes Pilsen'de nefesler tutuldu. 
     Antrenör Oktay Mahmuti, CSKA Moskova ile deplasmanda zor bir maç oynayacaklarını ifade ederek, ''Bu maçın ayrı bir önemi var. Kazanan taraf final-four kapılarını açmış olacak'' dedi. 
     Rakiplerini çok iyi tanıdıklarını kaydeden Mahmuti, ''Onlar da bizi iyi tanır. Bizi, onların sahasında zor bir atmosfer bekliyor. Ancak biz böyle atmosferlere alışacağız. İstediğimiz performansı sahaya yansıtırsak, maçı kazanırız'' diye konuştu. 
     Mahmuti, rakiplerinin Avrupa'nın en iyi kadrolarından birine sahip olduğunu ifade ederek, şunları söyledi 
     ''Alexander, Holden, Songaila ve diğer oyuncular hepsi çok kaliteli ve tecrübeli. Ben Sadece bir oyuncuya değil, tüm takıma göre tedbirler alacağım. İstanbul'daki maç sert geçmişti. Yarınki maçta öyle olacak. Ben, burada hakemlerin kuralların dışında bir sertliğe müsade etmeyeceklerine ve adil bir yönetim göstereceklerine inanıyorum. Olumlu bir hava yakalarsak, buradan istediğimizi alırız.'' D Grubu'nda, CSKA Moskova ile aynı puanda olan Efes Pilsen, ilk maçta İstanbul'da 71-69 yendiği rakibini yarın da yenerse, dörtlü final yolunda çok önemli bir avantaj elde edecek. 
     Lacivert-beyazlılar, dün akşam ve bugün sabah yaptıkları antrenmanlarla CSKA Moskova maçın hazırlıklarını tamamladı. 
     Karşılaşma, bugün TSİ 19.00'de başlayacak. 
     





</TEXT>
</DOC>
