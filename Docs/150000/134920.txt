<DOC>
<DOCNO> 134920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/04/guncel/gun99.html </URL>
<DATE> 2003/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

Batıda yağışa bir günlük mola      Batı bölgelerinde etkili olan soğuk ve yağışlı hava bugün doğuya kayıyor. Ancak yarından itibaren lodosla birlikte yağış yeniden kendini gösterecek. Devlet Meteoroloji İşleri Genel Müdürlüğü’nün tahminlerine göre, hava sıcaklığı da batı bölgelerinde yarından itibaren 2 - 4 derece artacak. Bugün Güneydoğu Anadolu’da yağmur, Doğu Anadolu’da kar şeklinde olacak. Batı bölgelerinde ise sabah saatlerinde sis görülecek. Çarşamba ve perşembe günü lodosla birlikte yağmur Marmara ve Ege Bölgesi’nde etkili olacak. Cuma günü Batı, İç Anadolu ve Akdeniz Bölgesi’nde yağmur devam edecek. Cumartesi ve pazar günü doğu bölgeleri ile Trakya ve Ege kıyıları yağmurlu geçecek. Tahminlere göre pazartesi günü Trakya ve Ege kıyıları dışında bütün yurt yağışlı olacak. 
     
Soğuk ve kar yolları kapattı      Kötü hava koşulları nedeniyle Trakya’da buzlanma meydana geldi. Kırklareli’nde toplam 34 köy yolu ulaşıma kapandı. Kapalı köy yolları nedeniyle elektrik arızaları da giderilemezken, Mahyatepe’deki Hava Radar Komutanlığı’na ait istasyonun 12 kilometrelik yolu da kar nedeniyle kapandı. İstasyondaki görevlilere ulaşmak için de ekipler harekete geçti. Karakış önceki geceden itibaren Bolu Dağı’nda da etkili oldu. Bolu Dağı’ndan bazı araçların kayması sonucu maddi hasarlı kazalar meydana geldi. 
     
     



 GÜNCEL 
















</TEXT>
</DOC>
