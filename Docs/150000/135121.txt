<DOC>
<DOCNO> 135121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/05/ekonomi/eko08.html </URL>
<DATE> 2003/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Karayoluna yeni düzen geliyor 
</HEADLINE>
<TEXT>

     ANKARA Milliyet 

     Ulaştırma Bakanı Binali Yıldırım, Türkiye’nin otobüs ve kamyon sayısı ile dünyada birinci olduğunu söyledi. Yıldırım, "Bizdeki araç sayısı 15 Avrupa Birliği ülkesindeki otobüs ve kamyon sayısının iki katı" dedi. 
     Trafik kazalarını asgariye indirmeyi amaçlayan Karayolu Taşımacılığı Kanunu Tasarısı, TBMM Bayındırlık, İmar, Ulaştırma ve Turizm Komisyonu’nda ele alındı. Bakan Binali Yıldırım, yaptığı sunuş konuşmasında tasarının yasalaşması halinde, her yıl 5 - 6 bin insanın ölümüne ve sakat kalmasına yol açan trafik kazalarının büyük oranda önleneceğini kaydetti. 
     
     Alt komisyon kuruldu 
     Bakan Binali Yıldırım, Türkiye’de 527 bin 798 kamyon, 142 bin 406 otobüs bulunduğunu, yolcuların yüzde 95’inin, toplam yüklerin ise yüzde 93’ünün karayolu ile taşındığına dikkat çekti. 
     Yıldırım, yasanın TBMM’den geçmesinden sonra sınır kapılarından Ulaştırma Bakanlığı temsilcilerinin çekileceğini ve Türkiye’ye araç giriş çıkışlarının bilgisayardan izleneceğini kaydetti. Komisyon görüşmelerinde milletvekillerinin isteği ile tasarının daha kapsamlı hazırlanması için altı kişiden oluşan bir alt komisyon oluşturulması benimsendi. 
     
     Güzergah sınırlanacak 
     Tasarı ile ağır yük taşıtlarının taşıma güzergahlarını düzenleme ve belirli sınırlar getirme hakkı kanunla düzenlenecek. Taşımacılık, acenta, taşıma işleri komisyonculuğu nakliye ambarı, kargo işletmeciliği yapanlar için genel ve özel şartlar getirilecek. Taşıma işlerinde kullanılacak taşıtlara gerek yaş ve teknik yeterlilik bakımından şartlar getirilecek. 
     



 EKONOMİ 





















</TEXT>
</DOC>
