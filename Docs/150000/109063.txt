<DOC>
<DOCNO> 109063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/23/spor/spo05.html </URL>
<DATE> 2002/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖZAL ŞAMPİYON 
</HEADLINE>
<TEXT>

Dünya Grekoromen Güreş Şampiyonası’nda yüzümüz Mehmet Özal ile güldü. 96 kilodaki temsilcimiz finalde Mısırlı Gaber’i nefesleri kesen bir maç sonrası 15 - 11 mağlup etti ve altın madalyaya uzandı 
     HAMİT TURHAN 

     Fırtına gibi esti 
     RUSYA’NIN başkenti Moskova’da düzenlenen 47. Dünya Grekoromen Güreş Şampiyonası’nda 96 kiloda Mehmet Özal şampiyon oldu. Hamza Yerlikaya, Şeref Eroğlu gibi altın madalya beklediğimiz isimlerin şampiyonaya erken veda etmesinden sonra minderde tek başına kalan Özal, dün sabah seansında önce Özbek Aleksei Cheglakov’u 6-1, yarı finalde ise geçen yılın Dünya ikincisi Kübalı Ernesto Pena’yı 6-4 yenerek adını finale yazdırdı. 
     
     Minderi dar etti 
     MEHMET Özal, Mısırlı Muhammed Gaber ile oynadığı final maçına ise kötü başladı. Rakibinin üst üste yaptığı oyunlara karşılık veremeyen güreşçimiz bir anda 5-0 geriye düştü. Çabuk toparlan Özal, ardından Gaber’e minderi adeta dar etti. Skoru bir dakika içinde 11 - 5 lehine çeviren Mehmet Özal, Mısırlı rakibinin yorulmasından da yararlanarak maçı 15 - 11 önde tamamladı ve Dünya Şampiyonası’nda Türkiye’ye altın madalya kazandı. 
     
     



 SPOR 
































</TEXT>
</DOC>
