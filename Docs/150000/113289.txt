<DOC>
<DOCNO> 113289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/16/son/sonspo03.html </URL>
<DATE> 2002/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor, Tahkim Kurulu'nda itiraz edecek... 
</HEADLINE>
<TEXT>

     Bursaspor, Profesyonel Futbol Disiplin Kurulu'nun PFDK , Trabzonspor maçı sonrası çıkan olaylar nedeniyle verdiği 1 maç seyircisiz oynama kararına Tahkim Kurulu'nda itiraz edecek. 
     Basın Sözcüsü Erhan Akbaş, Trabzonspor maçında yaşanan olayların ''provokasyon'' olduğunun, Emniyet Müdürlüğü ve Cumhuriyet Savcısı tarafından yapılan soruşturmalarda kesinleştiğini söyledi. 
     Akbaş, yaşanan olaylarla ilgili Futbol Federasyonu yetkililerine de bilgi verildiğini kaydederek, ''Olayların provokasyon olduğu kesinleşmesine rağmen verilen cezaya anlam veremiyoruz. Tahkim Kurulu'na cezanın indirimi konusunda itirazda bulunacağız'' dedi. 
     Bursaspor-Trabzonspor maçında yapılan küfürlü tezahürat ve karşılaşmanın ardından 2 taraftarın sahaya inerek hakeme saldırı girişiminde bulunmasıyla ilgili Bursa Emniyet Müdürlüğü'nce başlatılan soruşturmada, bir grup taraftarın olayları kulübün ceza alması için kasıtlı olarak çıkarttığı belirlenmişti. 
     Polisin gözaltına aldığı 6 taraftardan 4'ü tutuklanmış ve bu taraftarlar hakkında Cumhuriyet Savcılığı'nca ''çete oluşturmaktan'' 3 ila 12 yıl arasında hapis cezası istemiyle dava açılmıştı. 
     





</TEXT>
</DOC>
