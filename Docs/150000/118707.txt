<DOC>
<DOCNO> 118707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/13/son/sontur14.html </URL>
<DATE> 2002/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Mersedes hırsızları, iz bırakmamak için kadın çorabı kullanmış 
</HEADLINE>
<TEXT>

     Kayseri'de, ellerine kadın çorabı takarak toplam 46 adet mercedes marka otomobil çalan bir şebeke ortaya çıkartıldı. 
     Asayiş Şube Müdürlüğü ekipleri, geçen hafta Erciyesevler Mahallesi'nde 38 EH 768 plakalı mercedes marka bir otomobili çalarak kaçan Kemal Y.'yi, takip sonucu yakaladılar. 
     Kemal Y, polise verdiği ifadesinde, eski model mercedes marka otomobillerin kapılarını çay kaşığı ile açtıklarını, düz kontak yapıp çalıştırdıklarını, parmak izi bırakmamak için de ellerine kadın çorabı taktıklarını söyledi. 
     Kemal Y, ifadesinde Ercan G, Mustafa Ç, Murat A. ve İsmail İ. ile birlikte bu yıl içerisinde çaldıkları toplam 46 mercedes marka otomobili çevre illerde ucuz fiyatlarla sattıklarını söyledi. Kemal Y, eski model mercedeslerin kapılarının açılması ve düz kontak yapılması konusunda uzman olan Murat A. ve Mustafa Ç.'den ders aldığını da belirtti. 
     Kayseri Emniyet Müdürü Bekir Tanrıkulu, Kemal Y.'nin ifade doğrultusunda çalıntı 46 otomobilin bulunarak sahiplerine teslim edildiğini, 5 kişiden oluşan hırsız şebekesinin ayrıca, çaldıkları otomobilleri kullanıp 16 ayrı işyerinden 23 milyar lira değerinde çeşitli malzemeleri çaldıklarının da ortaya çıkarıldığını kaydetti. 
     Hırsızlardan Ercan G. ile Mustafa Ç.'nin arandığı, Murat A. ile İsmail İ.'nin ise başka bir hırsızlık suçundan 1 ay önce tutuklanıp cezaevine konuldukları bildirildi. 
     





</TEXT>
</DOC>
