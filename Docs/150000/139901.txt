<DOC>
<DOCNO> 139901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/01/son/sondun15.html </URL>
<DATE> 2003/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Suriye'den Arap Birliği'ne çağrı "ABD'ye kolaylık sağlamayın" 
</HEADLINE>
<TEXT>

     Suriye Devlet Başkanı Beşşar Esad, Arap ülkelerine, olası bir operasyon için ABD'ye kolaylık sağlanmaması çağrısında bulundu. 
     Beşşar Esad, Zirve'de yaptığı konuşmada, ''Irak'ta bir savaş için ABD'ye kolaylık sağlanmaması gerektiğini belirten bir kararın onaylanmasını öneriyorum. Biz, yabancı birliklerin ve üslerin geri çekilmesini istemiyoruz, ancak önemli olan bu güçlerin etkisinin üslendikleri ülkenin sınırları dışına taşmaması gereğidir, aksi durumda bu ülke saldırgan bir ülke sayılacak ve bunun sorumluluğunu üstlenmek durumunda kalacaktır'' dedi. 
     Beşşar'ın bu açıklamasıyla özellikle bölgede konuşlanmış olan Amerikan güçlerinin büyük bir bölümünün bulunduğu Kuveyt ve Katar gibi Körfez ülkelerini hedef aldığı belirtildi. 
     Suriye Devlet Başkanı, bu önerisinin kabul edilmesi durumunda, Zirve'de alınacak kararlar hakkında BM Güvenlik Konseyi'nin beş daimi üyesine bilgi vermek amacıyla bir heyet oluşturulmasını önerdi. 
     
     MÜBAREK 
     Mısır Devlet Başkanı Hüsnü Mübarek de konuşmasında, ''BM'ye, Irak'ın silahsızlandırılması konusundaki kararlarının uygulanmasındaki samimiyetini ve inandırıcılığını ispatlaması için gerekli zamanın verilmesini'' istedi. 
     
     GÖSTERİLER 
     Yemen'de de yaklaşık 300 bin kişinin katıldığı gösteride, Mısır'da toplanan Arap liderlerden ABD'ye olası Irak savaşı için yardım etmemesi çağrısında bulunuldu. 
     Başkent Sana'da, Yemenli siyasi partilerin üyeleriyle öğrencilerin katıldığı gösteride, ABD ve İsrail ''şer ekseni'' üyesi olarak nitelenerek kınandı. Gösteride, ''Petrol için kan dökülmesin'', ''Arap topraklarında Amerikan üslerine izin verilmesin'' şeklinde pankartlar taşındı. 
     Bu arada, Tanzanya'da yüzlerce öğrencinin katılımıyla düzenlenen gösteride ABD'nin düzenleyeceği olası Irak savaşı protesto edildi. 
     Filistin'in Gazze ve Batı Şeria'nın Nablus kentlerinde düzenlenen ve yaklaşık 5 binden fazla Filistinlinin katıldığı gösterilerde de Arap Zirvesi'ne katılan liderlerden ''Irak'ta bir savaşı önlemeleri'' için ellerinden geleni yapmaları çağrısında bulunuldu. 
     





</TEXT>
</DOC>
