<DOC>
<DOCNO> 141675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/09/son/sontur13.html </URL>
<DATE> 2003/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Arınç'a Devlet Bakanı Şahin'den yanıt var... 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, ABD askeri araçlarının sevkiyatına ilişkin gelişmeleri "Tüylerim diken diken oluyor" şeklinde değerlendiren TBMM Başkanı Bülent Arınç'ın, duygusal niteliği nedeniyle böyle bir açıklama yaptığını belirtti. 
     Şahin, "Sayın Arınç çok hassastır. Böyle duygusal açıklamalar yapabilir bunu saygıyla karşılıyorum" dedi. 
     Şahin, tezkereye ret oyu veren CHP'lileri de dini dış politikaya bulaştırmakla suçladı. 
     Şahin, CNN Türk'te katıldığı Kafe Siyaset Programı'nda Meclis Başkanı Arınç'ın sözlerini ve Irak ile ilgili gelişmeleri değerlendirdi. Arınç'ın, sözleriyle, ikinci tezkerinin çıkmamasını ya da başka bir yönde mesaj verme amacını amacını taşımadığını kaydeden Şahin, "huyusunu, suyunu" iyi bildiği Arınç'ın duygusal niteliği nedeniyle bu açıklamayı yaptığını söyledi. Birinci tezkerinin kapsamı dışında davranılması halinde "Benim de tüylerim diken diken olur" diyen Şahin, gerekli tedbirlerin devletin yetkili tüm birimlerinde tartışılıp, mutabakata bağlandığını ifade etti. 
     Tedbirlerin alındığı konusunda başta Bülent Arınç olmak üzere kimsenin kuşku duymamasını isteyen Şahin, Arınç'ın sözlerini şöyle değerlendirdi 
     "Sayın Arınç'ın sözlerini, bir endişe sebebiyle değil de her Türk vatandaşı gibi böyle bir durumla karşı karşıya kalmanın üzerinde yarattığı psikolojik etkiye bağlıyorum. 
     Sayın Arınç çok hassastır, bir vatandaşın gözlerinin nemlenmesi durumunda gözleri nemlenen, yaşaran bir insandır. 
     Duygusal açıklamalar yapabilir, bunu saygıyla karşılıyorum." Askeri konularda Genelkurmay Başkanlığı ile Türk Silahlı Kuvvetleri'nin sorumlu olduğunu, kendisinin de bu soru mluluğun yerine getirildiği konusunda herhangi bir tereddüte sahip olmadığını vurgulayan Şahin, tezkere dışında gelişmeler olduğuna yönelik belgelerin getirilmesi durumunda hükümetin işlem yapacağını söyledi. Halk olarak birlikte hareket edilmesi gereken bir dönemden geçildiğini ifade eden Şahin, Irak krizinde Türkiye'nin dışarıda kalmasının söz konusu olamayacağını kaytti. Türkiye'nin ABD ile işbirliğinin kaçınılmaz olduğunu belirten Şahin, ABD ile birlikte hareket edilmemesinin Türk askerinin bir çatışmaya girmemesine bile neden olabileceğini belirtti. Şahin, "Kuveyt Savaşı'nın çok üstünde mültecinin sınırlarımıza gelebileceği düşüncesindeyiz. Bu 600 bin hatta 1 milyonun üzerinde olabilir. Mutlaka göç akımını durduracak önlemleri almamız gerekir, ABD ile işbirliği yapılmazsa bu tedbirleri alamayacağımız hatta Türk askerlerinin Kuzey Irak'ta bir çatışmaya girebileceği düşüncesi gelişti" diye konuştu. 
     Yeni tezkerinin Meclis'e sevki konusunda net bir tarih vermekten kaçınan Şahin "Kişisel kanaatim, yeni hükümetin kurulmasından sonra gelebilir" dedi. Şahin, yeni tezkerinin Meclis'ten geçeceği yönünde inancını da ifade etti. 
     
     BAKANLARA VE CHP'YE ELEŞTİRİ 
     Şahin, ikinci yetki tezkeresinin reddedilmesi yönünde bazı bakanların da oy kullandığının anımsatılması üzerine bunun siyasi etiğe uygun olmadığını söyledi. Şahin, "Bir yere imza atmışsam o imzanın arkasında sonuna kadar dururum siyasi etkik de bunu gerektirir" dedi. Tezkerinin reddedilmesini kamuoyunun yoğun baskısına bağlarken, CHP'yi de dini dış politikaya bulaştırmakla suçladı. Tezkere görüşmeleri sırasında CHP'nin dini kullandığını iddia eden Şahin, şunları söyledi 
     "Devlet işlerinde dış politikada duygusalca, inançlarınıza göre hareket edemezsiniz, menfaatleriniz neyi gerektiyorsa o doğrultuda hareket etmelisiniz. Eğer din ekseninde hareket ederseniz sonuç beklediğiniz gibi olmaz. 
     Muhalefet muhalefetliğini yapacaktır ama devletimizi tümüyle ilgilendiren bir konuda sorumlu davranılması gerekir." 
     





</TEXT>
</DOC>
