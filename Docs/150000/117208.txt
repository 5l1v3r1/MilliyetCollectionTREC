<DOC>
<DOCNO> 117208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/05/son/sonspo30.html </URL>
<DATE> 2002/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Lorant Oyuncularım daha agresif, daha hırslı oynamalı... 
</HEADLINE>
<TEXT>

     Fenerbahçe Teknik Direktörü Werner Lorant, Galatasaray ile yarın yapacakları derbi maçta bütün oyuncularının yüksek konsantrasyonla, daha agresif, daha hırslı ve kazanmak için oynamaları gerektiğini söyledi. 
     Samandıra Tesisleri'nde basın mensuplarının sorularını yanıtlayan Lorant, kendi sahalarında galip gelmek için maça çıkacaklarını belirterek, ''Futbolcularımın ekstra bir motivasyona ihtiyacı yok. Galatasaray ezeli bir rakip. Böyle bir maçta eğer bir futbolcu motivasyona ihtiyaç duyuyorsa, o zaman yanlış mesleği yapıyordur. Futbolcu olarak ben sahaya insem, sadece bir konuyu düşünürüm. Kazanmak, kazanmak ve kazanmak'' dedi. 
     Lorant, bir gazetecinin, ''Galatasaray'dan çekiniyormuzsunuz'' şeklindeki bir soru üzerine, espirili bir şekide, ''Uf çok korkuyorum'' diyen Lorant, ''Benim yaşamım boyunca sevdiğim bir atasüzüm vardır Korkan kaybeder. Ben sizden de korkuyormuşum. Neden basından arkadaşlar hep kaybetmekle ilgili sorular soruyor. Biz bütün gücümüzle 3 puan almak için elimizden geleni yapacağız. Futbolcularım da korku olmayacak'' diye konuştu. 
     
     GOL SORUNUMUZ VAR 

     Alman teknik adam, Galatasaray maçına çok iyi hazırlandıklarını kaydederek, takımın sorununun gol pozisyonlarını değerlendirememesi ve az gol atması olduğunu söyledi. 
     Panathinaikos maçında 6 kez yüzde 100 gol pozisyonuna girdiklerini ve ancak birini değerlendirebildiklerini dile getiren Lorant, ''Bu benim için çok az. Şimdi ona göre idman yaptık. O maçta Washington'a pozisyonlar gelmişti. Amaç burada daha çok gol pozisyonuna girmek ve gollerin atılması. Sadece bir oyuncudan değil tüm oyuncularımdan gol bekliyorum'' şeklinde konuştu. 
     Lorant, Galatasaray maçında kesinlikle defans oynamayacaklarını, önde iki hücum oyuncusuna görev vereceğini, orta alanda da 3 kişiyle hücuma destek vereceklerini kaydetti. 
     Bir basın mensubunun, ''Panathinaikos maçında Rapajiç'i sürpriz bir şekilde oynatmıştınız, bu maçta da sürpriz var mı '' şeklindeki sorusu üzerine Alman çalıştırıcı, ''Her zaman mümkün. Bu gayet doğal bir olay. Taktik ve sahadaki performansla ilgili. Ama bunlar benim için sürpriz değil'' diye cevap verdi. 
     Lorant, başka bir soru üzerine de, taraftarla arasının gayet iyi olduğunu, maçlardan sonra sonuçtan memnun olmayan bazı taraftarların tepki göstermesinin doğal olduğunu, bu nedenle taraftarlarla bir sorununun olamayacağını söyledi. 
     Alman teknik adam, şu anda ligde yeteri kadar beraberlik aldıklarını, bundan sonra sadece kazanmak için oynayacaklarını kaydetti. 
     Sakat futbolcular hakkında da bilgi veren ve İsmail ile Zoran Mirkoviç'in sakatlıklarının devam ettiğini ifade eden Lorant, ''İsmail'in sakatlığı ağır. Genç yaşta böyle bir sakatlık geçiren futbolcumuza yardımcı olmalıyız. İsmail benim için çok önemli'' diyerek sözlerini tamamladı. 

     
</TEXT>
</DOC>
