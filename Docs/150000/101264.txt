<DOC>
<DOCNO> 101264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/11/spor/yurundul.html </URL>
<DATE> 2002/08/11/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Zorlu mücadele 
</HEADLINE>
<TEXT>

     Beşiktaş için bu zor bir deplasmandı. Yenilenen takımda uyum sorunu vardı. Çeşitli nedenlerle hazır olmayan oyuncuların fazlalığıyla kadro sıkıntısı da buna ekleniyordu. Maç başladıktan sonra işin zorluk derecesi daha da arttı. Nejat Biyediç yönetiminde ligimizin kollektif uyumu oturmuş takımlarından Bursaspor yeni yabancılarının da olumlu katkılarıyla organize ve taş gibiydi. 
     Beşiktaş ilk yarıda disiplinli bir şekilde mücadele etti. Tayfur ile Yasin orta sahanın ortasında çok koşarken defans blokuyla yakın bağlantı içindeydiler. Alan daraltan savunma kurgusuna da özen gösterildi. Kazanılan toplarda hücumu düşündüler ancak ataklar kollektif olgunluk kazanamadı. Çünkü orta saha oyuncularının teknik kapasiteleri sınırlıydı. İleride tek forvet Pancu başarılı icraatlar yaptı. Topla rakip arasına girdi. Depar kulvarlarına giriş - çıkışlar sergiledi. Sırtı dönük kafa toplarının çoğunu da markajcılarından önce vurdu. Güzel bir golle de takımına skor avantajı kazandırdı. Ancak Beşiktaş kısa sürede beraberlik golünü yedi. 
     İkinci yarı başladıktan 10 dakika sonra Bursaspor’un temposu düştü. Beşiktaş oyuna hükmetmeye başladı. Ve tekrar skor avantajı yakaladı. Ama ilk yarıdaki gibi kısa sürede bir defans ve kaleci müşterek hatasıyla sebebiyet verilen penaltıyla avantajını kaybetti. Zorlu mücadele 90 dakikanın bitiminde beraberlikle noktalandı. 
     Teknik Direktör Lucescu, eldeki imkanlarla en iyisini yaptı. Takım savunması yenilen goller dışında arıza göstermedi. Bursaspor’da Okan ve Murat Sözkesen’in çizgi defansın arkasına sarkan özelliklerini düşünerek üçlü defans uygulattı. Sonra da yerinde oyuncu değişiklikleri yaptı. Çünkü oyuna sürdüğü kilit oyuncuları hazır değildi. Lucescu da kendilerini bu sürelerde kullandı. Amaral bizce en iyi transfer. Yakın gelecekte belgelenecek. Pancu da İlhan ile birlikte iyi bir ikili oluşturacaklar. 
     Bursaspor iyi takım. Üç yeni yabancıyı da çok beğendik. Ön libero Brezilyalı Junior isminden çok bahsettirecek. Ancak kondisyonu bir devrelikti. 13 numaralı Hırvat Franja bilekleri iyi, çok yetenekli bir oyuncu. Diğer Hırvat defansta görev yapan Bulat ise çok başarılıydı. Üç yabancının da takıma çabuk intiba etmiş görüntüleri Bursaspor için en büyük kazançtır. 
     Metin Tokat bazı hatalar yaptı. Ama genelde karşılaşmayı iyi yönetti. 
     



 SPOR 



























</TEXT>
</DOC>
