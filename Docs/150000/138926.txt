<DOC>
<DOCNO> 138926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/25/son/soneko06.html </URL>
<DATE> 2003/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Hacılar, zemzem suyunu Türkiye'den alıyorlar... 
</HEADLINE>
<TEXT>

     İbadetlerini tamamlayarak yurda dönmeye başlayan hacılar için zemzem, hurma ve diğer hediyelik eşya satışına başlandı. 
     Hac malzemeleri toptancılığı yapan Hasan Çay, hacıların dönmesiyle birlikte satışların canlandığını ve talebi karşılamak için her tür hediyelik eşya satışı yaptıklarını kaydetti. 
     Hacıların uçakla gelirken bagaj sınırlaması nedeniyle yanlarında çok fazla miktarda hediyelik eşya ve zemzem getiremediği için, ihtiyaçlarını buradan karşıladıklarını belirten Hasan Çay, şunları söyledi 
     ''Hacılarımız eskiden Türkiye'den Suudi Arabistan'a ihraç edilen hediyelik eşyaları satın alarak yeniden ülkemize getiriyorlardı. Şimdi ise hacılarımızın büyük bölümü hediyeliklerini kendi yaşadıkları şehirlerden almayı tercih ediyorlar. Hem yanlarında fazla yük getirmemiş oluyorlar, hem de hediyelerini buradan daha ucuza satın alabiliyorlar. Zemzem ve hurmayı bile Suudi Arabistan'dan daha ucuza satıyoruz.'' 
     
     ZEMZEM SUYUNUN LİTRESİ 1 MİLYON LİRA 
     Mekke'de ''Zemzem Kuyusu'' ndan çıkartılan ve tüm Müslümanlarca kutsal kabul edilen Zemzem suyu da artık hurma gibi ithalatçı firmalar tarafından Türkiye'ye getirilip satışa sunuluyor. Mekke'den getirilen Zemzem Suyu'nun 20 litrelik bidonları 20 milyon liraya satılıyor. Hacıların kendilerini ziyarete gelen misafirlere ikram ettikleri hurmalar cins ve kalitelerine göre kilosu 2.5 ila 6.5 milyon liradan satışa sunuluyor. Diğer hediyeliklerin fiyatları ise şöyle 
     Akrilik dokuma seccadeler 2-4.5 milyon lira, takkeler 500-900 bin, gümüş yüzükler 650-900 bin, taş yüzükler 250-700 bin, tespihler 250-700 bin, metal zemzem takımları 15-20 milyon, cam zemzem takımları 15-25 milyon, esanslar 200 bin-1 milyon, yazmalar ise 750 bin lira. 
     





</TEXT>
</DOC>
