<DOC>
<DOCNO> 136214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/10/son/sontur02.html </URL>
<DATE> 2003/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Abant'ta bayram süresince boş yer yok.. 
</HEADLINE>
<TEXT>

     Doğal güzellikleriyle ünlü Abant, 9 günlük Kurban Bayramı tatilinde yine gözde oldu. 
     Büyük Abant Oteli Genel Müdürü İskender Gedeleç, kar kalınlığının 60 santimetreye ulaştığı yörenin bayramda tatilcilerin gözdesi olduğunu belirterek, ''Otelimizde 16 Şubat'a kadar boş yer yok. Otelde 4 günlük bayram paketi 2 kişi tam pansiyon 1 milyar 100 milyon lira'' diye konuştu. Gedeleç, tatil boyunca konuklarına özel program hazırladıklarını kaydetti. 
     Abant Palace Otel Genel Müdürü Enver Günay ise tesislerinde tatil süresince boş yer olmadığını ifade ederek, ''Bayram tatili boyunca Abant'a gelen yerli ve yabancı misafirlerimizi Abant Geceleri Müzik Programı ile eğlendireceğiz'' dedi. 
     
     ABANT GÖLÜ BUZ TUTTU 
     Yörede 3 gündür aralıksız devam eden kar yağışından sonra üzeri karla kaplanan Abant Gölü, hava sıcaklığının eksi 10 dereceye kadar düşmesiyle buz tuttu. 
     Abant'a bayram tatili için gelenler, buz tutan gölün çevresinde yürüyüş yapıp, köylülerin kiraladığı tahta kızaklar ve ''şamyel'' adı verilen lastiklerle kayarak karın keyfini çıkardılar. 
     Ankara ve İstanbul'dan günübirlik gelen tatilciler ise karların üzerinde yaktıkları mangal ateşinde hem ısınıp hem yemek yediler. Bazı tatilciler ise atların çektiği kızaklı faytonlarla göl turu attılar. 
     





</TEXT>
</DOC>
