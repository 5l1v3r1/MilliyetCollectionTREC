<DOC>
<DOCNO> 101550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/13/siyaset/siy10.html </URL>
<DATE> 2002/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Satırbaşı 
</HEADLINE>
<TEXT>

     Üç ilçeyi boşuna umutlandırdılar 
     İkinci kez olağanüstü toplanarak Ek Bütçe Yasası ile İş Güvencesi Yasası’nı çıkaran TBMM, Şebinkarahisar, Suşehri ve İnegöl’ün il yapılmalarına ilişkin yasa önerilerini görüşmek için bugün olağanüstü toplantısına devam edecek. Ancak il konusunun "sulandırılacağını" düşünen partiler, milletvekillerinin oturuma gelmemesini istedi. Milletvekillerinin katılmaması nedeniyle, Genel Kurul toplanamadan dağılacak. Bu üç ilçenin il olma umudu da başka bir döneme kalacak. 
     
     Kastamonu AKP ayaklandı 
     AKP yönetiminin ANAP’lı milletvekilleriyle yaptığı transfer görüşmeleri teşkilatlarda krize neden oldu. ANAP’lı Murat Başesgioğlu’nun AKP’ye geleceği haberini duyan AKP Kastamonu teşkilatı, 4 otobüsle genel merkezi bastı. İlkönce birkaç genel başkan yardımcısıyla görüşen Kastamonu teşkilatının tepkisi geçmeyince, devreye Recep Tayyip Erdoğan girdi. İl başkanıyla görüşen Erdoğan, "Ne olumsuzluğunu gördünüz Teşkilatınıza gidin ve çalışın" dedi. 
     
     Durmuş, Çiller’i eleştirdi 
     Sağlık Bakanı Osman Durmuş, DYP Genel Başkanı Tansu Çiller’in Mavi Kart vaadini eleştirerek, "Daha önce de 2 anahtar vaat etmişti, o sırada arabam gitti. Önce onları versin, sonra şimdikileri alırız" dedi. Kahramanmaraş Kadın ve Çocuk Hastalıkları Hastanesi’nin temelini atan Durmuş, gazetecilerin, MHP’nin seçimlerdeki şansına ilişkin sorusuna, "Şu anda ortada sadece MHP var. Seçimlerde muhalefet bulamayacağız diye korkuyorum, sıkıntımız budur" yanıtını verdi. 
     
     İstanbul CHP’ye Canpolat 
     Cumhuriyet Halk Partisi CHP İstanbul İl Yönetim Kurulu, İstanbul İl Başkanlığı’na Cemal Canpolat’ı seçti. Yönetim Kurulu dün yaptığı toplantıda, 3 Kasım’daki milletvekili genel seçimlerinde aday olacağı için görevinden ayrılan Cemal Özdemir’den boşalan İstanbul İl Başkanlığı’na Canpolat’ı getirdi. Kurulun toplantısında il sekreterliğine Orhan Örkmez, eğitim sekreterliğine ise Ali Ekber Şahin seçildi. 
     
     CHP’nin de artık bir vekili var 
     1999 seçimlerinde Meclis dışında kalan CHP’nin erken seçim öncesinde bir milletvekili oldu. "Yeni oluşumcularla" hareket ederek DSP’den istifa eden ancak Yeni Türkiye Partisi’ne YTP katılmayan Gaziantep Milletvekili Mustafa Yılmaz, geçen cuma günü CHP’ye üye oldu. Yılmaz, dün de TBMM Başkanlığı’na başvurarak, CHP üyesi olduğunu bildirdi. Yılmaz, seçimlerin gündemde olmadığı sıralarda hem Gaziantep’te hem de Ankara’da bir daha aday olmayacağını açıklamıştı. 
     
TBMM’de son durum MHP 124 DYP 85 ANAP 79 DSP 65 YTP 61 AKP 53 SP 46 TDP 3 BBP 3 CHP 1 BAĞIMSIZ 66 BOŞ 13      



 SİYASET 

















</TEXT>
</DOC>
