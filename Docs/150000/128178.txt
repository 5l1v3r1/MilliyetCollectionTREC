<DOC>
<DOCNO> 128178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/02/dunya/tur.html </URL>
<DATE> 2003/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya turu 
</HEADLINE>
<TEXT>

İsrail - Arap porno filmi isyan çıkardı      DIŞ HABERLER SERVİSİ 

     İsrail’de yaşayan Müslümanlar, çekilen ilk İsrailli Arap porno filme tepkilerini, oyuncuları döverek gösterdi. İki dilde çıkarılan "Yusuf ve Fatma" adlı video filminin kapağında, bir minarenin önünde gerçekleştirilen ön sevişme sahnesinden bir görüntünün yer alması ve kadın karakterin adının Hz. Muhammed’in kızıyla aynı ismi taşıması, infialin başlıca nedenleri arasında gösterildi. 
     Aralık ayında piyasaya çıkan filmde, Fatma’yı canlandıran sekiz çocuk annesi 38 yaşındaki Emel Kashua ile adı sadece Amir olarak belirtilen "Yusuf" rolündeki Filistinli adam, İsrail’in orta kesimlerinde yer alan, Arapların yaşadığı Tira’da geçtiğimiz hafta öfkeli halkın saldırısı sonucu hastaneye kaldırıldılar. Filmin ardından ailesi tarafından reddedilen Kashua, hastaneden yaptığı açıklamada, İslam’a bir saldırıda bulunmak istemediğini belirterek, "Uyuşturucu bağımlısıydım ve çocuklarımın karnını doyurmak için para gerekiyordu... İşin doğrusu, Tira’daki herkes de bu filmi izledi" dedi. 
     
Filistinli sivrisineklere karşı biyolojik savaş      DIŞ HABERLER SERVİSİ 

     İsrailliler sadece topraklarına sızan Filistinli canlı bombalardan mustarip değil. Filistin yönetimine bağlı El Halil civarındaki Yahudi yerleşim birimlerinde oturanlar uzun zamandır Filistin tarafından gelen "işgalci" sivrisineklerden yaka silkiyor. Maariv gazetesinin haberine göre, İsrail Çevre Bakanlığı çareyi "Filistinli sivrisineklere" biyolojik savaş açmakta buldu. 
     İsrail’in güneyindeki Berşeba, Omer ve Negev belediyeleri uzun zamandır El Halil’deki yetkililerden kanalizasyon sularını İsrail tarafına akıtmamalarını istiyordu. Ancak Filistinli yetkililer, sivrisineklerin çoğalmasına yol açan bu soruna bir türlü önlem alamadı. Çevre Bakanlığı’nın yeşil ışık yaktığı biyolojik savaş programının "kahramanı" ise özel bir tür mikrop. Ben Gurion Üniversitesi’ndeki bilim adamları tarafından keşfedilen mikrobun bulaştığı sular sivrisineklere çok çekici geliyor, ancak bu mikroba maruz kalan sivrisinekler hemen ölüyor. Proje kısa bir süre sonra hayata geçirilecek. 
     
Akdeniz’de, Türkiye - ABD - İsrail tatbikatı      DIŞ HABERLER SERVİSİ 

     Türkiye, ABD ve İsrail’in aralarındaki koordinasyonu geliştirmek amacıyla deniz ve hava kuvvetlerine bağlı unsurlarla her yıl yaptığı insani yardım amaçlı "Reliant Mermaid - V" Güvenilir Denizkızı 5 arama ve kurtarma tatbikatı, Doğu Akdeniz’in uluslararası sularında İsrail’in ev sahipliğinde dün başladı. 
     İsrail deniz komando birliği komutanı Rani Ben Yehuda’nın verdiği bilgiye göre, tatbikat, acil durumlarda denizde arama ve kurtarma çalışmalarının daha uyumlu bir şekilde yapılmasını sağlamak amacıyla yapılıyor. Manevralar, herhangi bir ülkeyi hedeflemiyor. Tatbikata Türkiye 2 firkateyn, 1 helikopter ve 1 sualtı taarruz timi, ABD ve İsrail de toplam 6 gemi, 3 helikopter ve 4 uçakla katılıyor. 
     
     



 DÜNYA 












</TEXT>
</DOC>
