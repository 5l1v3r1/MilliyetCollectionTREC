<DOC>
<DOCNO> 104881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/30/son/sontur17.html </URL>
<DATE> 2002/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
BBP Genel Başkanı'ndan SP'ye yalanlama... 
</HEADLINE>
<TEXT>

     Büyük Birlik Partisi BBP Genel Başkanı Muhsin Yazıcıoğlu, SP Grup Başkanvekili Veysel Candan'ın ''BBP ile seçim ittifakı yapmak için kişisel görüşmeler sürdürdüklerine'' ilişkin açıklamasını değerlendirirken, ''Böyle bir ittifak görüşmesi yok. Herhalde, HADEP ile yaşanan bazı gelişmelerden sonra denge sağlamak için böyle bir ifade kullanma mecburiyetinde kaldılar'' dedi. 
     Yazıcıoğlu, parti genel merkezinde, Türk Eğitim-Sen Genel Başkanı Şuayip Özcan ve beraberindeki heyeti kabul etti. 
     Özcan burada yaptığı konuşmada, Meclis'te sandalyesi bulunan siyasi partilerle biraraya gelmek istediklerini belirterek, ilk adımı BBP ile attıklarını söyledi. 
     Parti liderlerinin eğitim sistemine bakışı ve seçim sonrasında yapmayı düşündükleri uygulamaları öğrenmek istediklerini dile getiren Özcan, ''Eğitimde yeni uygulamalara doğru'' adlı bir çalışma hazırladıklarını kaydetti. Bir forum niteliğindeki bu çalışmanın tarihinin henüz belli olmadığını belirten Özcan, Yazıcıoğlu'nu konuşmacı olarak bu etkinliğe davet etti. 
     Hükümet ile sendikaların yaklaşık 15 gündür yürüttüğü toplu görüşmelere de değinen Özcan, ''Görünen o ki siyasi erk, eski alışkanlıklarını devam ettiriyor'' dedi. Özcan, masada anlaşma sağlanmasını temenni ettiklerini belirterek, aksi takdirde büyük bir etkinlik düzenleyeceklerini söyledi. 
     Muhsin Yazcıoğlu da kamu çalışanlarının pek çok sorununun çözümsüz kaldığını ifade ederek, ''Toplu görüşmelerde, çalışanların lehine bir anlaşma çıkmasını temenni ediyorum, tabii ne kadar mümkün bilemiyorum'' dedi. 
     Yazıcıoğlu, maaşlarının artırılması kadar yeni bir personel rejimi hazırlanmasının da büyük önem taşıdığını kaydederek, çalışanlar arasındaki maaş farkını düzenlemesi gerektiğini aksi takdirde aradaki ''ayrımın büyüyeceğini'' ve ''altta kalanın ezilmeye devam edeceğini'' söyledi. 
     
     SP-HADEP İTTİFAK ARAYIŞI ''ÇOK RAHATSIZ EDİCİ'' 
     Yazıcoğlu, daha sonra bir gazetecinin ''seçim ittifakı yönünde çalışma yürütüp yürütmediklerini'' sorması üzerine, ''Hayır yürütmüyoruz. BBP, BBP ile ittifak yapacak, hilal içinde gül amblemi ile seçimlere girecektir'' dedi. 
     Yazıcıoğlu başka bir soru üzerine, SP Grup Başkanvekili Veysel Candan'ın ''BBP ile seçim ittifakı yapmak için kişisel görüşmeler sürdürdüklerine'' ilişkin açıklaması bulunduğunu ancak böyle bir görüşmenin söz konusu olmadığını bildirdi. 
     Yazıcıoğlu, ''Herhalde, HADEP ile yaşanan bazı gelişmelerden sonra denge sağlamak için böyle bir ifade kullanma mecburiyetinde kaldılar'' diye konuştu. 
     ''SP ve HADEP arasındaki ittifak çalışmasını nasıl değerlendiriyorsunuz'' sorusuna da Yazıcıoğlu, ''Çok rahatsız edici bir şey'' yanıtını verdi. 
     





</TEXT>
</DOC>
