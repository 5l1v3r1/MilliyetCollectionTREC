<DOC>
<DOCNO> 115963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/30/son/soneko09.html </URL>
<DATE> 2002/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş, AKP'yi eleştirdi Tutarlı değiller... 
</HEADLINE>
<TEXT>

     Eski Devlet Bakanı ve CHP milletvekili adayı Kemal Derviş, AK Parti'nin Londra, New York ve Frankfurt'taki söylemi ile Kayseri, Antalya veya İstanbul'daki söylemi arasında dağlar kadar fark olduğunu, tutarlı, güvenilir bir ekonomik söylemlerinin bulunmadığını ileri sürdü. 
     Derviş, ''Yani AK Parti yurtdışında tamamen ortodoks, bizden çok daha ortodoks, CHP'den daha ortodoks bir politika söylemi içinde. Oradaki yatırımcıların, IMF'nin ne duymak istediklerini biliyorlar ve aynen onu söylüyorlar virgülüne kadar. Ama Türkiye'deki mitinglerde kapalı salon toplantılarında çok ayrı şeyler söylüyorlar'' dedi. 
     Derviş, Türkiye Genç İşadamları Derneği TÜGİAD tarafından düzenlenen ''Parti Programları ve Genç İşadamlarının Beklentileri'' konulu toplantıda yaptığı konuşmada, çeşitli kesimlerin tahmin etmemesine rağmen enflasyonun yıl sonunda yüzde 35 düzeyine indirilmesinin büyük bir başarı olduğunu kaydetti. 
     Bu gelişmenin yurtdışı piyasalarda bir güven sağladığını ve Türkiye'yi birçok ülkeden ayırdığını belirten Derviş, uygulanan politikaların sosyal maliyetinin de olduğunu bildirdi. 
     
     ''YÜZDE 35 ENFLASYON ASLINDA AĞLANACAK DURUM'' 

     Özellikle kur çapası da uygulanmayınca enflasyonu düşürmenin maliye ve para politikalarının sıkı tutulmasından başka yolu olmadığını ifade eden Derviş, Türkiye'nin bu politikayı mutlaka sürdürmesi gerektiğini vurguladı. 
     Derviş, ''Başka bir seçeneği de yok maalesef. Keşke böyle olmasaydı. Biz şimdi yüzde 35 enflasyona seviniyoruz, aslında ağlanacak bir durum. Yüzde 35 enflasyon yok, hiçbir yerde kalmadı. Yüz karası şu anda sıfırlar, Türk parasının durumu. Dolayısıyla bununla devam etmemiz mümkün değil. Bunu yapmamız lazım, bunu yapamazsak bütün fedakarlık, ödenen bedeller boşa gidecek'' diye konuştu. 
     Bu program dışındaki seçeneklerin Türkiye'yi yeniden krize götüreceğini ve dargelirliler için daha ağır sonuçlara yol açabileceğini öne süren Derviş, ''Bunu tabii anlatmak kolay değil, burada siyasal sınıf, siyasiler hiç iyi bir sınav vermiyor'' dedi. 
     Avrupa Birliği sürecine ilişkin değerlendirmelerde de bulunan Derviş, genişleme sürecinde Türkiye'nin bu tarihi fırsatı kaçırmaması ve iyi yönetmesi gerektiğini vurguladı. 
     Avrupa ile bütünleşme çabaları içinde Avrupa'daki sosyal demokrat partilerin önem taşıdığını anlatan Derviş, ''Türkiye AB'ye girecekse bu sosyal demokratların işbirliğiyle, elele vermesiyle başarılacak bir olay'' dedi. 
     Toplantıda soruları da yanıtlayan Kemal Derviş, ''Bir AK Parti iktidarı geliyor gibi, AK Parti nasıl bir ekonomik program izler '' sorusuna şu yanıtı verdi 
     ''AK Parti'nin Londra, New York, Frankfurt'taki söylemi ile Kayseri, Antalya veya İstanbul'daki söylemi arasında dağlar kadar fark var. Yani AK Parti yurtdışında tamamen ortodoks, bizden çok daha ortodoks, CHP'den daha ortodoks bir politika söylemi içinde. Aynen oradaki yatırımcıların, IMF'nin ne duymak istediklerini biliyorlar ve aynen onu söylüyorlar, virgülüne kadar. Elimizde dokümanlar var. Ama Türkiye'deki mitinglerde, kapalı salon toplantılarında çok ayrı şeyler söylüyorlar. Dolayısıyla AKP'nin tutarlı güvenilir bir ekonomik söylemi yok.'' 
     
     AVRUPA ORTALAMASI 21, NİYE TÜRKİYE'DE 37 BAKAN OLSUN 

     Ekonomide uyumlu bir kadro ile çalışılamazsa başarı şansı olmadığını da vurgulayan Derviş, sözlerini şöyle sürdürdü 
     ''Eğer koalisyon olursa -inşallah olmaz- çok ciddi bir koalisyon protokolünde bütün bunların önceden açıklığa kavuşması lazım. Başarılı bir takım kuracaksak da bunda ısrar etmek gerekir. Eğer bana görev düşerse, -bunu bilmiyorum vatandaşın oyuna bağlı- bana bir görev düşerse, bu olmadan sorumluluk kabul etmek, bu güç, ciddiyet olmadan çok anlamsız olur. Dolayısıyla böyle bir koalisyonda, ne söylemi, ne kadroları açısından belli olmayan birileriyle yola çıkmak, Türkiye için hiç iyi birşey olmaz.'' Derviş, uyumun önemine dikkat çekerek, bir koalisyonda bile uyumlu kadroların ortaya çıkmasıyla çok hızlı bir faiz düşüşünün yaşanabileceğini vurguladı. 
     Yerel yönetimlere kaynak ve sorumluluk veren bir yapının oluşmasının önemine de dikkat çeken Kemal Derviş, ''Köy Hizmetleri Bakanlığı gereksiz bir bakanlık, aynı işi il idareleri çok daha iyi, çok daha düşük maliyetle yapabilir. Meteorolojiden sorumlu Devlet Bakanı diye birşey olmamalı, gerekli değil. Avrupa ortalaması 21'dir. Niye Türkiye'de 37 tane bakan olsun'' diye konuştu. 
     





</TEXT>
</DOC>
