<DOC>
<DOCNO> 118225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/11/son/sondun07.html </URL>
<DATE> 2002/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikan NBC televizyonu ABD'deki Türkleri kızdırdı... 
</HEADLINE>
<TEXT>

     ABD'de NBC televizyon kanalında yayınlanan ''Saturday Night Live'' komedi programındaki bir skeçte Türklerin, Arap ismi taşıyan, burnunu karıştırıp, sigara içen, Ermeni düşmanları olarak sergilenmesi, ABD'de yaşayan Türklerin büyük tepkisine yol açtı. 
     ABD'nin en çok izlenen komedi programlarından biri olan ''Saturday Night Live'ın'' Cumartesi gecesi konuğunun ise ''Kalbinin Sesini Dinle'' My Big Fat Greek Wedding filminin oyuncularından Yunan asıllı Nia Vardalos olması, ABD'deki Türkler açısından daha da dikkat çekici bulundu. Skeçte Vardalos, televizyonda burnunu karıştıran bir Türk kadınını canlandırdı. 
     Programda, dalgalanan Türk bayrağının üzerinde ''Türk Devlet Televizyonu'' yazarken, Türk sunucu ve konuk aktör rolündekilerin isimlerinin Arapça olduğu, Arap aksanıyla konuştukları, sahtekar ve despot imajı taşıdıkları, yayın sırasında sigara içtikleri, burunlarını karıştırdıkları, ucuz ve 1970'lerin havasını taşıyan kıyafetler giydikleri görüldü. Türk rolündekiler, ''bu kız iyidir, Ermeni değildir'' benzeri cümleler de kullandılar. 
     Programı protesto için, yurtdışında yaşayan Türklerin iletişim ağı Turkish Forum adlı kar amacı gütmeyen kuruluş aracılığıyla bir karşı kampanya çağrısında bulunuldu. 
     Turkish Forum'un internet hattında, ''Genç Türkler'' imzasıyla bütün Türkler NBC'yi protestoya çağrılırken, NBC yetkililerine gönderilmek üzere hazırlanan örnek mektupta, ''komedi olarak sergilediğiniz programla şoke olduk. Bizim için hiç komik değildi ve bu film ancak Geceyarısı Ekspresi gibi bir filmin finansmanına yardım eden Yunan ve Ermeni lobileri tarafından hazırlanan bir başka propaganda gösterisiydi'' ifadeleri kullanıldı. 
     Mektupta NBC'den, Türklerden özür dilemesi de talep edildi. Örnek mektupta, ''Türkler Arap değildir ve Arap isimleri yaygın değildir, Türkler Ermenilerden nefret etmez, Türk televizyonları sizin sergilediğinize asla benzemez, Türk kadınları ulusal televizyonda burun karıştırmaz ve Türk televizyonlarının sunucuları polyester kıyafetler yerine, Amerikadaki sunuculardan çok daha modaya uygun giyinirler'' gibi noktalar vurgulandı. 
     





</TEXT>
</DOC>
