<DOC>
<DOCNO> 137718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/19/son/soneko11.html </URL>
<DATE> 2003/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Şarabın anavatanı Fransa'ya şarap sattık 
</HEADLINE>
<TEXT>

     İzmir Tekel İçki Fabrikası'ndan, şarabın ''anavatanı'' olarak bilinen Fransa'ya 900 bin litre şarap ihraç edildiği bildirildi. 
     Tekgıda-İş 6 Nolu Şube Başkanı Zaman Suyer, İzmir Tekel İçki Fabrikası'nın rakı, şarap ve suma üretimi yapılan komple bir tesis olduğunu belirtti. Geçen yıl bu tesislerde 9 milyon litre yeni rakı, 2.5 milyon litre suma, 400 bin litre de şarap üretildiğini kaydeden Suyer, ''Her türlü olumsuzluğa rağmen iki yıllık şarap üretiminin tamamını, şarabın anavatanı olarak bilinen Fransa'ya ihraç etme başarısını gösterdik'' dedi. 
     Tekel'in, halk arasında ''aslansütü'' olarak tanımlanan yeni rakı üretiminin 2000 yılına kadar 70 milyon litre olduğunu anlatan Zaman Suyer, şu bilgiyi verdi 
     ''Kaçak getirilen viski ve rakı tehdidiyle bugün, yıllık tüketim milyon litreye kadar düştü. Kayıtdışı ekonominin kayıt altına alınması işlemine kaçak viski ve rakıdan başlanmalıdır. Türkiye'de hükümetler vergileri, rakı üzerinden çıkartıyor. 70'lik rakının tüm maliyeti 2 milyon 300 bin lirayken, bugün 11 milyon 500 bin liradan satılıyor. Kaçak olarak girişine izin verilen viski ve rakının kör edici, mide hastalıklarını artırıcı etkileri görülebiliyor. Aslansütü aynı zamanda milli kültürümüzdür ve tehdit altındadır.'' Suyer, Tekel'in içki ve sigara fabrikalarının yabancı yatırımcılar tarafından ''altın yumurtlayan tavuk'' olarak görüldüğünü, yeni rakı ve ''Samsun, Maltepe'' gibi sigaraların isim haklarının satılmaması gerektiğini savundu. 
     Tekel ürünlerinden Kızılay, Yeşilay, Çocuk Esirgeme Kurumu ve Diyanet İşleri Başkanlığı gibi 19 ayrı kuruma fon aktarıldığını anlatan Zaman Suyer, ''Tekel son derece karlı bir sektördür. Burada dönen günlük sıcak para, 11-12 trilyon liradır. Fonlara da önemli kaynak aktarmaktadır. Karlılık, zararlılık açısından bakılmadan, elden çıkartalım, verelim mantığıyla hareket etme, ileride telafisi imkansız durumları karşımıza getirecek'' diye konuştu. 
     





</TEXT>
</DOC>
