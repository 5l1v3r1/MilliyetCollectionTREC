<DOC>
<DOCNO> 100501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/07/son/sondun12.html </URL>
<DATE> 2002/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika gazetesi ''Türkiye, İspanya'nın tacını elinden aldı'' 
</HEADLINE>
<TEXT>

     Belçika'nın ''La Derniere Heure'' gazetesi, turizm alanında ''Türkiye'nin, İspanya'nın tacını elinden aldığını'' yazdı. 
     Gazete, birinci sayfasının sürmanşetinden verdiği haberinde, bu yıla kadar Belçikalı turistlerin en fazla ilgi gösterdikleri ülkenin İspanya olduğunu, ancak bu tercihin artık değiştiğini, Türkiye'nin bir numaraya yerleştiğini duyurdu. 
     Belçika Tur Operatörleri Birliği ABTO Sözcüsü Veerle Deboeck, La Derniere Heure gazetesine yaptığı değerlendirmede, ''Türkiye'de insanların ilgisini çeken çok şey bulunduğunu, otel altyapılarının çok yeni ve modern olduğunu, fiyatların cazip görüldüğünü, Türkiye'nin son yıllarda büyük adımlar attığını, sağlık alanındaki sorunları da tamamen aştığını'' anlattı. 
     Deboeck, Türkiye'deki arkeolojik ve kültürel zenginlikler üzerinde dururken, ''Türkiye'nin tamamını değil, sadece bir bölgesini gezmek için bile birkaç yıl gerekir'' dedi. 
     Gazete, geçen yıl Yunanistan'ın elinden ikinciliği alan Türkiye'nin bu yıl İspanya'yı da geride bırakarak birinciliği elde etmesine yönelik turizm zaferinin bir sürpriz olmadığını yazdı. 
     ABTO verilerine göre, Türkiye'ye 1999'da 150 bin Belçikalı turist giderken, bu sayı 2000'de yüzde 72 artarak 257 bin oldu. 2001'de Türkiye'ye giden Belçikalı turist sayısının 400 bine yaklaştığı ifade edildi. Bu sayının, 11 Eylül'den sonraki genel duraklamaya rağmen, 2002'de aşılacağı ifade ediliyor. 
     





</TEXT>
</DOC>
