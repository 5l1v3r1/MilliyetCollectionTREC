<DOC>
<DOCNO> 121410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/27/son/sontur01.html </URL>
<DATE> 2002/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Müşterinin bıçakladığı şef garson öldü... 
</HEADLINE>
<TEXT>

     Konak ilçesinde, üç gün önce bıçaklanan şef garson, tedavi gördüğü hastanede öldü. Karşıyaka ve Konak ilçelerinde meydana gelen olaylarda ise 3 kişi silahla vuruldu. 
     Hatay İnönü Caddesi'nde bulunan Halikarnas Birahanesi'nde şef garson olarak çalışan Ünal Kılıç 40 , hesap yüzünden tartıştığı müşteri tarafından üç gün önce bıçaklandı. Bozyaka SSK Hastanesi'ne kaldırılan Ünal Kılıç, yapılan müdahalelere rağmen kurtarılamadı. 
     Olayla ilgili yapılan soruşturmada, zanlı olarak Volkan Ş. 25 yakalandı. Eski sabıkalılardan olduğu belirlenen zanlı, çıkarıldığı mahkemece tutuklanarak cezaevine gönderildi. 
     
     EMEKLİ ASTSUBAY KOMŞULARINI SİLAHLA VURDU 
     Karşıyaka ilçesinde iki kişi, emekli astsubay komşuları tarafından silahla ayaklarından vuruldu. 
     Yamanlar 7305 sokaktaki bir apartmanın girişinde, emekli astsubay olduğu belirlenen Mehmet A. 46 , elektrik panosundaki bozuk sigorta yüzünden çıkan tartışma sonucu, komşuları Kürşat İ. 27 ile Ali D'yi 25 silahla ayaklarından vurdu. Yaralılar, Karşıyaka Devlet Hastanesi'nde ayakta tedavi edildiler. Astsubay göz altına alındı. 
     Öte yandan, Konak ilçesinde meydana gelen olayda bir kişi silahla karnından yaralandı. 
     Basmane'de bir barın oto parkında Kemal C. 52 ile İhsan D. 32 arasında alacak-verecek yüzünden tartışma çıktı. İhsan D, yanında bulunan silahla Kemal C'yi karnından vurdu. Zanlı, yaraladığı Kemal C'yi 35 VS 544 plakalı özel araçla Yeşilyurt Atatürk Eğitim ve Araştırma Hastanesi'ne götürdü, daha sonra da hastaneden ayrılarak kayıplara karıştı. Yaralının sağlık durumunun ciddiyetini koruduğu belirtildi. 
     





</TEXT>
</DOC>
