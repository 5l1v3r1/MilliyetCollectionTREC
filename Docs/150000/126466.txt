<DOC>
<DOCNO> 126466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/24/ekonomi/eko07.html </URL>
<DATE> 2002/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadınlar zirvede 
</HEADLINE>
<TEXT>

Shell Türkiye’nin başına geçen Canan Ediboğlu, akaryakıt sektöründe ilk kadın genel müdür oldu. Aslı Karadeniz Çarşı mağazalarının, Zeynep Selgur Benetton Türkiye’nin genel müdürlük görevine getirildi 
     EKONOMİ SERVİSİ 

     Melih Türker’in, Shell Ticari Yağlar Avrupa Genel Müdürlüğü görevine atanması nedeniyle boşalan Shell Türkiye Genel Müdürlüğü’nü, Shell Türkiye Finansman Direktörü Canan Ediboğlu üstlendi. 
     Böylece Shell Türkiye, akaryakıt sektöründe ilk kadın genel müdür yönetimindeki şirket oldu. Orta ve lise eğitimini İngiltere Ancaster House School’da tamamlayan Ediboğlu, Southampton Üniversitesi Ekonomi Bölümü mezunu. Çalışma hayatına aynı üniversitede araştırma görevlisi olarak başlayan Ediboğlu, 1980’de Türkiye’ye dönerek, Shell Türkiye’de iş hayatına atıldı. Ediboğlu, Avrupa’da ilk olarak gerçekleştirdiği proje ve uygulamalardaki başarılarıyla Shell Avrupa’nın finans "leadership" liderlik grubunda da yer alarak, global seviyedeki önemli kararlara imza atmıştı. 
     Bu arada, 1998’den bu yana Shell Türkiye’nin Perakende Satışlar Müdürlüğü görevini sürdüren Ertan Çakır da Akdeniz Ülkeleri İş Geliştirme Müdürlüğü’ne getirildi. 
     
     Çarşı’da görev değişimi 
     Boyner Grubu’na bağlı Çarşı Büyük Mağazacılık AŞ’nin Genel Müdürlüğü’ne de Aslı Karadeniz atandı. Mayıs ayından bu yana Çarşı Genel Müdürlüğü’nü yürüten Semih Şeftali ise kendi isteği üzerine Boyner Grubu’ndan ayrıldı. 
     Şeftali’nin yerine Benetton Genel Müdürü Aslı Karadeniz getirildi. Benetton Türkiye Genel Müdür Yardımcısı Zeynep Selgur ise Karadeniz’den boşalan Genel Müdürlük görevini üstlendi. 
     Çarşı Mağazaları’nın yeni Genel Müdürü Karadeniz, çalışma hayatına Arthur Andersen’de başladı. Daha sonra Citibank’ta görev yapan Karadeniz, 1995’te Benetton’un Mali İşler Müdürü olarak Boyner Holding’e katıldı, 1999’da Benetton Türkiye Genel Müdürü oldu. 
     



 EKONOMİ 























</TEXT>
</DOC>
