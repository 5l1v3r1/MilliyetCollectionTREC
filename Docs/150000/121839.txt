<DOC>
<DOCNO> 121839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/29/son/sonspo14.html </URL>
<DATE> 2002/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu İkinci maça 0-0'mış gibi başlamalıyız... 
</HEADLINE>
<TEXT>

     Beşiktaş Teknik Direktörü Mircea Lucescu, UEFA Kupası 3. tur ilk maçında Dinamo Kiev karşısında elde ettikleri 3-1'lik galibiyeti unutmaları gerektiğini belirterek, ''İkinci maça 0-0'mış gibi başlamalıyız'' dedi. 
     Beşiktaş'ın antrenmanı sonrasında basın mensuplarının sorularını yanıtlayan Mircea Lucescu, Dinamo Kiev'in teknik ve hızlı oyunculardan kurulu bir ekip olduğunu, ancak kendilerinde daha deneyimli futbolcular bulunduğunu kaydetti. 
     Lucescu, ''İkinci maçta öncelikle akıllı oynamalıyız. Gerekli önlemleri alırsak, onları oynatmayız. İlk maçta daha çok gol atmalıydık. Her maçın kendi kaderi var. İyi hazırlanmalıyız. Futbolcularımın form grafiği de yükseliyor'' diye konuştu. 
     
     SAKATLIKLAR PLANINI BOZDU 

     Rumen teknik adam, 2-3 oyuncusunu dinlendirmek istediğini, ancak sakat çok oyuncusu olması nedeniyle bunu gerçekleştiremediğinden yakınırken, şöyle konuştu 
     ''Dinamo Kiev ile yapacağımız ikinci maçta Kaan Dobra ve Sergen'i oynatmak istiyorum. Serdar yarın antrenmana çıkabilir. Ali Eren'in ise küçük bir kas ağrısı var. Sorunlar sürüyor. Tüm oyunculara ihtiyacım var. Önümüzde de kritik maçlar var. 2-3 futbolcumu değiştirip dinlendirmek isterdim, ama sakatlar yüzünden aynı kadroyla devam etmek zorunda kalıyorum.'' 
     
     ''ELAZIĞSPOR MAÇININ ERTELENMESİNİ İSTEYEBİLİRİM'' 

     Teknik direktör Lucescu, gelecek hafta Türkiye Kupası'nda Elazığspor ile yapacakları maçın ertelenmesini isteyebileceklerini söyledi. 
     Rumen çalıştırıcı, bunu sakat oyuncuların çokluğundan dolayı isteyebileceğini vurgulayarak, ''Geçen sezon Galatasaray'ın başındayken de sakat futbolcuların çokluğu yüzünden erteleme istemiştim. Ama o zaman talebin kabul görmemişti'' dedi. 
     
     HAKAN ŞÜKÜR KONUSU 

     Lucescu, geçtiğimiz günlerde Hakan Şükür konusunda yaptığı açıklamaların yanlış anlaşıldığını da savunarak, Hakan'ın, sezon başında en çok transfer etmek istediği oyuncu olduğunu söyledi. 
     Hakan'a saygı ve sevgisinin bulunduğunu belirten Lucescu, şöyle devam etti 
     ''O'nun gibi kaliteli bir futbolcu oynamıyor. İtalya'ya transfer olması onun için büyük bir onur. Öteki Türk oyuncuların yolunu açtı. Kendisi için zor dönemdi. Geçtiğimiz günlerde ben yanlış ifadeler kullandım. Hakan İtalya'da sıkıntılar yaşadı ve fazla oynamadı. Milli takım da iyi bir oyuncusunu yitirdi. Sezon başında Hakan'ı çok istemiştim. Ancak gerçekleşmedi, yapacak birşey yok.'' 
     
     İLHAN MANSIZ'IN TRANSFERİ 

     İlhan Mansız'ın transferine de değinen Lucescu, bu oyuncunun takımda kalabileceğini kaydetti. 
     Rumen çalıştırıcı, ''İlhan sevimli bir oyuncu. Tüm Beşiktaşlılar onu seviyor. Hangi ülke takımına transfer olursa olsun aynı sevgiyi görmesi zor. Ben biraz da Hakan Şükür ile İlhan'ı o yüzden karşılaştırdım. İlhan da gideceği takımlarda sorunlar yaşayabilir. Kendisi burada kalabilir'' dedi. 
     
     NOUMA'NIN ELİNİ ÖPMESİ 

     Dinamo Kiev maçında takımının 3. golünü atan Nouma'nın, gol sonrası gelip elini öpmesiyle ilgili soruları yanıtlayan Lucescu, ''Nouma'ya elimi uzattım. Öpmesini beklemiyordum. Güzel bir hareket'' diye konuştu. 

     
</TEXT>
</DOC>
