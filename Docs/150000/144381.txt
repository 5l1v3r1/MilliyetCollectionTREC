<DOC>
<DOCNO> 144381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/22/ekonomi/aeko.html </URL>
<DATE> 2003/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF siyasi taahüt istedi Erdoğan ulusa sesleniyor 
</HEADLINE>
<TEXT>

IMF’nin, kamuoyuna ekonomik programa bağlı kalınacağına ilişkin açıklama yapmasını istediği Başbakan Erdoğan, pazar günü ulusa seslenecek 
     SEÇKİN ÜREY Ankara 

     Uluslararası Para Fonu IMF , stand - by anlaşmasının dördüncü gözden geçirmesinin resmen tamamlanmasından önce hükümetten ekonomik programa bağlı kalınacağına dair güvence istedi. 
     IMF İcra Direktörleri Kurulu’nun 1.6 milyar dolarlık krediyi serbest bırakmak için nisan ayında görüşmesi beklenen niyet mektubunun imzalanmasından önce IMF, geçmişte uyguladığı "siyasi taahhüt" mekanizmasını 59’uncu hükümet için de işletti. 
     Erdoğan’ın ekonomik programın IMF ile üzerinde anlaşıldığı şekilde uygulanmaya devam edileceği ve taahhütlerin belirlenen takvimlerde yerine getirileceği mesajını içeren bir açıklama yapması istendi. Milliyet’e bilgi veren bürokratlar, "IMF’ye gönderilecek imzalı bir siyasi taahhüd mektubu mu söz konusu " sorusuna, "Siyasi iradenin yazılı taahhüdü kabul edeceği düşünülmüyor. Bu nedenle açıklama üzerinde duruluyor" yanıtını verdiler. Bu arada Erdoğan’ın, niyet mektubundaki düzenlemeler konusunda bilgilendirildiği ve IMF’nin bu isteğinden haberdar olduğu belirtildi. 
     
     Başbakanlık’ta zirve 
     Dün akşam Başbakanlık’ta yapılan ekonomi zirvesinin ardından açıklama yapan Başbakan Yardımcısı Abdüllatif Şener de, ekonomik programla bağlantılı ayrıntılara ilişkin olarak Başbakan Erdoğan’ın pazar günü ulusa sesleniş programıyla açıklamada bulunacağını söyledi. IMF’nin dördüncü gözden geçirmenin tamamlanması için beklediği bir diğer gelişme, 2003 bütçesinin Meclis’ten geçmesi. 
     IMF, "programı ilgilendiren yasal düzenlemeleri ve uygulamaları beraber inceleyelim" isteğinde de ısrarlı. Bu çerçevede Tekel’in özelleştirme planı ile süresinin altı ay uzatıldığı açıklanan atıl istihdamın azaltılmasıyla ilgili ayrıntılı planı görmek istiyor. 
     
Paketin iptali her şeyin sonu değil’      Yardım paketi masadan kalktığı halde, ABD’nin yeniden destek verebileceğini düşünen reyting kuruluşlarının, Türkiye ile ilgili kararlarını ileri bir tarihe bırakıyor. 
     Moody’s’in yatırım servisi icra direktörü David Levey "paket geri çekilse de bunun yolun sonu olmadığı"nı söyledi. "Türkiye’nin savaş çabalarına başka biçimde katılması ya da savaştan sonra yeniden yapılanma çalışmalarına iştirak etmesi söz konusu olabilir" diyen Levey, "İlişkiler gerginse de, Türkiye, ABD açısından önem taşımayı sürdürüyor" dedi. Moody’s yetkilileri, kredi notunda, finansal hedefleri tutturup tutturamamasının rol oynayacağını belirtti. Standard Poors direktörü Marie Cavanaugh ise "Türk hükümeti açısından, IMF kaynaklarından yararlanmak için hedefleri tutturmak önem taşıyor" dedi. Fitch’in İcra Direktörü Roger Scher de "Yapılacak siyasi bir hata, borç ödemeleri konusunda baskı yaratır" dedi. 
     
IMF Türkiye, güçlü politikaları sürdürmeli      IMF Dış İlişkiler Direktörü Tom Dawson, ABD’nin yardım paketi olsun veya olmasın, Türkiye’nin güçlü ekonomik politikalar uygulaması gerektiğini söyledi. 
     Dawson, dördüncü gözden geçirmenin sonuçlandırılması için çalışmaların sürdüğünü belirterek şöyle dedi "Türk hükümetiyle programın temel unsurları üzerinde anlaştık. Ancak bazı detayların yeni hükümet tarafından sonuçlandırılması ve teyit edilmesi gerekiyor." Dawson, Irak savaşı ve ABD yardım paketine ilişkin gelişmeler konusunda da şunları söyledi 
     "Bölgesel çatışmanın Türk ekonomisine etkisinin azaltılması için programda öngörülen politikaların sıkı şekilde uygulanması gerekiyor. İlave ikili finansman olsun veya olmasın, Türkiye’nin borçlarının azaltılması, enflasyonun düşürülmesi ve sürdürülebilir büyüme için güçlü politikalar gerekiyor." 
     



 EKONOMİ 






















</TEXT>
</DOC>
