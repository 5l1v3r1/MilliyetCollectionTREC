<DOC>
<DOCNO> 134749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/03/yazar/sazak.html </URL>
<DATE> 2003/02/03/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Columbia’dan insanlığa mesaj 
</HEADLINE>
<TEXT>

     Medyanın yayın akışı faciaya endekslendi. 
     Bağdat’a yapılacak hava saldırılarındaki "akıllı bombalar"ın Körfez Savaşı’yla kıyaslanmayacak ölçüde geliştiğini anlatan Pentagon uzmanları, yerlerini NASA görevlilerine bıraktılar. 16 gündür uzayda bulunan Columbia’nın inişte parçalanmasının nedenleri, mekikle bağlantının kesildiği cumartesi sabahından itibaren tüm hafta sonu tartışıldı. 
     Saddam unutuldu 
     Yedi astronotun ölümüyle sonuçlanan felaket yaşanmasa, ABD Başkanı Bush, hafta sonunu Camp David’de İngiltere Başbakanı Tony Blair ziyareti ardından "savaş planları" yaparak geçirecekti. 
     Bush, tatilini keserek, Beyaz Saray’a döndü. Yaslı Amerikalılara seslendi. 11 Eylül sendromunun da etkisiyle, ABD’de böyle zamanlarda insanları "terör korkusu" sarıyor. Columbia’daki astronotlardan birinin İsrailli olması ve mekiğin havada infilak etmesi üzerine ilk yorumlarda terör bağlantısı kurulmaya çalışıldı. Ancak bu kuşku, uzay mekiğinin bulunduğu yükseklik ve hız nedeniyle mümkün görülmüyor. 
     Mekik faciası, insanlık adına uzayda bilimsel araştırma yapan Columbia ekibinin trajik sonlarından hareketle, güç ve egemenlik adına çağlar boyunca yapılan savaşların anlamsızlığı üzerinde vicdanları harekete geçirebilecek mi 
     Columbia’daki bilim adamları, 16 gün süresince yerçekimsiz ortamdaki davranışları incelemek üzere karınca, arı ve örümceklerle deney yapmışlar, 80 bilimsel test gerçekleştirmişler. 
     Günün birinde uzayda yaşama dürtüsü, Mars’a insanlı yolculuk planları yeni dünyaların keşfini zorluyor. Ancak bunu yaparken, yaşadığımız dünyayı ortadan kaldırmaya ne gerek var Savaşlar, ozon tabakasını delen kimyasallar, küresel ısınma, açlık, yoksulluk, kirlenme bütün bunlar uzayda inşa edilecek istasyonlardan önce hayatın sonunu getirebilir. 
     Uzay mekiğinin infilakı, 17 yıl önce fırlatılma anında 7 astronotla benzer felakete uğrayan Challenger’dan bu yana devam eden bir tartışmayı da güncelleştirdi İnsanlı uçuşlar, taşıdığı büyük riskler nedeniyle bu şekilde devam edebilir mi Bu denemelere son mu verilmeli 
     Columbia, inişe dakikalar kala havada parçalandı. Mekiğin NASA ile bağlantısının kesildiği sırada, sol kanatta aşırı ısınma saptanmış. Kalkışta kopan bir parçanın da buna yol açabileceği tartışılıyor. Atmosfere girişteki sıcaklıktan korunabilmek için ısı kalkanı oluşturan gövdenin doğru açıyla yaklaşması gerekiyormuş. Birkaç derecelik sapma bile felaketin nedenleri arasında sayılıyor. 
     Columbia faciasından sonra medyanın en duyarlı olduğu alan, ölen astronotların ailelerinin özel yaşamlarıydı. Ekranlara taciz görüntüleri yansımadı. Medya, "reyting" uğruna, gözyaşlarını sömürmedi. 
     
     







Milliyetçilik 


Sıkıla mıkıla 


Salam’ politikası 


K. Irak hesapları ve geciken Ankara 


Kudümle, çifte nara... 


Columbia’dan insanlığa mesaj 


Yaşam ve ölüm, bilim ve savaş 


Kimse Boğazlıyan kaymakamı’ olmak istemez 


</TEXT>
</DOC>
