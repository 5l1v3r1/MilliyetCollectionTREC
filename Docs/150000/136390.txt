<DOC>
<DOCNO> 136390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/12/siyaset/siy01.html </URL>
<DATE> 2003/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Arınç’ın muhabbeti yerinde 
</HEADLINE>
<TEXT>

TBMM Başkanı Bülent Arınç, üç gün önce taşındığı yeni evinde Milliyet ekibine, cici kuş’ adını verdiği sarı - yeşil renkli muhabbet kuşunu tanıştırdı 
     SALİHA ÇOLAK Ankara 

     TBMM Başkanı Bülent Arınç, Kurban Bayramı sabahında lojmanından üç gün önce taşındığı yeni evinde Milliyet ekibini konuk etti. Arınç oğlu Mücahit ile birlikte çay ve baklava ikram ettiği Milliyet ekibine, "cici kuş" adını verdiği sarı - yeşil renkli muhabbet kuşunu tanıştırdı Arınç ile "cici kuş" arasındaki yakınlık hayranlık uyandıracak düzeydeydi. Kafesinden çıkar çıkmaz Arınç’ın başına konan "cici kuş" sahibi tarafından öğretilen şu üç kelimeyi sürekli söylüyor "Babacığım, cim bom, çok şükür." 
     Milletvekili lojmanlarındaki evinden, içtüzük hükümleri uyarınca Meclis Başkanlığı konutuna taşınmaya hazırlanan Arınç, tepkiler üzerine bu kararından vazgeçmek zorunda kaldığını anlattı. "Başkanın kendisine ayrılan konutta oturması" kuralını çiğnediğini kaydeden Arınç, milletvekili arkadaşlarıyla birlikte girdiği kooperatif dairesine taşındı. 
     Milliyet ekibine ikramda bulunan Arınç’a eşi Münevver Hanım mutfaktan destek verirken servisi oğlu Mücahit yaptı. Mücahit, baklava, börek, helva, çay, çikolata ve kolonya ikram etti. 
     Arınç, dört yıldır birlikte yaşadıkları muhabbet kuşuna öğrettiği, "Cim bom, çok şükür ve babacığım" kelimelerini tekrar ettirirken kuş başına konunca, "Başıma devlet kuşu kondu" dedi. 
     Arınç foto muhabirimiz Mustafa İstemi’ye, "Çok fazla çekme, Ahmet Necdet Sezer kıskanacak" diye espri yaptı. 
     Arınç muhabbet kuşunun, kendisini televizyonda gördüğünde de, "Babacığım" diye tepki verdiğini belirtirken, aynada kendisini seyretmekten hoşlandığını, bu nedenle kafesine ayna koyduklarını söyledi. 
     "Bayramlar çok değişse de bayramın tadı değişmedi" diyen Arınç, tavuk bile kesemediğini ancak eşinin ve kendisinin ayrı ayrı kurban kestirdiğini belirtti. 



 SİYASET 












</TEXT>
</DOC>
