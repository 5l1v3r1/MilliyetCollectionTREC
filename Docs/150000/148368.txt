<DOC>
<DOCNO> 148368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/08/son/soneko24.html </URL>
<DATE> 2003/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
FAO uyardı Irak'ın tarımı mahvolabilir, önlem alınmalı 
</HEADLINE>
<TEXT>

     Birleşmiş Milletler Gıda ve Tarım Örgütü FAO savaşın Irak'ın tarımını mahvedebileceği ve ülkeyi, halkının beslenmesi için gıda üretemez hale getirebileceği uyarısında bulundu. 
     FAO'dan yapılan açıklamada, Irak'ta tarımsal üretimin kısa vadede güvenceye alınabilmesi için 86 milyon dolar acil yardım gerektiği vurgulandı. 
     Açıklamada, Irak'ın 24.5 milyonluk nüfusunun yaklaşık üçte ikisinin, günlük geçim ve gıda ihtiyaçları için BM gözetiminde yürütülen ''Gıda Karşılığı Petrol'' programına bağlı bulunduğu ve savaşın başlamasıyla bu programın yürütülemez hale geldiği hatırlatıldı. 
     Irak çiftçilerinin, tohumluk, gübre, tarımsal ilaç, makine donanım, yedek parça ve hayvan yemi gibi işlerini sürdürebilmek için gerek duydukları malzemeyi savaş yüzünden karşılayamaz oldukları kaydedilen açıklamada, bunun, Irak halkının gıda ihtiyacının karşılanmasını tehlikeye düşürdüğü ifade edildi. 
     Irak'ta kış tahılının hasadının bu ay içinde başlanacağına dikkat çekilen açıklamada, çekilen araç gereç, malzeme ve insan gücü sıkıntısı yüzünden hasadın tehlikeye düşebileceği vurgulandı. 
     Açıklamada, istenilen 86 milyon dolarlık acil yardımla kış hasadının kayıp vermeden toplanmasının ve bahar ve güz ekimlerinin yapılabilmesinin sağlanabileceği ifade edildi. 

     
</TEXT>
</DOC>
