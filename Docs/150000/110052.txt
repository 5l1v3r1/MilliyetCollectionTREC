<DOC>
<DOCNO> 110052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/28/yazar/uras.html </URL>
<DATE> 2002/09/28/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Sergi üzerine sergi 
</HEADLINE>
<TEXT>

     Ekonomide kriz var. Ülkede seçim var diyerek sanatçılar resim, heykel yapmayı, galerilerde sergi açmayı durduramayacakları için, sanat cephesinde de "hayat" devam ediyor. Şu günlerde İstanbul’da üç önemli sergi devam ediyor... Önümüzdeki hafta yenileri açılacak. 
     İstanbul’da her yıl açılagelen sanat fuarı bu yıl Tepebaşı’ndan Lütfi Kırdar Kongre ve Sergi Salonu’na "nakl - i mekan" eyledi. Geçen salı günü açılan "Art İstanbul" sergileri pazar akşamı kapanacak. 
     Art İstanbul, yetmişin üzerindeki sanat galerisinin, değişik sanatçıların resim ve heykellerinin toplu olarak sergilenmesine imkan veren bir "sanat şöleni"... 
     Nur Koçak’ın eflatun boyalı dev boyutlu ve de hülyalı bakışlı "Cahide Sonku" tablosundan etkilendim. Oda Galerisi’nde Nevin İşlek’in "Önünden tren geçen ev... Ya da önünden evler geçen trenler" isimli "cam altı" resmini, kızı Mehlika Baş’ın cam altı "kediler"ini beğendim. Galeri Baraz’da Mehveş Demiren’in seramiklerine hayran oldum. Bakraç Sanat Galerisi’nde Bilge Koloğlu’nun "geleceğini parlak" gördüğü Metin Gönül’ün resimlerine baktım... Galeri Nev’de Elvan Alpay’ın polyester döküm tablolarında gönlüm ve gözüm kaldı. Bu tür etkinliklerin en renkli kişisi Hobi Sanat Galerisi kurucusu ve sahibesi Feride İnce Belgiserp’in şubatta öldüğünü duydum. Üzüldüm. Hobi’de İsmet Birsel’in Paris resimleri hoşuma gitti. Etkinliğin düzenleyicilerinden Doğan Peksoy’un Teşvikiye Sanat Galerisi’nde sergilenen "Televole" temalı, değişik sanatçılara ait resimler ilgimi çekti. İstanbul’da iseniz, siz de hafta sonu kapanmadan sergileri dolaşınız. Kendi seçiminizi yapınız... 
     
Sema Barbaros Çağa, Proje 4L’de      Maslak’taki Giz Plaza’nın giriş katında Sevda ve Can Elgiz’in kurup yaşattığı "Proje 4L Güncel Sanat Müzesi"nde Sema ve Barbaros Çağa çiftinin koleksiyonundan seçmeler sergileniyor. Avukat karı koca 76 sanatçının 268 tablosundan oluşan bir koleksiyona sahipmiş. Kurator Haldun Dostoğlu’nun koleksiyonundan seçtiği tablolarla düzenlenen sergi 9 Kasım’a kadar, pazar ve pazartesi günleri dışında her gün 12.00 - 20.00 saatleri arasında ziyarete açık. Koleksiyonla ilgili bir albüm 110 milyon liraya satılıyor. Öğrenciler için tenzilatlı fiyat 30 milyon lira. 
     
R. Koç Müzesi’nde Mavi Sergi      Koç Kültür Sanat ve Tanıtım, Rahmi Koç’un Haliç’teki müzesinde deniz konusunu işleyen ressamların tablolarından oluşan bir resim sergisi düzenledi. Fausto, Zonaro, Çıracıyan, Diyarbakırlı Tahsin, Halil Paşa gibi eski dönem ressamlarına ve günümüz sanatçılarına ait 62 tablo sergileniyor. Serginin kuratorü Haldun Dostoğlu, 18 farklı koleksiyondan 48 sanatçının resmini derlediklerini söylüyor. Sergi 3 Kasım’a kadar açık. Rahmi Koç Müzesi pazertesi günü dışında her gün 10.00 - 19.00 saatleri arasında gezilebiliyor. Sergilenen tüm resimleri içeren sergi kataloğu 20 milyon liraya satılıyor. 
     
K. Arca Batıbeki, Pg Art Galeri’de      Bebek’teki Pg Art Galeri sergi mevsimini 3 Ekim’de Kezban Arca Batıbeki’nin "Yolda" ismini verdiği resim koleksiyonu ile açıyor. Pg Art Galeri’deki sergi 3 Kasım’a kadar devam edecek. Sergi pazartesi dışında her gün 11.00 - 19.00 saatleri arasında gezilebilecek. 
     
     







Huntington ve İslamcı’ Özal 


Sonbahar yağmurları 


Sayısayarlık... 


Ecevit Kürt devletine izin vermeyiz 


Savaş rüzgarları eserken biz ne yapıyoruz 


Gönül tercihi 


Bir deniz yıldızı hik yesi 


Kopenhag’da umut yok... mu 


Bu yazıyı okumak yasak 


Sorun yok, ofis çok...’ 


Seçimi iptal senaryosu 


Siyasilere af mı geliyor 


Sergi üzerine sergi 


</TEXT>
</DOC>
