<DOC>
<DOCNO> 113415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/17/yazar/altan.html </URL>
<DATE> 2002/10/17/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Her gece aynı hayalet... 
</HEADLINE>
<TEXT>

     Ogün Ferhunde Hanım’ın hamaratlığı üstündeydi. Sisli puslu İstanbul şubatının öğlesinde Rıza Bey’i mantı yemeye davet etmiş, bir de on yıllık kırmızı bir şarap açmıştı. Dışarıda ısı altı, içeride yirmi ikiydi. Salonun abajurlarından pasaklı kış gündüzünü unutturan tatlı ışıklar dağılıyor ve pikapta kırk yıl öncesinin ağızlardan düşmeyen Ramona’sı çalıyordu. 
     Ferhunde Hanım, Rıza Bey şerefine uğraşmış savaşmış, başlangıç olarak mayonezli levrek yapmıştı... Karışık salata, mayonezli levrek ve önce kadehlerde tiril tiril titreyen soğuk beyaz şarap... 
     Sonra da sinimsi bir tepsi içinde, üstündeki kırmızı biberli tereyağı mis gibi kokan, yoğurtlu mantı gelmiş ve on yıllık kırmızı şarap açılmıştı... 
     Ferhunde Hanım haşlanmış mantıların üstüne yoğurdunu dökmeden önce, hepsini beş dakikalığına fırına sürer ve hamurların haşlanırken uğradığı ıslak laçkalığı yine kendilerine çektirerek içi kıymalı hamur yüksüklüklerini hafifçe tıkızlaştırıp, kendi kendine deşilip dağılma perişanlığından kurtarırdı... Sarmısaklı yoğurdu ondan sonra üstlerine döker ve onun da üstüne kırmızı biberli kızdırılmış tereyağını, tatlı bir cazırtıyla gezdiriverirdi... 
     
     Rıza Bey ortaya konan dumanlı mantıdan önce bir tabak, arkasından bir tabak daha ve arkasından bir tabak daha yemişti... Şarap şişesi de yarıdan aşağıya inmişti... 
     Ilık ışıklar içindeki ılık salonla, eski yıllardan arta kalmış şarkıların ılıklığı beyaz şaraplı levrek ve kırmızı şaraplı mantının ılıklığına karışıyor ve şubat İstanbul’unun öğlesinde iki sevişmeli dostu, gönül gemilerinin mutlu köpükleriyle anın keyfi içinde yüzdürüyordu... 
     Mantıdan sonra cevizli kabak tatlısı, sonra meyve, sonra kahve ve birer küçük kadeh de konyak... 
     Rıza Bey 
     - Ültra modern tankerlerin süvarisi bile ancak bu kadar enfesini yiyebilir yemeğin, diyordu... 
     
     Derken kapı çalındı... 
     Omuz başından bordo fiyonklu, bordo kemerli siyah robunun içinde, uzun boyuyla pek alımlı görünen Nurten girdi içeri... 
     Ferhunde Hanım, Nurten’den epey söz etmişti Rıza Bey’e... Eski bir aile dostunun kızıydı Nurten. Beş yıl önce evlenmiş, evliliği yürümediği için de kısa bir süre önce boşanıp, dört yaşındaki oğluyla, karşı mahalledeki apartmanlardan birine taşınmıştı. Keşke taşınmaz olsaydı... Yeni dairesinde her gece karabasanlar görüyordu. Ancak bu karabasanların türü bir hayli değişikti. Yatak odasının duvarındaki sabit aynada, saat gece ikiden sonra hafiften bir ışıma oluyor ve sonra da birtakım umacı gölgeler dans etmeye başlıyordu. 
     Nurten kaç kez bağırarak yatağından fırlayıp elektriği yakmış ve aynada sadece kendi gölgesini görmüştü... 
     Neden karabasanlar hep aynı aynada ve kızılımsı bir ışık içinde görünüyordu 
     Önceleri gördüğü karabasanları, geçirdiği ruhsal bunalıma bağlamak istemiş ve kimseye pek bir şey söylememişti... 
     Ama artık dayanacak takatı kalmamıştı. Ferhunde Hanım’dan gelip kendisiyle birlikte kalması için yardım rica ediyordu. 
     Ferhunde Hanım durumu Rıza Bey’e anlatmış, ayrıca Nurten’e de isterse kendisini Rıza Bey’le tanıştıracağını söylemişti... 
     Ve Nurten o gün öğleden sonra, Rıza Bey’le tanışmak için Fehunde Hanım’a gelmişti. 
     
     Rıza Bey ne olup bittiğini bir kez de Nurten’den dinledi. Arkasından kendine özgü küçük sorularından birini sordu 
     - Sizden önce kim oturuyormuş o katta 
     Nurten 
     - Bilmiyorum, dedi kat uzun süre boş kalmış... 
     - Boş mu kalmış, hem de o kadar ev sıkıntısı varken... 
     O geceyi Rıza Bey’le Ferhunde Hanım, Nurten’in salonunda geçirdiler. Nuten yatak odasında yattı ve karabasanları görmeyi bekledi. Ne var ki o gece aynada ne kızılımsı ışık yandı, ne de içinde gölgeler dans etti... Nurten hem söylediklerini doğrulayamamış olmaktan, hem de Rıza Bey’le Ferhunde Hanım’a uykusuz bir gece geçirtmiş olmaktan, çok üzgündü... 
     Oysa ertesi gece yine ayna aydınlanmış ve o garip gölgeler görünmüştü... 
     
     Nurten’in karabasanları üç gece daha sürdü... 
     Üç gün sonra Rıza Bey telefonla Ferhunde Hanım’a Nurten’in gördüğü karabasanların haklı olduğunu söyleyerek, işin gerçeğini anlatıyordu 
     - O iki yan yana daire daha önceleri randevu eviymiş. Nurten’in yatak odasındaki ayna, arkasından bakınca odanın içini gösteren bir ayna. Yandaki daireye gelen bazı müşteriler, aynanın tam arkasına rastlayan bir dolabın çifte kapağını açınca, içeride olup bitenleri izlerlermiş. Şimdi yan dairede oturan ailenin, yeni yetişme oğlu yatıyormuş o dolaplı odada... Oğlan dolabın marifetini keşfetmiş. Gecenin belirli bir saatinde Nurten’i gözetlemeye çalıştığı için, yaktığı ışıkla gölgesi aynaya yansıyıp duruyor... Nurten’in karabasanı, oğlanın kıpırdayıp duran suratı... Nuten’e söyle bir gece aynayı kırıversin... Ertesi gün de orasını ördürüp sıvatsın... 
     Ferhunde Hanım 
     - Ne adamsın yani Rıza, demişti. Peki sen bunu nasıl öğrendin 
     Rıza Bey, gülmüş 
     - Büyük sır açıklayamam, demişti... 
     
     Bir bakıma büyük sırrı açıklamamakta azıcık haklıydı Rıza Bey... Katlarda daha önce kimlerin oturduğunu saptadıktan sonra, randevu evlerinin sahibini bulmuş ve kimseye söylememek koşuluyla gerçeği ondan öğrenmişti. 
     Nurten’in yanındaki dairede kimin oturduğunu ve delikanlı oğlunun hangi odada yattığını öğrenmek ise çok daha kolay olmuştu. Kapıcının ev hizmetine giden karısı, kimin nerede yattığını ve dolabın nerede bulunduğunu gayet iyi biliyordu... 
     Nurten hemen o gece, karabasanlar görünürken aynayı şangır şungur kırıverdi ve neye uğradığını şaşıran çocukla burun buruna geldi... 
     Şimdi aynanın yeri örülmüş ve sıvanmış durumda... Üstünde de suluboya bir Haliç tablosu var... 
     
     







Irak, ABD ve Kerkük 


Her gece aynı hayalet... 


Sirkeli sigara 


Kürtçe ve Arapça yayın 


Tayyip Erdoğan’ın tehlikeli oyunu... 


Irak savaşı derken... İbo - Derya sokak savaşı .. 


1’e 3... 3’ün 1’i 


Kalabalığın iktidarı 


AKP’nin program revizyonları 2 


En iyisi diyalog 


Manisa davası bitti.. Ya işkence 


Kriz yönetimi ve AKP 


CHP’ye de bir Ali Taran gerek 


ABD’de de işler iyi değil 


TÜSİAD Avrupa’da afişe çıkıyor 


</TEXT>
</DOC>
