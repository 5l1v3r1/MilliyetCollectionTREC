<DOC>
<DOCNO> 101504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/12/son/sontur16.html </URL>
<DATE> 2002/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İsmail Cem Yeni Türkiye gönüllüleri arıyor... 
</HEADLINE>
<TEXT>

     YTP Genel Başkanı İsmail Cem, il, ilçe,belde teşkilatlarının, kadın ve gençlik kollarının yanı sıra ''Yeni Türkiye Gönüllüleri''ni örgütlemeye başladıklarını bildirdi. 
     Cem yaptığı yazılı açıklamada, tamamen gönüllü bireylerden oluşan bu grupların, YTP'nin mesajlarını kendi çevrelerine yayacaklarını, toplumla Yeni Türkiye arasında gönül bağlarının gelişmesine katkıda bulunacaklarını belirtti. 
     Yeni Türkiye Gönüllüleri'nin, partiye şahsen, mektupla ya da elektronik postayla başvuran binlerce kişi arasından oluşacağını kaydeden Cem, şöyle devam etti 
     ''Büyük çoğunluğu sivil toplum örgütlerinde de çalışan bu insanlardan, şu aşamada parti üyesi olarak değil, gönüllü katkı getirmek isteyenler, Yeni Türkiye Gönüllüsü olacaktır. Yeni Türkiye Genel Merkezi'nin ve il-ilçe başkanlıklarının önümüzdeki günlerde faaliyete geçmesiyle gönüllüler genel merkeze yahut başkanlıklara başvuracaktır. Gönüllülerle partimiz arasındaki iletişim yazışmayla ve Yeni Türkiye'nin yakında açıklanacak internet sitesi ve elektronik posta adresi aracılığıyla gerçekleşecektir. '' Cem, yaşanılan bilgi çağında ve teknolojinin gelişmişlik ortamında, ülke yönetimi gibi siyasetin de tek başına siyasetçilerin değil, siyasetçilerle birlikte bütün toplumun ortak görevi olduğunu vurguladı. Cem, ''Türkiye'yi, bütün toplum kesitleriyle, sivil toplum örgütleriyle, birey olarak insanımızla birlikte yönetmeye hazırlanıyoruz. Yeni Türkiye Gönüllüleri, öncelikle bu anlayışımızın bir sonucu, iddialı girişimidir'' dedi. 
     





</TEXT>
</DOC>
