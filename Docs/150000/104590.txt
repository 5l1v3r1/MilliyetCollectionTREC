<DOC>
<DOCNO> 104590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/29/son/sondun12.html </URL>
<DATE> 2002/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika'daki ABD üssü terör hedefi oldu. 
</HEADLINE>
<TEXT>

     Hollanda'da tutuklu bulunan El Kaide bağlantılı 3 teröristin, Belçika'daki bir Amerikan askeri üssüne sabotaj planladıkları ortaya çıkarıldı. 
     Hollanda'nın Rotterdam Savcılığı, tutuklu bulunan Fransız Jerome Courtailler ile Cezayirli Abdülkadir Rabia ve Adel Tobbici'nin, Belçika'nın Kleine Brogel bölgesindeki Amerkan üssüne yönelik bir terör eylemi planladıklarını açıkladı. 
     Söz konusu üste, Amerikan askerlerinin yanı sıra nükleer silah bulunduğu biliniyor. 
     Belçika'da, Haziran ayında tutuklanan, eski bir profesyonel futbolcu olan terörist Nizar Trabelsi de, Kleine Brogel'deki ABD üssüne yönelik eylem hazırlığı içinde olduklarını itiraf etmişti. Bu amaçla kullanılacak patlayıcı maddeler, Brüksel'de, Araplar tarafından yönetilen bir lokantada ele geçirilmişti. 
     Brüksel Savcılığı, Hollandalı yetkililerin yaptıkları açıklamalar hakkında hiçbir yorumda bulunmayacağını bildirdi. 
     





</TEXT>
</DOC>
