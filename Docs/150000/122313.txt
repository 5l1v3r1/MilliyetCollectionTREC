<DOC>
<DOCNO> 122313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/02/son/sonspo07.html </URL>
<DATE> 2002/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbolun bücür profesörü Emre... 
</HEADLINE>
<TEXT>

     İtalya 1. Futbol Ligi'nde Vieri'nin golleriyle Brescia'yı 4-0 yenen FC İnter'de Okan ''sağ kanadın tartışmasız patronu'', Emre ise ''futbolun bücür profesörü'' olarak gösteriliyor. 
     İtalyan basınında bugün yapılan yorumlarda, Brescia karşısında 77 dakika oynayan Okan, takımın en iyileri arasında yer aldı. Corriere dello Sport gazetesi Okan için, ''sağ kanadın tartışmasız patronu'' ifadesini kullanırken Tutto Sport da ''İnter'i sırtlayanın Zanetti-Di Biagio-Okan'' üçlüsü olduğunu kaydetti. 
     Türk futbolcu, özellikle tüm sahada takım arkadaşlarıyla yardımlaşması ve süratli oyunuyla beğeni kazandı. Gazetelerde kullanılan ifadelerde ayrıca, Türk futbolcuların başarılarıyla San Siro Stadı'nda dalgalanan Türk bayraklarının artmaya başladığı belirtildi. 
     Bu arada, iki hafta önce deplasmanda Roma'ya son saniyede gol atarak takımının beraberlik golünü getiren Okan'ın kafa gölü, dün akşamki Roma-Juventus maçında Del Piero'nun attığı gole benzetildi. 
     İtalyan gazeteciler benzer gollerden dolayı Okan ve Del Piero arasında bir bağ kursa da Roma Teknik Direktörü Fabio Capello televizyondaki açıklamasında, ''Del Piero üst klas bir oyuncu, golcü. Okan ise yılda bir gol atıyor, görevi farklı. İkisi kıyaslanamaz'' yorumunda bulundu. 
     
     ''FUTBOLUN BÜCÜR PROFESÖRÜ'' 
     Her geçen gün kendini Teknik Direktör Cuper'e daha çok beğendiren Emre ise La Gazzetta dello Sport gazetesinde yer alan ifadeyle, Brescia maçında kalitesini bir kez daha gösterdi. Corriere dello Sport ise geçen hafta olduğu gibi Emre'ye ''futbolun bücür profesörü'' yakıştırmasını yaptı. 22 yaşındaki genç futbolcu, Brescia maçında defansta geç kalarak Roberto Baggio'ya yaptığı faul ve bazı gereksiz top kayıplarından dolayı ''mükemmelliği yakalayamadığı'' için eleştirildi. 
     Öte yandan maç sonrası gazetecilere açıklama yapan Luigi Di Biagio, takım arkadaşı Emre'yi ön plana çıkartmayı tercih ederek, ''Süper bir maç oynadı. Ama bu şekilde sık sık oynuyor. Yeni bir şey değil. Ben onu o sol ayağından dolayı Maradona diye çağırıyorum'' diye konuştu. 
     Emre ise Di Biagio'ya güzel sözlerinden dolayı teşekkür ederek ''Gigi arkadaşım. Ama Maradona, Maradona'dır. Espri yapmayalım. Hepimiz çok güzel bir maç çıkardık. İtalya Kupası ve haftaya Roma'da oynayacağımız Lazio maçı için büyük moral kazandık'' dedi. 
     Bu arada, geçmişte olduğu gibi yine sakatlık problemleri yaşayan Türk futbolcuların baldırlarında ezilmeler olduğu bildirildi. İnter kulüp doktoru, Okan'ın sol bacağında baldırlarının üstünde zorlanma olduğunu, Emre'nin ise bacak üst baldırlarında ciddi ezilmelerin bulunduğunu söyledi. 
     İstatistiklere göre Emre, bu sezon boyunca oynanan maçların toplam sürelerinin yüzde 46'sında, Okan ise yüzde 22'sinde forma giyebildi. 
     





</TEXT>
</DOC>
