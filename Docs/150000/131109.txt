<DOC>
<DOCNO> 131109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/16/guncel/agun.html </URL>
<DATE> 2003/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Dekor kasabada savaş provası... 
</HEADLINE>
<TEXT>

ABD askerleri, Kuveyt çölünde kurulan kasaba dekorunda savaşa hazırlanıyor 
     DIŞ HABERLER SERVİSİ 

     Genç erler, kızgın çöl güneşinin altında, saçı ağarmış başçavuşun çevresini sarmış, direktiflerini pür dikkat dinliyor. Bahsettiğimiz başçavuş, Türkiye’de de gösterime giren Kara Şahin Düştü adlı filme konu olan, Mogadişu’daki askeri trajedinin gerçek kahramanlarından Başçavuş Robert Gallagher. Erler ise, Irak’ta olası bir kent savaşına hazırlanan ABD askerleri. 
     ABD askerleri, Kuveyt’in Irak’a yakın bir noktasında gerçeğinden ayırt edilemeyecek "dekor kasabada" savaşa hazırlanıyor. Amaç, Bağdat sokaklarında Irak askerleriyle girilecek bir çatışmada, 1993’te Mogadişu’daki kanlı baskına benzer bir durumla karşılaşmamak. Mogadişu’da ölen 18 askerden altısının kendi komutasında olduğunu anlatan Gallagher, şimdi "en yetkin öğretmen" sıfatıyla deneyimlerini genç erlere aktarıyor. 
     
     18 ABD’Lİ ÖLMÜŞTÜ 
     Askerler, barikatlı dar sokakları nasıl aşacaklarını, bir evin kapısını tekmelemeden önce bubi tuzağı olmadığını nasıl tespit edeceklerini, sivil gibi giyinmiş düşman askerlerini nasıl tespit edebileceklerini öğreniyor. 3 Ekim 1993’te Mogadişu’da ABD birlikleriyle asiler arasında çatışma çıkmış, 18 ABD askeri ölmüş, 80’i yaralanmıştı. Aynı çatışmada 300 de Somalili öldü. 
     
Gerçeğinden farksız...      Bağdat sokaklarında savaşmaya hazırlanan ABD askerleri, dekor kasabada barikat aşmayı, binalara risk almadan girmeyi öğreniyor. 
     
     



 GÜNCEL 




















</TEXT>
</DOC>
