<DOC>
<DOCNO> 104688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/29/son/sontur05.html </URL>
<DATE> 2002/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İP Genel Başkan Yardımcısı Hasan Yalçın vefat etti... 
</HEADLINE>
<TEXT>

     İşçi Partisi İP Genel Başkan Yardımcısı Hasan Yalçın, Uşak'ta vefat etti. 
     Hasan Yalçın'ın bu sabah kalp krizi sonucu vefat ettiği bildirildi. 
     Hasan Yalçın'ın cenazesi, yarın Kocatepe Camii'nde kılınacak cenaze namazının ardından, İP Genel Merkezi önünde yapılacak törenden sonra Karşıyaka Mezarlığı'nda toprağa verilecek. 
     1944 yılında Konya'nın Hadim ilçesinde doğan Yalçın, evli ve 2 çocuk babasıydı. 
     Fikir Kulüpleri Federasyonu Genel yönetim Kurulu üyeliği yapan ve çeşitli yayın organlarında yazıları yayınlanan Yalçın, çeşitli partilerde değişik görevler üstlendi. 
     Hasan Yalçın, 1991 yılından bu yana da İP Genel Başkan Yardımcılığı görevini yürütüyordu. 
     Uşak Devlet Hastanesi Başhekimi Dr. Özdemir Koçyiğit, kalp krizi sonucu vefat eden İşçi Partisi Genel Başkan Yardımcısı Hasan Yalçın'ın, hayati fonksiyonları durmuş halde hastaneye getirildiğini söyledi. 
     Koçyiğit, A.A muhabirine yaptığı açıklamada, Yalçın'ın acil servise, sabah hayati fonksiyonları durmuş ve vücut ısısı düşmüş olarak getirildiğini belirtti. Yalçın'ın saat 03.30-04.00 sıralarında kalp krizi sonucu vefat ettiğinin belirlendiğini bildiren Koçyiğit, şu bilgiyi verdi 
     ''Dün akşam parti çalışmaları sırasında şikayetleri olduğunu öğrendiğimiz Hasan Yalçın, SSK Uşak Hastanesi'ne getirilmiş ve burada bazı tetkikler yapıldıktan sonra hastaneden ayrılmış ve sabah saatlerinde vefat etmiş. Hastanemize getirildiğinde tüm hayati fonksiyonları durmuş ve vücut ısısı düşmüştü. Cenaze yakınlarına teslim edilmek üzere hastane morguna kaldırıldı.'' Hasan Yalçın'ın, yerel televizyonda, saat 01.00'e kadar süren bir programa katıldığı ve İP Uşak İl Yönetim Kurulu Üyesi Kadir Altınkaya'nın evinde vefat ettiği öğrenildi. 
     





</TEXT>
</DOC>
