<DOC>
<DOCNO> 129009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/06/spor/spo04.html </URL>
<DATE> 2003/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
YENİ KAPTAN FATİH 
</HEADLINE>
<TEXT>

Kaptan Gökdeniz’in, pazubandı Fatih Tekke’ye verme talebini değerlendiren Trabzonspor, bunu uygun buldu. Antalya kampında dün devir teslim yapıldı 
     SERKAN HACIOĞLU 

     Dostluk mesajı 
     SEZON başından bu yana Trabzonspor’un kaptanı olarak görev yapan Gökdeniz Belek kampında dün pazubandını Fatih’e devretti. Gökdeniz’den gelen talebi değerlendirmeye alan Bordo - Mavililer bunu hemen uygulamaya koydu. Gökdeniz ve Fatih dün yapılan basın toplantısında birbirlerine sarılarak, hem kaptanlık devrini gerçekleştirdi, hem de aralarında sorun olmadığı mesajını verdi. 
     
     "Onun hakkıydı" 
     GÖKDENİZ, "Fatih ağabey benim hem büyüğüm, hem de Trabzonspor’un en eski futbolcusu. Bu görevi elimden geldiğince sürdürmeye çalıştım ama her zaman onun hak ettiğini düşündüm. Başarılı olacağını biliyorum" dedi. Fatih de, "Gökdeniz’le aramızda hiçbir sıkıntı yok. Bu takımda kaptanlık, futbol hayatımın en şerefli duygusu olacak" ifadesini kullandı. 
     
Transfer sıkıntısıÜç büyüklerin istediği futbolcuyu aldığını söyleyen Trabzonspor Teknik Direktörü Samet Aybaba, "Yerimizde sayıyoruz" dedi 
     "Somut gelişme yok" 
     YENİ dönem çalışmaları ve transferler konusunda bir basın toplantısı düzenleyen Trabzonspor Teknik Direktörü Samet Aybaba, transferde somut bir gelişme alınamadığından yakındı. Galatasaray, Fenerbahçe ve Beşiktaş’ın istedikleri mevkiilere oyuncu aldıklarını kaydeden Aybaba, "İzlediğimiz oyuncular vardı. Ancak şartlar uymayınca vazgeçme aşamasına geldik" dedi. 
     
     "Vaktimiz var ama" 
     TRANSFERDE diğer kulüplerle karşılaştırıldıklarında geride kaldıklarından da yakınan Aybaba, "Yerimizde sayıyoruz. Şu ana kadar netleşmiş bir görüşme yok. Forvetin arkasına ve orta sahanın sağına bir oyuncu alınması konusunda yöneticilerimizle konuştuk. Vaktimiz var ama istediğimiz özellikteki oyuncuları ne kadar çabuk kadromuza katarsak o kadar iyi olur" yorumunu yaptı. 
     
"İsterseniz geri alın"      GÜNEY Kore’den transfer edilen Lee Yong’un eski kulübü Pucheon’a 250 bin dolar borcu bulunan Trabzon zaman istedi. Bordo-Mavililer’in Koreliler’e, "Bu futbolcudan hiç yararlanamadık. İsterseniz geri alabilirsiniz" şeklinde teklif iletildiği fakat yanıt alınamadığı öğrenildi. 
     



 SPOR 





















</TEXT>
</DOC>
