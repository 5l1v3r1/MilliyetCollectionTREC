<DOC>
<DOCNO> 120046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/20/son/sontur24.html </URL>
<DATE> 2002/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan ''Kıbrıs çözülmedikçe Türkiye tarih alamaz diyorlar'' 
</HEADLINE>
<TEXT>

     AK Parti Genel Başkanı Recep Tayyip Erdoğan, ''Söylenen hep şu Kıbrıs sorunu halledilmedikçe, Türkiye Kopenhag'dan tarih alamaz. Yaklaşım tarzı bu. Bunları, siz müzakere ederken anlıyorsunuz. Hep gittiğimiz yerlerde de aynı yaklaşım var'' dedi. 
     Erdoğan, Londra'dan Brüksel'e gelişinde gazetecilerin uçakta sordukları soruları yanıtladı. 
     ''Türkiye'nin AB üyeliği, AGSP ve Kıbrıs'ın tek paket halinde ele alınıp alınamayacağına'' ilişkin bir soruyu yanıtlayan Erdoğan, paket olmasının bunların aynı gün ve tarihte olması anlamına gelmeyeceğini dile getirdi. 
     İngiltere Başbakanı Tony Blair ile yaptığı görüşmede, bu konuların ele alındığını ifade eden Erdoğan, Kopenhag'da Türkiye'ye müzakere tarihinin verilmesinin şart olduğunu belirttiğini bildirdi. ''Sadece Türk tarafı özveride bulunsun, fedakarlık yapsın'' anlayışında olamayacağını kaydeden Erdoğan, ama karşılıklı özveriyle dayalı bir yaklaşım olursa, sorunların çözülmemesi için hiçbir nedenin bulunmayacağını da dile getirdi. 
     Görüşmede, Türkiye'ye Kopenhag'da müzakere tarihinin verilmesini istediklerini yineleyen Erdoğan, karşı tarafın tek hassasiyetinin ise Kıbrıs'la ilgili düşünceleri olduğunu dile getirdi. 
     Erdoğan, şöyle konuştu 
     ''Hatta kendisine şunu teklif ettim. AGSP konusuna da önem veriyoruz dedim. Çünkü, biz diyorlar, Avrupa güvenliği konusunda çok hassasız. O zaman, dedik, bunların biz üçünü de bir paket halinde ele alabiliriz. Ne olur 
     Şu 12 Aralık'ta, Türkiye'ye müzakere tarihi verilmeli, bu sağlanmalı. Kıbrıs konusuna gelince bu talihsiz bir döneme rastladı. Eğer, 12 Aralık'a kadar müzakere bitsin derseniz, bu bitmez. Niye Bitmez Denktaş yok, Türkiye'de de hükümet henüz tam olarak oturmadı. Selanik Zirvesi'ne kadar veya zirve öncesine kadar bu müzakereler neticelendirilebilir. Yeter ki Yunanistan bu konuya bizim gösterdiğimiz yaklaşımı göstersin. Karşılıklı özveriye dayalı yaklaşımlar göstermemiz lazım. Eğer, 'Türkiye tek taraflı olarak burada özveride bulunursa bu yanlış olur', dedik. Karşılıklı özveri gerekiyor. Ortada bir noktada buluşulmalı... 
     Bunları paket olarak alıyoruz, ama bunların hepsinin özelliklerini de paket görüşmesinde bir yere bağlamış olacağız.'' Bir gazetecinin, ''Türk tezini değiştirmiş oluyorsunuz. Türkiye, AB'yi de AGSP'yi de ayrı ayrı ele almaktan yanaydı'' sözleri üzerine de Erdoğan, şunları kaydetti 
     ''Aslında bu işin suni yanıydı. Herkes bunun aslında bir biriyle ilintili olduğunu biliyordu. Ama ne diyorlardı 'Kıbrıs ayrı bu konu ayrı'. Şimdi, geliyorlar söylenen hep şu Kıbrıs sorunu halledilmedikçe, Türkiye Kopenhag'dan tarih alamaz. Yaklaşım tarzı bu. Bunları, siz müzakere ederken anlıyorsunuz. Hep gittiğimiz yerlerde de aynı yaklaşım var. Yani sorulan sorular bunlar.'' Erdoğan bir başka soru üzerine ise Türkiye'nin AGSP konusunda önemli mesafeler katettiğini de ifade etti. 
     ''Bunları tek paket haline getirmenizin nedeni nedir'' sorusuna karşılık olarak Erdoğan, ''Tarih alma gücümüzü bu arttırır'' yanıtını verdi. 
     
     SİYASET SANATI 

     Erdoğan, bir başka soru üzerine de netice alma sanatı olduğunu dile getirerek, netice alınmazsa, ''Orta sahada top çevirirsiniz'' dedi. 
     Erdoğan, bir gazetecinin, ''Biz yeni bir politikanın başlangıcını sizden duyduk. Bir tek paketin gelmesinden söz ediyorsunuz. Paket bir bütün olarak ele alınacaksa, Kıbrıs çözülmeden müzakere tarihi de çözülmez yaklaşımını beraberinde getirmez mi Karşı tarafın eli güçlenmez mi '' sorusuna, şu karşılığı verdi 
     ''Şimdi tam aksine buradaki tezimizde şu var Planı müzakere edilebilir kılmakla karşı tarafa olumlu yaklaşımımızı sunuyoruz. AGSP ile ilgili olarak aynı şekilde Türkiye çok mesafe aldı. Siz bize müzakere tarihi vermelisiniz ki, diğerlerinde de olumlu bir yola girmiş olalım. Bunu demek istiyoruz.'' Erdoğan, bir başka soruyu yanıtlarken de bugüne kadar yaptığı gezilerde görüştüğü, kişilerin o ülkenin aynı zamanda siyasi parti liderleri olduğunu, kendisinin de AK Parti'nin genel başkanı sıfatıyla bu görüşmeleri gerçekleştirdiğini dile getirdi. 
     





</TEXT>
</DOC>
