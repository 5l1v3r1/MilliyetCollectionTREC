<DOC>
<DOCNO> 140348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/03/son/sonspo04.html </URL>
<DATE> 2003/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol... Bayanlar ve Erkekler Ligi'nde liderler değişmedi... 
</HEADLINE>
<TEXT>

     Türkiye Basketbol Ligi'de 19. hafta maçları sonunda Efes Pilsen averajla, Türkiye Bayanlar Basketbol Ligi'nde ise 18. haftanın bitiminde Erdemirspor, puan farkıyla bu haftayı da lider kapadı. 
     Erkeklerde ligin ilk maçında Pınar Karşıyaka'ya 89-80 yenildikten sonra mağlup olmayan lider Efes Pilsen, İstanbul'da TED Kolejliler'i 97-68 yenerek, üst üste 18. galibiyetini aldı. Lider Efes Pilsen gibi tek yenilgisi olan Ülkerspor, deplasmanda Büyük Kolej'i 84-69 yenerek, üst üste 6. galibiyetini aldı ve ikinci sıradaki yerini korudu. Olaylı maçta hemşehrisi Göztepe'yi 88-74 yenerek son 5 maçta 4. galibiyetini alan Pınar Karşıyaka, 5. sıradan 3. sıraya çıkarken, Bursa'da OYAK Renault'a 74-73 yenilerek son 4 maçta 3. yenilgisine uğrayan Galatasaray, haftalar sonra 4. sıraya indi. İstanbul'da İTÜ'ye 100-96 yenilen Türk Telekomspor da son 4 maçında 3. yenilgisini alarak, 4. sıradan 5. sıraya düştü. 
     Türkiye Bayanlar Basketbol Ligi'nde ise tek yenilgiyle lider olan Erdemirspor, Çankaya Üniversitesi Arı Koleji'ni Ankara'da 82-70 yenerek, yine zirvede kaldı. Ankara ekibi ise bu yenilgiyle uzun bir aradan sonra 3. sıradan 5. sıraya indi. 2 yenilgiyle 2. sırada bulunan Fenerbahçe de Kocaelispor'u 83-64 mağlup ederek, sıralamadaki yerini korudu. Galatasaray'ı 92-50 yenerek son 8 maçında 7. galibiyetini alan BOTAŞ Spor da haftalar sonra 3. sıraya çıktı. BOTAŞ Spor, geçen hafta 4. sırada bulunuyordu. 
     





</TEXT>
</DOC>
