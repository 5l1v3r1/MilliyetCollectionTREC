<DOC>
<DOCNO> 127650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/29/son/sontur23.html </URL>
<DATE> 2002/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Karanlık delhizden geçtik, tünelin ucu göründü... 
</HEADLINE>
<TEXT>

     AK Parti Genel Başkanı Recep Tayyip Erdoğan, Türkiye'nin karanlık dehlizden geçtiğini belirterek, ''Şimdi tünelin ucu göründü. Sabır ve gayretle bu tüneli aşacağız'' dedi. 
     Erdoğan, Aydın-Horsunlu 1. kısım ve Horsunlu-Denizli 2. kısım bölünmüş devlet yolunun temel atma töreninde yaptığı konuşmada, seçim çalışmaları sırasında 15 bin kilometre duble yol yapma vaadinde bulunduklarını hatırlattı. Bugün atılan temelin verdikleri sözün arkasında durduklarını gösterdiğini dile getiren Erdoğan, ''Siz daha iyisine layıksınız. Bu yolların beton olanlarını da yapacağız. Otoban yapımına da gireceğiz'' dedi. 
     Türkiye'nin uzun süredir karanlık dehlizden geçtiğini, şimdi tünelin ucunun göründüğünü kaydeden AK Parti Genel Başkanı Erdoğan, sabır ve gayretle bu tünelin aşılacağını belirtti. Türkiye'nin beklenen sıçramayı gerçekleştireceğini, bundan sonra sözünün arkasında durmayan yönetim döneminin kapandığını bildiren Erdoğan, şunları söyledi 
     ''Bu anlayış, sözünün arkasında duran anlayış, bu öyle bir anlayış ki sadece ülkemize değil, dünyaya da farklı bir heyecan getirecek. Bunu AB'de de yaşadık. Bu aralar çevremizde cereyan eden olaylarda da yaşayacağız. Değişik şeyler söylüyorlar. Çünkü tilki yetişemediği üzüme koruk der. Biz işimizi biliyoruz. Sağa sola cevap vermeden yola devam edeceğiz.'' 
     
     ''BU ÜLKE NE KAVŞAK NE KÖPRÜ'' 
     Seçim döneminde 70 bin, AB için de 50 bin kilometre yol kat ettiğini belirten Erdoğan, bunların Türkiye için yapıldığını söyledi. Türkiye'nin bugüne kadar ya ''kavşak noktası'' ya da ''köprü'' olarak tanımlandığını belirten Erdoğan, şöyle devam etti 
     ''Türkiye'yi sınırlayan bu tanımlar tereddüde sevk etti. Büyüme heyecanının kaybettirdi. Ufukları sınırlı olanlar kendi ufuksuzluklarını ülkeye mal ettiler. Ancak bu ülke, ne kavşak ne köprü. Bu ülke medeniyet havuzunda yoğrulan ülkelerin özetidir. Türkiye tarihin ve bugünün tayin edici merkez ülkelerinden biridir. Yüreği katılaşan dünyaya, sözlerimizin ulaşması için millet olarak çok çalışıp üretmemiz gerek. Kaybedilen heyecanı yakalamak gerek.'' Yaşanılan krizler nedeniyle Türkiye'nin emsal ülkelerle rekabet etmek bir yana geriye düştüğünü, belirsizlik ortamında özgüvenini kaybettiğini ve içe kapandığını dile getiren Erdoğan, bu tablo ile 3 Kasım seçimlerine gidildiğini ve AK Parti'nin sandıktan yüzde 34.4 ile çıktığını kaydetti. 
     Türkiye'nin istikrar zeminini yakaladığını, bunun zaafa uğratılmaması gerektiğini dile getiren Erdoğan, kendilerine bu konuda büyük iş düştüğünü, ağır yüklerinin bilincinde olduğunu söyledi. Seçimden sonra kucaklarında düşündüklerinden daha kötü bir tablo bulduklarını bildiren Erdoğan, enkaz edebiyatı yapmayacaklarını, sorunları aşıp halkı beklenilen günlere ulaştıracaklarını dile getirdi. 
     
     YOLUN BİTİŞ TARİHİ İÇİN SÖZ VERİLDİ 
     Temel atma töreninde açılış tarihini de belirlemek istediklerini kaydeden Erdoğan, ''Çünkü bu ülkede çok temeller atıldı. Sadece bütçe kayıtlarında 4.400'ü aşkın uygulama projesi bulunuyor. Bunlara 5 katrilyon lira para ayrılmış. Ama taş üstüne taş koymak mümkün değil'' dedi. 
     Erdoğan, yolun müteahhidi FERNAS İnşaat Şirketi Yönetim Kurulu Başkanı Nejat Nasıroğlu'nu kürsüye çağırdı ve yolun bitiş tarihi konusunda söz vermesini istedi. Nasıroğlu da, 1 eylül 2003'te yolu bitireceğine söz verdi. 
     
     YENİYIL KUTLAMASI 
     Daha sonra, vatandaşların yeniyılını kutlayarak sözlerine devam eden Erdoğan, ''Yeniyılın tüm insanlık için barışa ve hayırlara vesile olmasını temenni ediyorum. Savaşın küreselleştiği değil, barışın küreselleştiği bir dünya için koşuyoruz. Özellikle 2003'ün barışın ve sevginin egemen olduğu bir yıl olmasını diliyorum'' dedi. 
     Karayollarının ardından düz arazilerde demiryolu ağını da süratle hayata geçirmeyi planladıklarını kaydeden AK Parti Genel Başkanı Erdoğan, ''Hayallerimizin genişliği ölçüsünde gerçekçiyiz. Meydanlarda ne aldatan ne aldanan olacağız dedik. Bunu böyle bilin'' diyerek sözlerini tamamladı. 
     Tören alanına geldiğinde kendisi için hazırlanan protokol koltuğuna oturmayan Erdoğan, protokol koltuğunu diğer davetlilerin oturduğu daha küçük boyutlu bir koltukla değiştirtti. 
     





</TEXT>
</DOC>
