<DOC>
<DOCNO> 129359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/07/son/sontur28.html </URL>
<DATE> 2003/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Otel odasında ölen babasıyla sabaha kadar uyuyan çocuk... 
</HEADLINE>
<TEXT>

     Adapazarı'nda, otel odasında ölen babasıyla sabaha kadar uyuyan 4 yaşındaki Doğuş Durak, yerleştirildiği çocuk yuvasında psikolojik tedavi altına alındı. 
     Annesiyle ayrılan babasının ölümünden sonra kimsesi kalmayan Doğuş Durak, Sakarya Valiliği'nce, Sosyal Hizmetler İl Müdürlüğü'ne bağlı Dostluk Çocuk Yuvası'na yerleştirildi. 
     Yuvadaki ilk gününde, diğer çocuklarla uyum sağlayamayıp, agresif tavırlar sergileyen ve ancak oyuncaklarla sakinleştirilebilen küçük çocuğun, geçirdiği psikolojik travmanın yanı sıra geçmişte fiziksel şiddete de maruz kaldığı belirlendi. 
     Çocuk Yuvası Müdürü ve Çocuk Psikolojisi Uzmanı Meral Burucu, yaptığı açıklamada, Doğuş Durak'ın saldırgan ve hırçın yapıda olduğunu belirterek, yuvada kalan diğer çocuklara uyum sağlayamadığını söyledi. 
     
     ''OYUNCAKLA OYNAMAYI BİLMİYOR'' 

     Çocukta görülen psikolojik rahatsızlığı, sokaklarda olumsuz koşullarda yaşamasına bağlayan Burucu, şunları kaydetti 
     ''Doğuş henüz çocuklara ve bize uyum sağlayamadı. Vücudunda bulunan izleri sorduğumuzda, babasının yaptığını söyledi. Yaşadıkları ve zaman zaman gördüğü şiddetten dolayı psikolojik sorunları var. Onu şu anda yalnız oyuncaklarla sakinleştirebiliyoruz. Ancak, bugüne kadar hiç sahip olmadığı için oyuncakla oynamayı da bilmiyor. Kendisine psikolojik tedaviye, bizzat kendim başladım. 
     





</TEXT>
</DOC>
