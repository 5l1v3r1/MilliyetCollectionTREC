<DOC>
<DOCNO> 143959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/20/son/soneko45.html </URL>
<DATE> 2003/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa günü 141 puanlık düşüşle tamamladı... 
</HEADLINE>
<TEXT>

     İMKB Bileşik Endeksi, 2. seansta 140.64 puan azalarak 9,644.31 puandan kapandı. 
     Hisse senetleri, ikinci seansta ortalama yüzde 1.44 oranında değer kaybetti. 
     İlk seanstaki 1.26 puanlık düşüş dikkate alındığında, borsa endeksi günün tamamında 293.90 puan geriledi. Hisse senetlerindeki günlük kayıp ise yüzde 2.96 oldu. 
     Seansa 22.94 puan artışla, 9,807.89 puandan başlayan endeks, ilk yarıyı 9,809.13 puandan geçti. Endeks, seans içinde en düşük 9,604.93, en yüksek 9,878.65 puanı gördü. 
     2. seansta işlem gören toplam 298 hisse senedinden 161'i değer kaybetti, 49'u değer kazandı, 88'inin fiyatında değişiklik olmadı, 
     Seansta, 130 trilyon 250 milyar 888 milyon liralık işlem hacmi kaydedildi. İki seanstaki toplam işlem hacmi 352 trilyon 929 milyar 813 milyon lira olarak belirlendi. 
     2. seansta, İş Bankası C , Yapı Kredi Bankası, Koç Holding, Garanti Bankası ve Turkcell en yoğun işlem gören hisse senetleri olarak belirlendi. 
     
     UZMAN YORUMLARI 

     Sayılgan Menkul Değerler'den Murat Özkaya, dengesiz ve istikrarsız seanslar yaşandığını vurguladı. 
     Özkaya, ''Bu tip seanslara artık alışmalıyız. Bunlar, kısa vadeli piyasa hareketlerinden kar kazanma amaçlı arbitraj işlemleri. Küçük yatırımcının tamamiyle piyasayı uzaktan izlemesini tavsiye ediyorum'' dedi. 
     Murat Özkaya, Borsa'da son dakika gelen satışları da, ''Yarın ne olacağının endişesi ve tezkerenin nasıl sonuçlanacağı riskini taşımak istemeyen yatırımcıların satışı'' olarak değerlendirdi. 
     Global Menkul Değerler stratejisti Hakan Avcı da, gün içinde genel bir satış eğilimi yaşandığını, Kuzey Irak'ta ne olup bittiği konusunda ciddi riskler bulunduğunu, buradaki gelişmelerin piyasayı etkileyeceğini kaydetti. 
     Ata Yatırım Araştırma Müdürü Nergis Kasabalı da, piyasada genel olarak son derece tedirgin bekleyiş olduğunu, belirsizlik nedeniyle yatırımcıların önünü göremediğini söyledi. 
     Savaşın belli sektörlerin 2003 yılı gelirlerini olumsuz etkileyeceğini ifade eden Kasabalı, ''Şu anda herkes tezkereye kilitlendi. Bu tezkere geçmezse IMF programı da tehlikeye girebilir'' diye konuştu. 
     Nergis Kasabalı, piyasanın bugün sert bir tepki vermediğini, insanların beklemede olduklarını kaydetti. 
     Adının açıklanmasını istemeyen bir borsa uzmanı da yabancı yatırımcıların tavrının negatif olduğunu söyledi. 
     





</TEXT>
</DOC>
