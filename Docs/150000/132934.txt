<DOC>
<DOCNO> 132934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/24/son/sonspo09.html </URL>
<DATE> 2003/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA... Kings-Grizzlies maçında Hidayet 6 sayı attı... 
</HEADLINE>
<TEXT>

     ABD Profesyonel Basketbol Ligi NBA'e, 3 maçla devam edildi. Batı Konferansı Pasifik Grubu lideri Sacramento Kings, deplasmanda Memphis Grizzlies'i 104-98 yenerken, Hidayet Türkoğlu 6 sayı attı. 
     Memphis'deki karşılaşmada, 1 maç aradan sonra yeniden sahaya yedekler arasında çıkan Hidayet Türkoğlu, toplam 19 dakika oynadı, 7 şuttan 3'ünü değerlendirerek toplam 6 sayı attı. Faul atışı kullanmayan Hidayet, 2 sayılık atışlarda 6'da 3 isabet sağlarken, 1 kez denediği 3 sayılık atışta topu çemberden geçiremedi. Hidayet, ayrıca hepsi savunmadan 5 ribaunt aldı, 2 asist ve 1 blok yaptı. 
     Maçın son 1.14 dakikasına Grizzlies 97-96 önde girerken, arka arkaya 8 sayı bulan Kings, karşılaşmadan 104-98 galip ayrılmayı başardı. 
     Takımda Chris Webber 26 sayı ve 10 ribaunt ve Yugoslav oyunculardan Vlade Divaç, 13 sayı ve 11 ribauntla ''double-double'' yaparken, skora Predrag Stojakoviç 22, Mike Bibby de 18 sayı ekledi. 
     Memphis Grizzlies'de ise İspanyol Pau Gasol, 24 sayıyla en skorer oyuncu olurken, Lorenzen Wright 17, Hırvat forvet Gordan Giricek de 16 sayı gerçekleştirdi. Gasol ayrıca 17 ribaunt aldı. 
     Oakland'daki karşılaşmada ise Pasifik Grubu beşincisi Golden State Warriors, Doğu Konferansı Atlantik Grubu lideri New Jersey Nets'i 105-97 yenerek, yaklaşık 30 yıldır ligde ilk kez bir önceki sezonun finalistleri karşısında üstüste 2. kez galip gelen takım oldu. Nets, çarşamba günü de geçen sezonun diğer finalisti Los Angeles Lakers'ı deplasmanda yenmişti. 
     Son 5 maçında 4. galibiyetine ulaşan Warriors'da Antawn Jamison, 29 sayı ve 10 ribaunt, Troy Murphy, 19 ribaunt ve 11 sayı, kenardan gelen Earl Boykins de 23 sayı ve 6 asist gerçekleştirdi. 
     Nets'de ise Jason Kidd 41 sayı atarak, bu sezon en yüksek skorlu maçını çıkardı. Kidd, ayrıca 7 asist yaptı. Ancak Jason Kidd'in bu başarısı, Nets'in bu sezon ilk kez üst üste 3. yenilgisine uğramasını engellemeye yetmedi. 
     Gecenin diğer maçında, Ortabatı Grubu lideri Dallas Mavericks, deplasmanda Atlantik Grubu dördüncüsü Philadelphia 76ers'i deplasmanda 107-94 yendi. 
     





</TEXT>
</DOC>
