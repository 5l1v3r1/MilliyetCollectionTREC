<DOC>
<DOCNO> 128903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/05/son/soneko05.html </URL>
<DATE> 2003/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Muğla'da yağışlar sevindirdi... 
</HEADLINE>
<TEXT>

     Muğla'da geçen ay içinde düşen rekor seviyedeki yağışlarla, yöredeki barajların dolma noktasına geldiği bildirildi. 
     Devlet Su İşleri DSİ yetkililerinin baraj ve göletlerde yaptıkları su seviyesi ölçümlerine göre, Muğla ve ilçelerinde geçen ay meydana gelen yağışlar sonucu Yeniköy Termik Santrali'nin soğutma suyunu sağlayan ve Milas Ovası'ndaki tarım arazilerinin bir bölümünü sulayan Geyik Barajı'ndaki su seviyesi yüzde 95'e ulaştı. 
     Su seviyesinin Bodrum ilçe merkezinin içme suyunu sağlayan ve Mumcular Ovası'ndaki tarım arazilerini sulayan Mumcular Barajı'nda yüzde 63, Yatağan ve Kazan Göleti'nde de yüzde 37'ye ulaştığı belirtildi. 
     Dalaman'daki Kapıkargın ile Ula İlçesi'ndeki Akarcadere Göleti'nin dolma noktasına geldiğini kaydeden yetkililer, yağışların yeraltı sularını beslemesi nedeniyle yaz aylarında susuzluk çekilmeyeceğini dile getirdiler. 
     Aralık ayında Muğla'da metrekareye 401 kilogram yağış düştüğü bildirildi. 
     





</TEXT>
</DOC>
