<DOC>
<DOCNO> 103823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/25/spor/spo06a.html </URL>
<DATE> 2002/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbol fakirleri 
</HEADLINE>
<TEXT>

Türkiye’nin 81 ilinin 8’inde hiçbir profesyonel temsilci bulunmuyor. Bingöl, Burdur, Kars, Nevşehir, Tunceli, Bayburt, Bartın ve Ardahan’da futbolseverler amatör ligleri takip ediyor 
     CEVDET ERGUN 

     Dördü D.Anadolu’da 
     DÜNYA’NIN en popüler sporu olan futbol sekiz ilimizde amatörce yapılıyor. Uzakdoğu’daki Dünya Şampiyonası’ndan üçüncülük kürsüsüne çıkan A Milli Takımımız’ın başarısına rağmen 81 il arasında Bingöl, Burdur, Kars, Nevşehir, Tunceli, Bayburt, Bartın ve Ardahan profesyonel liglerde temsil edilmiyor. Bu illerin dördünün Doğu Anadolu’da yer alması dikkat çekiyor. 
     
     Üç büyükler 
     TÜRKİYE’DE Süper Birinci Ligi’nde 18, İkinci Lig A Kategorisi’nde 18, İkinci Lig B Kategorisi’nde 52, Üçüncü Lig’de de 76 takım yer alıyor. 164 takımın bulunduğu profesyonel ligde ortalama her ile yaklaşık ikişer takım düşüyor. Ancak futbol pastasından aslan payını 22 takımla İstanbul alıyor. Ankara 11, İzmir de 8 temsilciyle İstanbul’un peşinden sıralanıyor. 
     
     İstanbul merkez 
     FUTBOLUN merkezi konumundaki İstanbul’da dört Süper Lig, bir 2.Lig A Kategorisi, 10 B Kategorisi ve yedi 3.Lig ekibi bulunuyor. İkinci sıradaki Ankara’da ise iki Süper Lig, iki 2.Lig A Kategorisi, üç B Kategorisi, dört 3.Lig temsilcisi yer alıyor. İzmir’in ise Süper Lig’de iki, A Kategorisinde bir, B Kategorisi’nde iki, 3.Lig’de de üç ekibi var. 
     



 SPOR 





























</TEXT>
</DOC>
