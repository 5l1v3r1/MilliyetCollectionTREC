<DOC>
<DOCNO> 103203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/21/son/sontur05.html </URL>
<DATE> 2002/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Sonunda akıllandık... Orman yangını söndü, soğutmaya devam... 
</HEADLINE>
<TEXT>

     Orman Bakanlığı Yangın Hareket Merkezi Şube Müdürü Mustafa Kurtulmuşlu, Marmaris yangının soğutma çalışmalarının tamamlandığını belirterek, olası bir parlamaya karşı gözetleme çalışmalarının 7-10 gün daha süreceğini bildirdi. 
     Kurtulmuşlu, A.A muhabirine yaptığı açıklamada, Marmaris'in Çetibeli Köyü yakınlarında 15 Ağustos'ta çıkan ve tekrarlayan orman yangının soğutma çalışmalarının tamamlandığını söyledi. Kurtulmuşlu, ''Bir yangın tamamen söndü denilebilmesi için yanan orman alanından duman çıkmaması lazım. Marmaris'teki yangın alanında ise yer yer kök ve toprak altında maddelerin yanmasından kaynaklanan dumanlar görülüyor'' dedi. 
     Yanan alanda olası bir yangına karşı gözetme çalışmalarının yapıldığını belirten Kurtulmuşlu, bu çalışmaların 7-10 gün daha süreceğini bildirdi. 
     Kurtulmuşlu, Marmaris yangında 1500 hektar alanın üzerinde bir tahribin olduğunun tahmin edildiğini kaydederek, ''Bu yangın bu meteorolojik şartlarda dünyanın başka bir yerinde meydana gelseydi 40-50 bin hektar orman alanı zarar görürdü'' dedi. 
     Mustafa Kurtulmuşlu, Avrupalıların orman yangınlarının söndürülmesi çalışmaları sırasında insan yaşamını her zaman ön planda tuttuğuna dikkati çekerek, ''Avrupalı için bir insanın yaşamı, 1 serideki ormandan daha kıymetli. Bu nedenle söndürme çalışmaları sırasında işçiler ve iş makineleri tehlikeli olabilecek hiçbir durumda gece çalışmaz. Türkiye'de ise bir yaprağın yanmaması için can emniyetini hiçe sayarak gece gündüz çalışılıyor'' diye konuştu. 
     Şube Müdürü Kurtulmuşlu, yangın söndürme çalışmalarında karadan müdahalenin, havadan müdahaleden öncelik taşıdığına da işaret etti. Kurtulmuşlu, bunun nedeninin de Avrupa'da ortalama orman alanlarının denizden 400 metre yüksekte olmasına karşın Türkiye'nin özellikle yangına hassas olan Akdeniz ve Ege bölgelerinde denizden 2 bin metreye kadar yükseklikte orman alanı bulunmasından kaynaklandığını belirtti. 
     





</TEXT>
</DOC>
