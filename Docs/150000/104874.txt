<DOC>
<DOCNO> 104874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/30/son/sontur10.html </URL>
<DATE> 2002/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Saadet Partisi, BBP ile mi ittifak yapacak 
</HEADLINE>
<TEXT>

     Saadet Partisi Grup Başkanvekili Veysel Candan, Büyük Birlik Partisi ile ittifak yapmaları durumunda TBMM'ye daha güçlü gireceklerini söyledi. 
     Candan, partisinin Konya il örgütünde düzenlediği basın toplantısında, seçim öncesinde partiler arasında miletvekili transferleri yapıldığını belirterek, bu geçişleri takip etmenin artık güçleştiğini kaydetti. 
     SP'nin yaklaşan seçim öncesinde vatandaşa sunduğu ''Kötü Yönetimden İyi Yönetime Geçiş Projesi''ni iktidara geldiğinde uygulayarak ülkenin sorunlarına köklü çözümler bulacağını iddia eden Candan, partilerinin hiçbir ilkesiz seçim yatırımına girmediğini ifade etti. 
     BBP ile seçim ittifakı yapmak için kişisel görüşmelerin sürdüğünü dile getiren Candan, ''BBP ile ittifak yapılabilirse TBMM'ye daha güçlü girebiliriz. Umarım, bu görüşmeler olumlu sonuç verir. Ancak SP, yine de hazırlıklarını seçimlere tek başına girecek şekilde yapmıştır'' dedi. 
     AK Parti'nin politikalarını da eleştiren Candan, ''Redd-i mirasla işe başladılar. Değiştiler mi Geliştiler mi Belli değil. Ama sonuçta onlar da IMF politikalarına sahip çıktılar'' diye konuştu. 
     Candan, bazı çevrelerin seçimleri erteleme çalışmalarının sonuç vermeyeceğini de sözlerine ekledi. 
     
</TEXT>
</DOC>
