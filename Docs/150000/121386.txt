<DOC>
<DOCNO> 121386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/27/son/sonspo08.html </URL>
<DATE> 2002/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
UEFA Başkanı'ndan Moskova'ya mektup... 
</HEADLINE>
<TEXT>

     UEFA Başkanı Lennart Johansson'un Moskova'ya bir mektup göndererek, Euro 2008 için Rusya'nın ve Yunanistan-Türkiye ortak adaylığının şanslarının, diğer adaylara göre en az olduğu yolunda kendisi kaynak gösterilerek yazılan haberleri yalanladığı bildirildi. 
     Johansson, Fenerbahçe-Panatinaikos maçındaki taraftar gerginliği ve Moskova'da geçen ayki rehin alma eylemi dolayısıyla bu iki adayın şanslarının en az olduğu yolunda kendisine atfen bir İsviçre gazetesinde yayımlanan sözlerin asılsız olduğunu, böyle bir açıklama yapmadığını belirterek, ''Ne taraftarların kötü davranışları, ne de rehine krizi, Euro-2008'in evsahibinin seçiminde hiçbir biçimde belirleyici olamayacak'' dedi. 
     Johansson'un mektubunun içeriğini açıklayan Rusya Futbol Federasyonu sözcüsü Andrey Tarabzin, ''UEFA Başkanı, 12 Aralık'ta yapılacak değerlendirmede tüm adayların eşit şartlarda, dürüstçe ve layıkıyla ele alınacağını bildirdi'' dedi. 
     Açıklamaya göre Johansson mektubunda, ''basında bu tür haberlerin çıkması üzüntü verici. Tamamen asılsız olan bu haberlerin, bazı adayların şanslarını, diğer bazıları karşısında kuvvetlendirme amacı taşıdığını düşünüyorum'' ifadelerini kullandı. 

     
</TEXT>
</DOC>
