<DOC>
<DOCNO> 114022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/20/spor/spo30.html </URL>
<DATE> 2002/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
HABER TURU 
</HEADLINE>
<TEXT>

Panathinaikos yenildi      FENERBAHÇE antrenörü Oğuz Çetin’in de izlediği maçta Panathinaikos sahasında OFİ’ye 1 - 0 yenildi. Yeni Teknik Direktör Markarian’ın da tribünden seyrettiği karşılaşmayı yorumlayan Çetin, "Panathinaikos, AIK’den daha güçlü değil. Ancak zor rakip olacak. Kaliteli oyuncuları var. Özellikle Polonyalı Warzycha’ya dikkat etmeliyiz. İki takımın da tur şansı eşit" dedi. 
     
Yıldıray galip      ALMAN Ligi’nde Yıldıray Baştürk’ün forma giydiği Bayer Leverkusen sahasında Kaiserslautern’i 1 - 0 mağlup etti. 89 dakika sahada kalan Yıldıray, olumlu puan topladı. Ev sahibi ekibi galibiyete götüren golü Brdaric kaydetti. Lider Bayern Münih ise Hansa Rostock deplasmanında 1 - 0 galip geldi. 
     
Blackburn beşledi      İNGİLTERE Premier Ligi’nde Tugay’ın takımı Blackburn, evinde konuk ettiği Newcastle’ı 5 - 2 mağlup etti. Karşılaşmaya yedek başlayan Tugay, son 28 dakikada görev yaptı. Lider Arsenal’i 2 - 1 yenen Everton, rakibinin 30 maçlık yenilmezlik unvanına son verdi. 
     
Nihat Kahveci Alaves önünde      İSPANYA Ligi’nde Nihat Kahveci’nin forma giydiği Real Sociedad, Beşiktaş’ın UEFA Kupası ikinci turunda karşılaşacağı Alaves ile bugün deplasmanda kozlarını paylaşacak. TSİ 19.00’da başlayacak olan karşılaşmada Milli futbolcumuzun ilk onbirde forma giymesi bekleniyor. 
     
Moskova vazgeçti      FORMULA 1 yarışı düzenlemek isteyen ülkelerden Rusya’nın adaylığı suya düştü. Türkiye’nin de rakiplerinden biri olarak görülen Rusya’nın, Moskova’da yapmayı planladığı pist için Formula patronu Ecclestone ile görüşen Belediye Başkanı Luzhkov, anlaşma sağlanamadığını açıkladı. Luzhkov, "Ecclestone bütün kontrolün onda olmasını istedi" diye konuştu. 
     
Off-Road heyecanı      İSTANBUL Off - Road Kulübü tarafından düzenlenen Türkiye Off - Road Birinciliği’nin 5. ayak yarışları bugün İstanbul’da yapılacak. Büyükçekmece Alkent 2000 Lakeside Park’ta gerçekleştirilecek yarışlar saat 11.00’de start alacak. 4 etap üzerinden yapılacak yarışa 23 araç katılacak. 
     
Gebze Belediye fark attı      GEBZE Belediyesi Güreş İhtisas Kulübü, Avrupa CELA Kupası ikinci tur ilk karşılaşmasında, Romanya’nın Dinoma Braşov takımını 41 - 14 yenerek, rövanş için büyük avantaj sağladı. Atatürk Lisesi Spor Salonu’ndaki müsabakalarda Gebze Belediyesi güreşçileri 12 maç kazanırken, Rumen takımı 2 galibiyet aldı. Rövanş müsabakaları, 26 Ekim’de Braşov kentinde yapılacak. 
     
Atıcılıkta kupaya vurdular      ATICILIKTA Cumhuriyet Kupası skeet yarışmaları dün yedi ilden 6’sı bayan olmak üzere toplam 70 sporcunun katılımı ile gerçekleştirildi. İstinye Atış Poligonu’ndaki yarışmalarda şu sporcular ilk sırayı aldı. Büyükler Yalçın Turan, Gençler Ali Zorba, Bayanlar Emel Kurtuluş. 
     
TV’de bugün      TRT 1 12.00 Kayseri - A.Sebat Canlı 
     TRT 2 17.00. O.Renault - Beşiktaş Canlı 
     TRT 1 19.00 Alaves - R.Sociedad Canlı 
     CNN TÜRK 15.10 Pivot Bilgin Gökberk Konuk Muratcan Güler, Kaya Paker 
     CNN TÜRK 17.05 Süper Lig’e Bakış 
     Konuk Raşit Çetiner 
     NTV 17.10 Avrupa’dan Futbol Özetleri 
     



 SPOR 
































</TEXT>
</DOC>
