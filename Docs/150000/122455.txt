<DOC>
<DOCNO> 122455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/03/son/sondun06.html </URL>
<DATE> 2002/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş "Türkiye'ye güveniyorum" 
</HEADLINE>
<TEXT>

     KKTC Cumhurbaşkanı Rauf Denktaş, BM'nin Kıbrıs çözüm planında değişiklik yapmasından çok, değişikliğin nasıl yapılacağının önemli olduğunu söyledi. 
     BM Genel Sekreteri Kofi Annan'ın sözcüsü Fred Eckhard, Genel Sekreter'in liderlerden çekincelerini içeren cevabi mesajları aldıktan sonra bunların karşılaştırılacağını ve gerektiği takdirde plan üzerinde değişiklik yapılabileceğini açıklamıştı. 
     Sağlık kontrolü için Pazartesi akşamı kalmakta olduğu ''The Marmara Manhattan'' otelinden Columbia-Presbytarian hastahanesine gitmek üzere çıkarken bazı gazetecilerin sorularını cevaplandıran Denktaş, Rum tarafının BM'ye, planla ilgili olarak itiraz ettikleri noktaları içeren 31 sayfalık belge sunduğunu öğrendiklerini kaydetti, ''Bizim çekincelerimiz de en az bu kadar tutar'' diye konuştu. 
     Denktaş, cevabın BM'ye birkaç gün içinde iletileceğini ifade etti. 
     İki tarafı zorlayarak bir yere varmanın mümkün olmadığına dikkati çeken ve yıllardır görüşülen konuların birkaç hafta içinde sonuca bağlanmasının mümkün olmadığını vurgulayan Denktaş, ''Sizi üzüyorlar mı'' sorusunu ise ''Hayır, beni üzmüyorlar. Ben halkıma da, devletime de, Türkiye'ye de güveniyorum'' diye cevapladı. 
     Sağlığının genel olarak iyi olduğunu vurgulayan ve vücudundaki direnin çıkartıldığını belirten Denktaş, kalan iltihabın da doktorlar tarafından alınacağını, buna karşılık ayağında bir ağrı başladığını, ancak bunun önemli olduğunu sanmadığını kaydetti. 
     Denktaş, bir gazetecinin ''Ne zaman dönüyorsunuz'' yolundaki sorusunu ise ''Bu hafta sonuna kadar gitmek istiyorum'' diye cevapladı. 
     





</TEXT>
</DOC>
