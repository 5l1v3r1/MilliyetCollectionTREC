<DOC>
<DOCNO> 127487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/28/son/sontur26.html </URL>
<DATE> 2002/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül'den Kızılay'a "hazır olun" talimatı... 
</HEADLINE>
<TEXT>

     Başbakan Abdullah Gül, Ortadoğu'da yaşanabilecek muhtemel gelişmelerin Kızılay'a çok büyük görevler yükleyeceğini ifade ederek, ''Bunun bilinci içerisinde hazırlıklarımızı yapmamız lazım'' dedi. 
     Gül, Kızılay Genel Başkanı Ertan Gönen ve beraberindeki yönetim kurulu üyelerini Başbakanlık Merkez Binası'ndaki makamında kabul etti. 
     Kabulde konuşan Gönen, Kızılay'ın bazı problemleri olduğunu ve bunları Gül'e aktarmak istediklerini söyledi. Bunun üzerine Gül de ''Sizin problemleriniz, bizim problemlerimiz. Sizin problemleriniz en çok ihtiyaç duyulan olaylarla ilgilidir'' diye konuştu. 
     Başbakan Gül'den bazı isteklerde bulunan Gönen, Kızılay'a devamlı gelir sağlayan bazı kanun maddelerinin değiştiğini ve bunun sonucunda da yaklaşık 30 trilyon liralık bir gelirden yoksun bırakıldıklarını ifade etti. Gönen, ''Bu nedenle 22 bin 500 öğrenciye karşılıksız burs veremedik. Bize böyle bir imkan tanırsanız, yeni yılda vermek istiyoruz. Bunun bütün sevabı da size olur'' dedi. 
     17 Ağustos 1999 depreminden sonra Kızılay'a yapılan nakdi yardımların dönemin Başbakanlık Müsteşarı Ahmet Şağar tarafından yayınlanan Başbakanlık genelgesiyle Başbakanlık hesabına aktarıldığını öne süren Gönen, şu görüşleri dile getirdi 
     ''O dönemde döviz olarak yaklaşık 6 milyon dolar paramız Başbakanlık hesabına geçti. Onlar bu parayı harcadıklarını söylüyorlar ama bizde bunların harcanmadığına dair kanaat var. Başbakanlık'tan bugünkü rakamla 11 trilyon lira alacağımız var.'' Kızılay Genel Başkanı Gönen, at yarışlarından sivil toplum kuruluşlarına aktarılan paydaki Kızılay'ın oranının artırılmasını da talep etti. 
     
     ''KIZILAY, EN İYİ ŞEKİLDE HAZIRLANMALI'' 
     Başbakan Gül ise Gönen ve heyetiyle beraber olmaktan büyük memnuniyet duyduğunu ifade ederek, Kızılay'ın normal günlerin değil, olağanüstü günlerin teşkilatı olduğunu söyledi. 
     Gül, Kızılay'ın fakir öğrencilerden savaşlardaki göçmenlere, deprem felaketlerinden sel felaketlerine kadar her türlü hizmete koştuğunu kaydetti. 
     Yaşanan olumsuzlukların etkisini en kısa sürede yok etmek için Kızılay teşkilatının en iyi şekilde hazırlanması gerektiğini belirten Gül, ''Ortadoğu'daki muhtemel gelişmeler, belki sizlere çok daha büyük görevler yükleyecektir. Bunun bilinci içerisinde hazırlıklarımızı yapmamız lazım'' dedi. 
     
     SORULAR... 
     Gönen, görüşmeden ayrılırken gazetecilerin sorularını yanıtladı. 
     ''Olası bir Irak operasyonunda Kızılay'ın bölgeye sevkedeceği çadır ve ekipman sayısı belli mi '' sorusuna Gönen, ''Kamp sayılarını söylemedik çünkü bunlar bize ait değil. Ama ben Sayın Başbakanım'a böyle bir operasyonda Türkiye'nin en iyi şekilde hizmet vereceğini söyledim'' yanıtını verdi. 
     Ertan Gönen, Irak'tan gelebilecek bir göç dalgasına ne kadar hazırlıklı olduklarına ilişkin soru üzerine, her şeyleriyle hazır olduklarını ifade ederek, ''Ani bir göç olsa 4-5 saat sonra oradayım'' dedi. 
     Dış dünyadan aradıkları desteği bulup bulmadıkları yönündeki bir soruya karşılık da Gönen, BM ile bir toplantı yaptıklarını söyledi. Gönen, Kızılay'ın teknik elemanları ile BM'nin teknik elemanlarının bölgede beraber çalışacaklarını, BM ile birlikte olayın maliyetini hesaplayacaklarını ifade etti. 
     





</TEXT>
</DOC>
