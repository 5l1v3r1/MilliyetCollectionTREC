<DOC>
<DOCNO> 140926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/06/spor/spo03.html </URL>
<DATE> 2003/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
BIG BROTHER İŞ BAŞINDA 
</HEADLINE>
<TEXT>

Galatasaray’ın hocası Fatih Terim, önce oyuncularla, gazetecileri başbaşa bıraktı. Ancak TV’den izlediği basın toplantısında soruları beğenmeyince, geri döndü, müdahale etti ve açıklamaları göz hapsine aldı 
     ERHAN TELLİ 

     Galatasaray’da dün Fatih Terim, Bülent Korkmaz ve Hasan Şaş’ın katılımıyla düzenlenen basın toplantısında ilginç gelişmeler gözlendi. 
     Terim ilk sözü alan kişi oldu ve derbiye ilişkin soruları yanıtladı. Cim - Bom’un hocası, "Galatasaray, seyircisi önünde, derbiye kazanacak güçtedir" diye söze girdi ve devam etti "Elbette, herkes kupadan elenmenin üzüntüsünü yaşıyor. Ancak bu tip sıkıntılı günleri hep yaşadık. En büyük derdimiz, zaman zaman takım olmayı becerememiz. Kendisinden, formayı kapıp, bizi zorlamasını beklediğimiz oyunculardan maalesef beklenen verimi alamıyoruz." 
     
     Yanlış yorum 
     Fatih Terim daha sonra "Oyuncularla, sizi başbaşa bırakıyorum" dedi, toplantı salonundan ayrıldı. Söz sırası Bülent Korkmaz’daydı. Kaptan, Fenerbahçe sınavından galibiyetle ayrılacaklarını, bocalama dönemine girdiklerini, ancak en kısa sürede kurtulacaklarını söyledi. Bir gazetecinin Terim’in, Berkant’la ilgili "Kocaeli’de bazı gazetelere göre iyi, bazılarına göre ise kötü oynamış" sözlerini yanlış yorumlayıp, Bülent’e "Hoca, Berkant’ın Kocaeli’de de kötü oynadığı söyledi. Ne diyorsun " sorusunu yöneltmesiyle ortam gerildi. Basın toplantısını, odasındaki TV’den izleyen Fatih Terim, hemen salona geldi, "Şurada oturalım da, yalancıları önleyelim" sözleriyle araya girdi. 
     Fatih Terim, sıra Hasan Şaş’a gelince, yerinden kalkarak salonun başka bir bölümüne gitti ve konuşmaları göz hapsine aldı. Hasan, transfer fırsatını en iyi şekilde değerlendirmek istediğini, kulübüyle rakam konusunda anlaştığını, ancak ödeme konusunda pürüzler olduğunu vurguladı. Yıldız oyuncu, henüz hiçbir kulübe imza atmadığını, Galatasaray yönetiminin verdiği teklife yaklaşmak için gereken özveride bulunduğunu da ekledi. Hasan bir gazetecinin, "Bu durumda neden anlaşamıyorsunuz " sorusuna "Bunu bana değil, yöneticilere sorun" yanıtını verdi. Milli futbolcu, imza atmadığı için hocasına karşı kendisini ezik hissetmediğini de söyleyerek, "Profesyonel bir oyuncu kulübüyle imza atmadı diye hocasının ona kırgın olması, oyuncunun da kendisini ezik hissetmesi söz konusu olmaz" dedi. 
     
     Şahsiyete döküldü 
     Hasan’ın "Kendini İnter’de oynayacak düzeyde görüyor musun " sorusunun yanı sıra, karakteriyle ilgili hatırlatmalar yapılmasıyla sinirlenmesi üzerine Terim yeniden devreye girdi. Galatasaray Teknik Direktörü, "İş şahsiyete döküldü. Artık yeter" sözleriyle müdahale etti. Hasan da, yeniden transferin gündeme gelmesiyle toplantıyı bitirdi. 
     
Zoraki toplantı      GALATASARAY’IN, Hasan Şaş’ı dünkü basın toplantısına zorlayarak çıkardığı öğrenildi. Dün yapılan çalışmaya sakatlığı nedeniyle katılmayan Hasan Şaş, öğle saatlerinde Xavier ile birlikte Bakırköy Acıbadem Hastanesi’ne gitti. Saat 13 10’da Florya’dan gelen bir telefon, basın toplantısı yapmayan Hasan Şaş’a geri adım attırdı. Milli futbolcu, MR çektiremeden acele bir şekilde hastaneden ayrıldı ve Florya’daki toplantıya katıldı. Toplantı boyunca Hasan Şaş’ın oldukça gergin olduğu gözlendi. 
     
Terim’e ceza yok      MALATYASPOR maçında hakem Bülent Uzun’a sarf ettiği sözleri ekranlara yansıyan Fatih Terim’in, gözlemci ve hakem tarafından rapor edilmediği öğrenildi. Mondragon’un rakip ceza alanında girdiği pozisyon sonrası yerde kalmasına "devam" diyen Uzun’a sinirlenen Terim’in söyledikleriyle ilgili raporlarda ifade yer almadığı, bu nedenle ceza almayacağı bildirildi. 
     
Derbi hazırlığı      CUMARTESİ günü ezeli rakibi Fenerbahçe’yi ağırlayacak olan Galatasaray, zorlu maçın hazırlıklarına dün yaptığı tek antrenmanla başladı. Sakatlıkları süren Ergün ve Cihan düz koşu yaptı. Teknik Direktör Fatih Terim’in futbolcularını maça konsantre etmek için yoğun bir çaba sarfettiği gözlendi. 
     
Müjdeli haber      FENERBAHÇE derbisi öncesinde hafif sakatlıkları olan Hasan Şaş ve Xavier dün MR çektirdi. İki futbolcunun da sağlık durumlarının iyi olduğu bildirildi. Xavier, "Fenerbahçe derbisini kazanmak için herşeyi yapacağız. Kupa maçının ikinci yarısındaki futbolumuzu tekrarlarsak başarılı oluruz" dedi. 
     
Biletler bitiyor      SARI-Kırmızılı kulübün internet sitesinde derbi maçının biletlerinin büyük bir bölümünün satıldığı duyuruldu. Açıklamada, "Kalan çok sınırlı sayıdaki biletlerin nasıl değerlendirileceği yönetim tarafından ayrıca sitemizden duyurulacaktır" ifadeleri kullanıldı. 
     
Destek ve ceza      MALATYASPOR karşılaşmasının ilk yarısında kırmızı kart gören Berkant’ın, soyunma odasında arkadaşlarından tepki aldığı iddia edildi. Fatih Terim’in ise oyuncularının aksine genç futbolcuya destek olup, moral verdiği öğrenildi. Berkant takımı yalnız bıraktığı için arkadaşlarından özür diledi. 
     BERKANT’IN gereksiz kırmızı kartı yönetimi çileden çıkardı. Sarı - Kırmızılılar’ın gurbetçi oyuncuya ceza verilmesini gündeme getirdiği öğrenildi. Yöneticilerin, önümüzdeki günlerde bu konuyu Fatih Terim’e iletecekleri ve örnek olması için para cezası verilmesini isteyeceklerini bildirildi. 
     
Gönlümüz Aslan'laDünya Karması - Afrika Karması maçında oynayan Galatasaray’ın eski yıldızları Hakan Şükür, Tugay ve Bülent Akın, "Derbiden mutlu haber bekliyoruz" dediler 
     HALİL ÖZER 

     Türkler’den iki gol 
     BİR dönem Galatasaray’da futbol oynayan, şimdi ülkemizi İngiltere’de temsil eden Tugay Kerimoğlu, Hakan Şükür ve Bülent Akın, Ada’nın gözdesi oldu. Kanu’nun önderliğinde Kalp Vakfı tarafından düzenlenen Afrikalı hasta çocuklar yararına yapılan gösteri maçında forma giyen üçlüden Hakan, Dünya Karması’nın ikinci golünü kaydederken, Bülent de 7. gole imzasını koymayı başardı. 
     
     Yıldızlar geçidi 
     KANU, Okocha, Bernabia, Anelka, Mark Fish, Tofting gibi ünlü futbolcuların da yer aldığı maçta Tugay orta sahada başarılı bir performans gösterirken, Hakan Şükür de 9 ay sonra gol atmanın zevkini yaşadı. Böyle bir organizasyonda yer aldıkları için mutlu olduklarını belirten üçlü, "Buraya davet edilmek bir Türk futbolcusu olarak bize onur verdi" diye konuştu. 
     
     Akılları derbide 
     HAKAN Şükür, Tugay ve Bülent Akın’ın, bu karşılaşma sırasında bile akılları Galatasaray’ın Malatyaspor maçındaydı. Cim - Bom’un kupadan elendiği haberi, üç Sarı - Kırmızılı oyuncuyu da şok etti. Aslan’ın eski futbolcuları derbi maçından mutlu bir haber beklediklerini söylediler ve "Gönlümüz Galatasaray ile birlikte. Bu maç herşeyi değiştirebilir" dediler. 
     



 SPOR 



























</TEXT>
</DOC>
