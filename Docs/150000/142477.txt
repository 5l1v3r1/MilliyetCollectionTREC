<DOC>
<DOCNO> 142477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/13/son/soneko19.html </URL>
<DATE> 2003/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Hilmi Güler Elektriğe zam yapmamak için direneceğiz... 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, Türkiye Elektrik Dağıtam A.Ş.'nin TEDAŞ alacaklarının 2 katrilyon liraya ulaştığını belirterek, ''elektriğin pahalı olması bundan kaynaklanıyor. Alacakların peşine düştük. Bu para olmadığı takdirde, zam yapmak durumunda kalabiliriz. Zam yapmamak için direneceğiz'' dedi. 
     Bakan Güler, Sinan Aygün başkanlığındaki Ankara Ticaret Odası ATO yöneticilerini kabul ederek bir süre görüştü. 
     Güler, görüşmenin basına açık bölümünde yaptığı konuşmada, elektrik abonelerinin 2002 sonuna kadar olan borçları için ödeme kolaylıklarını içeren Bakanlar Kurulu Kararı'nda, imzaların tamamlanmak üzere olduğunu hatırlattı. 
     Bakan Güler, ancak bunun kamoyunda yanlış anlaşıldığını ve ödemelerde gecikmeler başladığını belirtirken, uygulamanın, bu yılki borçları kapsamayacağı uyarısında bulundu. 
     Güler konuşmasında, yerli kaynaklara ağırlık veren araştırma-geliştirmeye ar-ge dayalı bir politika izleyeceklerini anlatırken, petrol fiyatlarının son dönemde 20 dolardan 35,5 dolara yükseldiğini, doğalgaz fiyatlarının da buna endeksli olduğuna işaret etti. Bakan Güler, doğalgazın büyük bölümünün elektrikte kullanılması nedeniyle maliyetlerin de arttığını belirtti. 
     Buna rağmen 4 aydır elektrik ve doğalgaza zam yapmadıklarını hatırlatan Güler, bunu olayın sosyal boyutunu düşünerek yapmadıklarını söyledi. Güler, ''sosyal boyutu düşünmediğimiz yönündeki açıklamaların aksine, biz sosyal boyutu düşünüyoruz ve hükümetimiz bu konuda çok hassas'' dedi. 
     
     RUS DOĞALGAZI 
     Bütün anlaşmaları masaya yatırdıklarını, Rusya'dan ithal edilen doğalgaz fiyatlarının, üç anlaşmada da aynı düzeye çekilmesi için görüşmelerin sürdüğünü ifade eden Güler, Trusgaz ile yapılan görüşmelerde indirim sözü aldıklarını ve önümüzdeki günlerde anlaşmanın imzalanmasıyla bunun kesinleşebileceğini açıkladı. 
     Doğalgaz alımlarında indirim sağlanması halinde, bunun tüketiciye ulaşan fiyatlara da yansıyacağını kaydeden Güler, petrol fiyatlarında düşme olursa onu da fiyatlara yansıtacaklarını anlattı. 
     
     TEDAŞIN ALACAKLARI 2 KATRİLYON 
     Tedaş'ın 2 katrilyon lira alacağı bulunduğunu, sene sonunda bu rakamın 2,7 katrilyon lirayı bulacağına işaret eden Bakan Hilmi Güler, şunları kaydetti 
     ''Bütün alacakların peşine düştük. Özel timler her an kaçak elektrik kullananlara baskın yapıyor. Çünkü bu hırsızlık olmasının yanısıra haksız rekabeten neden oluyor, üretimi ve istihdamı etkiliyor. Yolsuzluğun hırsızlığın üzerine gidiyoruz. Çünkü 1.8 katrilyon liralık kayıp-kaçak sizin bizim cebimizden çıkıyor. 
     Biz bu senenin sonunda büyük ölçüde kaçak elektrik kullanımı sorununu halledeceğiz. Elektriğin pahalı olmasının sebebi bunlar.'' ''IMF'nin taksitlendirmelere iyi bakmadığı''nın söylenmesi üzerine de Bakan Güler, ''ama bu ülke bizim kararı biz veririz'' yanıtını verdi. 
     Bakan Güler bu arada, elektrik fiyatı üzerinden alınan yüzde 3,5 oranındaki payın yüzde 2'ye düşürülmesiyle 250 trilyon liralık ek bir kazanım sağlandığını, bunun da zamanla fiyatlara yansıyacağını bildirdi. 
     
     BOR ENSTİTÜSÜ'NÜN KURULMASI 
     Bor Enstitüsü kurulması için yasa taslağının TBMM'ye sunulmak üzere olduğunu da belirten Güler, enerji fazlalığı nedeniyle kömür ve hidroelektrik santralların kullanılamadığını açıklarken, şunları kaydetti 
     ''TKİ, kar eden bir kuruluş. Eğer böyle giderse son günlerini yaşıyor. Çünkü fazla nediniyle santral çalışmadığından kömür üretilmiyor. Hidroelektrik santralları kullanamıyoruz. Gelişmiş ülkelerde yüzde 65'lere varan oranlarda kömür kullanılıyor. Türkiye'de petrol var. Aramak lazım, ihmal edilmiş. Madenlerde de aynı.'' 
     
     ATO BAŞKANI AYGÜN 
     ATO Başkanı Sinan Aygün de, bankaların uyguladığı temerrüt faizlerinin makul düzeylere çekilmesinde, AK Parti ve CHP üyelerinin verdiği destek için teşekkür ettikten sonra, ''ancak telefon, elektrik, su gibi kamu alacaklarının faiz ve cezalarında faizler yüzde 929'u buluyor. Bu rakamların da aşağı çekilmesini istiyoruz'' dedi. 
     Aygün, yerli kaynaklara öncelik verilmesinden duyduğu memnuniyeti dile getirirken, kaçak elektrik kullanımıyla mücadele konusunda da şunları kaydetti 
     ''Devletin malını çalan üyeleri aramızda istemiyoruz. Eğer kaçak elektrik kullandığı tespit edilen üyelerimizin isimlerini bize verebilirseniz, biz de cezalandırmak istiyoruz. Üyelerimize ihtar, kınama, üyelikten atma ve 1,5 milyar liraya varan para cezası verebiliyoruz. Bu hırsızlıklara, vurgunlara son vermeli.'' Aygün, IMF'nin elektriğe yüzde 6,5 zam yapılmasını istediğine dikkat çekerken, bu oranın gözden geçirilmesi ve zaten çok yüksek olan fiyatların daha da artırılmamasını istedi. 
     Öte yandan bölgesel fiyatlandırmayla, kalkınmada öncelikli yörelerdeki elektrik fiyatlarının diğer illerden pahalı hale geleceğinden dolayı, yöredeki sanayicilerin tedirgin olduğunu vurgulayan Aygün, enerji fiyatlarının yüksekliği nedeniyle rekabet güçlerinin tamamen ellerinden alındığını kaydetti. 
     





</TEXT>
</DOC>
