<DOC>
<DOCNO> 127361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/28/guncel/gun03.html </URL>
<DATE> 2002/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Efsunlu Dede Azrail’e tam 6 kez direndi 
</HEADLINE>
<TEXT>

Çocukken başı sıkıştı, annesi kurtardı. Depremde ailesini kaybettiği evden sağ çıktı. Cezayir’de aracı havaya uçtu. 1952’de uçağı düştü, ölmedi. Aracı nehre uçtu, kurtuldu. En son kanseri yenmişti 
81 yıl boyunca defalarca ölümle burun buruna gelen ve her defasında kurtulan Abdurrahman Temeltaş, bu kez akciğer rahatsızlığına yakalandı. Ve Azrail, yedinci ziyaretince canını aldı... 
     SEMRA KARDEŞOĞLU İstanbul 

     Üsküdar Selimiye Camii’nde önceki gün bir cenaze töreni vardı. 81 yaşındaki, 5 çocuk ve 11 torun sahibi emekli hava kıdemli başçavuş Abdurrahman Temeltaş, sevenlerinin gözyaşları arasında son yolculuğuna uğurlanıyordu. Karacaahmet Mezarlığı’nda toprağa verilen Temeltaş, geride roman olabilecek bir hayat hik yesi bıraktı. 
     
     AİLESİNİ O GÖMDÜ 
     Temeltaş, 1921’de Erzincan’ın tanınmış ailelerinden birinin oğlu olarak dünyaya geldi. Henüz altı aylıkken başı toprak bir kaba sıkıştı. Annesi tarafından son anda kurtarıldı. Büyük sevinç yaşayan annesi, "Bundan kurtuldun ya artık sana bir şey olmaz" dedi, haklıydı... Hayatının en önemli olayını, 18 yaşında 26’sını 27’ye bağlayan gece, 27 Aralık 1939’da yaşadı. Erzincan yerle bir olmuştu. 33 bin kişinin hayatını kaybettiği 8 şiddetindeki depreme evinde yakalandı. Ne olduğunu anlamadan kendini bahçede buldu. Annesi ve 6 kardeşi enkaz altında can vermişti. Babası ise yaralı olarak kurtuldu. Anne ve kardeşlerini tek başına toprağa verdi. 
     Felaketin ardından Erzincan’ı terk etti. Yetkililerin de yardımı ile lise eğitiminden sonra Eskişehir Havacılık Okulu’na girdi. Havacı olursa anne ve kardeşlerine daha kolay ulaşacağını düşündü. 1942’de görevli gittiği Cezayir’de, üç arkadaşının bulunduğu araç havaya uçtu. O sağ salim yurda döndü. Malatya’da 1952’de meydana gelen bir uçak kazasını incelemek üzere 6 arkadaşıyla birlikte yola çıktı. Ancak bu askeri uçak da düştü. Uçağın arka kısmında bulunan Temeltaş, üç ay hastanede yattıktan sonra hayata döndü. 1958’de 5 öğrencisini kaybettiği trafik kazasını yaşadı. Askeri araç Kütahya - İzmir yolunda nehre uçtu. Gazete haberlerinde ismi ölüler arasında geçiyordu. Ancak bu kazadan da sağ kurtulmayı başarmıştı. 
     
     TABURCU OLACAKKEN... 
     Ölen kardeşlerine ve hep yalnız başına şehir şehir dolaşarak geçirdiği gençlik yıllarına inat kalabalık bir ailesi olsun istedi. Bu nedenle Belkıs Hanım’la olan evliliğinden 6 çocuk dünyaya getirdi. İlk kızını ise yüzünü bile göremeden kaybetti. Çocuklarının, çoğu ABD’de olmak üzere hukuk, bilgisayar mühendisliği, işletme eğitimleri aldı. Yabancı damatları ve gelinleri, 11 torunu oldu. Kalabalık aile hayalini böylece gerçekleştiren Temeltaş, birkaç yıl önce prostat kanserine yakalandı ama ne yapıp edip onu da yendi. İki hafta önce bir bağırsak ameliyatı geçirdi. Temeltaş, ameliyatında hiçbir sorun yaşanmamasına rağmen akciğer embolisi damarın pıhtıyla tıkanması nedeniyle yaşamını yitirdi. 
     
Annesine kavuştu’      İTÜ’de master yapan çevre mühendisi torunu Didem Hünkar, ölümünün ardından gazeteye bir ilan verdi. "Canımın içi dedeceğim" diye başlayan ilanda, birçok kez ölümün kıyısından dönen dedesinin efsunlu olduğuna inandığını belirten Hünkar, tek tesellisini şöyle dile getirdi "Sevgi ve iyilik dolu yüreğin bizimle kaldı. Tek tesellim 26 Aralık 1939’da kaybettiğin hep özlediğin annene kardeşlerine yine bir 26 Aralık’ta kavuşmuş olman." 
     
     



 GÜNCEL 





















</TEXT>
</DOC>
