<DOC>
<DOCNO> 130219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/11/son/sonspo11.html </URL>
<DATE> 2003/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Erhan Albayrak resmen Fenerbahçe'de 
</HEADLINE>
<TEXT>

     Fenerbahçe, uzun süredir transfer gündeminde bulunan Almanya'nın Arminia Bielefeld takımından Erhan Albayrak ile resmi sözleşme imzaladı. 
     Gurbetçi futbolcu, Fenerbahçe Burnu'ndaki kulüp binasında genel sekreter Vedat Olcay ve yönetim kurulu yedek üyesi Mehmet Karasu'nun da hazır bulunduğu törende, kendisini sezon sonuna kadar sarı-lacivertli renklere bağlayan sözleşmeye imza attı. 
     Erhan Albayrak'ın yarın Antalya'da futbol şube sorumlusu Saadettin Saran ile biraraya geleceği ve sezon bitiminden sonraki durumunu görüşeceği açıklandı. 
     
     ''HAYALLERİM GERÇEK OLDU'' 
     Erhan Albayrak, imza töreni sırasında yaptığı konuşmada, Fenerbahçe'ye transfer olmaktan duyduğu sevinci dile getirdi. 
     Sözlerine, ''Hayallerim gerçek oldu'' diye başlayan gurbetçi futbolcu, ''Büyük bir mutluluk yaşıyorum. Türkiye'nin en büyük kulüplerinden birine gelmek çok gurur verici. Fenerbahçe'yi en iyi yerlere getirebilmek için ben de elimden geleni yapacağım'' şeklinde konuştu. 
     Akşam saatlerinde Antalya'ya gidecek olan Erhan Albayrak, sarı-lacivertli takımın kampına katılarak çalışmalara başlayacak. 
     Ümit Milli Takım formasını 25 kez, Genç Milli Takım formasını ise 20 kez giyen Erhan Albayrak, Almanya Ligi Bundesliga'da bu sezon takımının yaptığı 17 karşılaşmanın 16'sında sahaya çıktı ve bir de gol kaydetti. 
     
     ''NASİP BUGÜNEYMİŞ'' 
     Fenerbahçe Kulübü Genel Sekreteri Vedat Olcay, Erhan için daha önce de girişimlerde bulunduklarını belirterek, ''Nasip bugüneymiş. Erhan'ın takıma daha da güç katacağına inanıyorum. Kendisiyle 6 aylığına anlaşarak sözleşme imzaladık. Yarın Saadettin Saran ile görüşerek sezonun bitiminden sonraki durumuna karar verecekler'' diye konuştu. 
     Erhan'ın transferi için futbol şube sorumlusu Saran ile birlikte çalışmalar yapan yedek üye Mehmet Karasu da Fenerbahçe'nin şampiyonluk yolunda Erhan gibi bir oyuncuya ihtiyacı olduğunu söyledi. 
     





</TEXT>
</DOC>
