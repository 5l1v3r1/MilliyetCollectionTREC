<DOC>
<DOCNO> 133531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/28/guncel/gun01.html </URL>
<DATE> 2003/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Yakış’a soğuk karşılama 
</HEADLINE>
<TEXT>

     Orgeneral Yalman’ı, arabasına kadar uğurlayan Denktaş, bir saat sonra bir araya geldiği Dışişleri Bakanı Yaşar Yakış’ı "soğuk" karşıladı. Yalman’la görüşmesinde uzun uzun konuşan Denktaş, Yakış’ı kabulünde sadece iki cümle konuştu. Denktaş, "Sevgi ile kucaklıyoruz. İlk ziyareti Kıbrıs’tan başlatması bizim için övünçtür" demekle yetindi. Yakış da Denktaş’a açık destek vererek, "Hükümetimiz Kıbrıs konusunda KKTC tarafından izlenen tutumun sonuna kadar arkasındadır" dedi. Yakış, Denktaş ile Erdoğan arasındaki gerginliğin basından kaynaklandığını savundu. 
     
     Biri Mersin’e, Diğeri tersine 
     AKP’nin iktidara gelmesi ile başkentten Kıbrıs politikası konusunda farklı sesler çıkmaya başladı. Başbakan Gül’ün, "Doğru ya da yanlış Kıbrıs’ta çözümü öngören yeni bir politikamız var" açıklaması ile başlayan Kıbrıs politikasındaki farklılaşma, geçtiğimiz hafta Davos’ta yükselen bir sesle yeni boyut kazandı. Tayyip Erdoğan, Davos’tan, Denktaş ve Glafkos Klerides’i kastederek, "Bu ikisi 20 yıldır masaya çözmemek için oturdu" açıklaması yaptı. Önce "Farklı bir politikamız yok" diyen Yaşar Yakış, gerilim üzerine araya girip, "Denktaş görevini başarıyla yapmaktadır. Arkasında Türkiye vardır" diye konuştu. Erdoğan ise düne kadar eleştirileri sürdürdü ve "Yaşına hürmeten cevap vermiyorum" şeklinde konuştu. 
     



 GÜNCEL 






















</TEXT>
</DOC>
