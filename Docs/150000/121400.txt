<DOC>
<DOCNO> 121400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/27/son/sonspo22.html </URL>
<DATE> 2002/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Samet Aybaba Gaziantepliler beni sever... 
</HEADLINE>
<TEXT>

     Trabzonspor Teknik Direktörü Samet Aybaba, Gaziantepspor maçını kazanmaları halinde ileriye dönük bir seri yakalama şanslarının olacağını söyledi. 
     Aybaba, Gaziantepspor ile yapacakları maçın çok zorlu geçeceğini ifade ederek, ''Tüm gücümüzle bu lig maçını düşünüyoruz. Kazanırsak ileriye dönük seri yakalama şansımız fazla olur. Her maç gibi bu maçtan 3 puanla ayrılmayı hedefliyoruz'' dedi. 
     Ligde zirve mücadelesinde 6 takımın bulunduğunu kaydeden Aybaba, ''Gaziantepspor, Gençlerbirliği ve İstanbul takımlarıyla birlikte 6 takım zirve mücadelesi içinde. Bu takımların birbirleriyle yapacakları maçlar çok önem taşıyor. Gaziantepspor'u yenersek, rakibimiz karşısında zirve mücadelesi yolunda bir adım daha öne çıkarız'' diye konuştu. 
     Geçen sezon Gaziantepspor'u çalıştıran ancak sezon sonunda Trabzonspor ile anlaşan Aybaba, Gaziantep'te herhangi bir tepkiyle karşılaşacağını sanmadığını ve Gazianteplilerin kendisini sevdiğini ifade etti. 
     Aybaba, bordo-mavili kulüpte olağan genel kurul öncesinde başkanlığa adaylığını açıklayan Mustafa Günaydın'ın göreve gelirsem ilk olarak Samet Aybaba ile çalışmayacağım biçimindeki sözleri ile ilgili olarak da, ''Herkesin kendi fikri var. Eğer kulübü yönetecek olursa, kararına da saygı duymak lazım. Yönetim dışındaki başka bir isim yönetime gelirse, etik açıdan da bu konuda bir görüşme yaparım'' diyerek sözlerini tamamladı. 
     





</TEXT>
</DOC>
