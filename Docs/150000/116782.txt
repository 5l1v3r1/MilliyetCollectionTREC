<DOC>
<DOCNO> 116782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/03/son/sontur46.html </URL>
<DATE> 2002/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP Genel Merkezi'nde umut ve kaygı var... 
</HEADLINE>
<TEXT>

     MHP'de, seçim sonuçlarının açıklanmaya başlamasının ardından umut ve kaygı aynı anda yaşanıyor. 
     MHP Genel Başkanı, Devlet Bakanı ve Başbakan Yardımcısı Devlet Bahçeli, seçim sonuçlarını Anadolu Ajansı bültenleri ve televizyon yayınlarından takip ediyor. 
     Bahçeli, ilk seçim sonuçlarını, TBMM Başkanı Ömer İzgi, genel başkan yardımcıları Şevket Bülent Yahnici, Şefkat Çetin ve Ali Işıklar ile Dış Politika Danışmanı ve Ankara Milletvekili Adayı Deniz Bölükbaşı ile birlikte odasında değerlendiriyor. 
     Bahçeli'nin, ilerleyen saatlerde bir basın toplantısı düzenleyerek, seçim sonuçlarına ilişkin görüşlerini açıklaması bekleniyor. 
     Açıklanan ilk sonuçlara göre oy oranı yüzde 8.8 görülen MHP'de, bu sonuç temkinli karşılanıyor ve umut ile kaygı aynı anda yaşanıyor. 
     Seçim sonuçlarının televizyondan açıklanmaya başlamasından önce bir grup partili Karanfil Sokak'ta bulunan MHP Genel Merkezi'ne gelerek, davul, zurna eşliğinde ''Başbakan Devlet'' sloganı atarak, sevinç gösterisinde bulundu. Ancak genel merkez yöneticilerinin ikazı üzerine, davul ve zurna çalınmasına izin verilmedi. 
     Ayrıca TBMM Başkanı Ömer İzgi'nin eşi Aysel İzgi de genel merkeze gelerek partililer ile görüştü. 
     MHP Genel Merkezi'nde bulunan partililer seçim sonuçlarını televizyon ekranlarından gazeteciler ile birlikte izlerken, genel merkezde partililerden çok basın mensubu bulunduğu dikkati çekti. 
     





</TEXT>
</DOC>
