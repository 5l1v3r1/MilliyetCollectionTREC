<DOC>
<DOCNO> 110333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/30/son/soneko03.html </URL>
<DATE> 2002/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Piyasa beklentileri... 
</HEADLINE>
<TEXT>

     Yarın açılacak Meclis'te seçimlerin erteletilmesi için yapılacak girişimlerin sonuçlarının görülünceye kadar piyasada önemli bir hareket olması beklenmiyor. 
     Uzmanlar, erken genel seçimlerin 3 Kasım'da yapılmasına ilişkin TBMM kararının kaldırılması yönünde yasa teklifi verilmesinin ardından 1 Ekim'de açılacak TBMM'de, "küskünler"in olası girişimlerinin piyasayı tedirgin ettiği görüşünde birleşiyorlar. 
     İç endişelerin yanısıra, ABD'nin Irak'a olası harekatına ilişkin beklentiler, ABD piyasalarındaki volatilite, global ekonomik sıkıntılar piyasayı rahatsız eden diğer gündem maddeleri. 
     Bazı önde gelen şirketlere ilişkin olumsuz tahminler ve şirketlerden gelen kar uyarılarıyla New York Borsasında Cuma günü Blue-Chip hisselerinin yer aldığı Dow Jones Endeksi yüzde 3.70, teknoloji ağırlıklı Nasdaq Endeksi ise yüzde 1.84 değer kaybetti. 
     Brezilya'da ise 6 Ekim'deki başkalık seçiminde solcu adayın seçimi kazanacağına ilişkin yatırımcı korkuları ve salı günü vadesi gelen borcun önemli boyutunun çevrilememesi nedeniyle Cuma günü hisseler son 3,5 yılın en düşük seviyelerine indi. 
     Öte yandan IMF, ekonomik programın 4. gözden geçirme çalışmalarına bu hafta Türkiye'ye gelerek devam edecek. Gözden geçirme geçen hafta, Türkiye'den 30 kişilik bir ekonomi heyetinin de katıldığı Washington'daki IMF-Dünya Bankası Güz Toplantıları sırasında başladı. 
     Gözden geçirme sorunsuz tamamlansa da, Stand-By kredisinin 1.6 milyar dolarlık diliminin serbest bırakılması için IMF'nin 3 Kasım seçimlerinin sonuçlarını bekleyebileceği ifade ediliyor. 
     Piyasanın bu haftaki bir başka beklentisi de açıklanacak enflasyon rakamları. DİE'nin 3 Ekim'de açıklayacağı Eylül ayına ilişkin enflasyon verileri piyasa için önemli. Geçen yılın Eylül ayında TEFE yüzde 5.4, TÜFE yüzde 5.9 artmıştı. 
     





</TEXT>
</DOC>
