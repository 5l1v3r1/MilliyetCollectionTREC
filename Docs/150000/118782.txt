<DOC>
<DOCNO> 118782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/14/spor/ykoksaldi.html </URL>
<DATE> 2002/11/14/ </DATE>
<TIME>  </TIME>
<AUTHOR> EBRU KÖKSALDI  </AUTHOR>
<HEADLINE>
İlkleri unutulmaz kılmak 
</HEADLINE>
<TEXT>

     Fenerbahçe’nin çalkantılı hayat hikayesi, yasal holiganların fişeklediği holiganizmin tüm sorumluluğunun üzerine yıkılmaya çalışılmasıyla pek durulacakmış gibi görünmüyor. Nefret neden stadlarda’ sorularıyla yatıp kalkan medya, nefreti doğuran sebepleri arşivlerini karıştırarak araştırmayıp holiganizmi Fenerbahçe eksenli ırkçılığa dökerken, Sarı - Lacivertliler sırtlarını dönüp, Atina’da bir diriliş avına çıktı. 
     UEFA Kupası’nı kazanan ilk Türk takımı Galatasaray’ın kat ettiği yolun henüz başlarında olan bir takım hüviyetiyle, 31 yıla yayılan Avrupa kupaları seyahatlerinde ilk kez 3. tur tadına varmaktan daha fazlasını yaşayabilirler. Türk ve Yunan takımlarına nihayet kupada karşılaşma vizesi sunan UEFA nezdinde de tarihi maç’ mertebesindeki eşleşmeden turla çıkıp ilk olmak gibi. 
     Werner Lorant, ilk maçın ardından gol yemiş olmanın memnuniyetsizliği ve ikinci golü bulamamanın üzüntüsüne rağmen, turun ilk yarısını oynadık. Atina’da ikinci yarıyı oynayacağız’ diyerek eee, bunu biz de biliyoruz’ alaycılığında tepkilere maruz kalacak basit bir açıklama yapmıştı. Bir grup taraftar da, o ruh haliyle turun iki ayaklı bir mücadele olduğu bu basit felsefeyi unutup, Lorant’ı istifaya davet etmişti. 
     Ama ayakları yere indirmenin mümkün olmadığı tarihi bir Galatasaray galibiyetinden 3 gün sonra, Fenerbahçeliler’in ancak başlama düdüğü çaldığında farkına vardığı Samsun deplasmanında mağlubiyetten galibiyeti çıkarmak, başlıbaşına kemikleşmiş bir saplantının yerle bir edilmesiydi. Lorant’a karşı kurutulan güvenin yeşermesi için bir fırsat oldu. 2000’deki şampiyonluğa gidiş günlerinden sonra belki de ilk kez isyankar taraftar, baskı altında yıpratılan teknik adam, futbolcular ve yönetim arasında sımsıcak bir hava esiyor. 
     Bu havalar genelde Fenerbahçe’de fazla uzun sürmez. Şartlanmalar, başarısız sonuçlarda patlamaya yol açar. Hiçbir zaman kendini ispatlama zorunluluğu bitmez. Maç kazanır, tesadüf denilir ve futbolu detaylı incelemeye değer bulunmaz. Şampiyon olur, Şampiyonlar Ligi’nde tur atlamadıkça ne anlamı var ki denir. 3 gol atar, neden 5 yapmadı diye eleştirilir. Teknik adamlar da futbolcular da bir türlü kendilerini beğendiremez kamuoyuna ve taraftarlarına. Yani Fenerbahçe, içinde hep bir güvensizlik besler. Panathinaikos rövanşı, bu güvensizliğin son iki maçta alevlenen iyimser bakış açısıyla yakılması için bir fırsat olacak. Belki de bizler yakın bir zamanda diyeceğiz ki, Fenerbahçe’deki futbol düşünce devriminin başarısındaki kırılma noktası Aziz Yıldırım’ın en nihayetinde gözünü karartıp, Lorant’ı kovmayışıdır. 
     



 SPOR 





























</TEXT>
</DOC>
