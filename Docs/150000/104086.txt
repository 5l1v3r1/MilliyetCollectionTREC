<DOC>
<DOCNO> 104086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/26/son/sontur18.html </URL>
<DATE> 2002/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Seçimleri kim erteletmek istiyor.. 
</HEADLINE>
<TEXT>

     DYP Genel Başkanı Tansu Çiller, seçimlerin ertelenmesi için kendisine Başbakanlık önerildiğini ancak bunu reddettiğini açıklayınca Ankara karıştı. ANAP Genel Başkanı Mesut Yılmaz da "Başbakanlık karşılığı seçimin ertelenmesi teklifi aracılar vasıtası ile DYP'den geldi ancak biz reddettik" dedi. 
     Tansu Çiller bugün de CNN Türk'te iddialarını yineledi. Çiller, kendisine getirilen Başbakanlık önerisinin birden fazla partinin Genel Başkanı'nın bilgisi ile kendisine geldiğini öne sürdü. 
     Çiller CNN Türk'te seçimlerin ertelenmesine karşı olduklarını ve buna "evet" demeyeceklerini belirttikten sonra ekledi 
     "Ancak bizim dışımızda eğer seçimler ertelenirse Başbakanlık teklifi gelirse biz de yeni kurulacak hükümete katkıda bulunuruz... Bizim insiyatifimiz dışında böyle birşey olursa, o durumda taşın altına elimizi koymayız demiyorum". 
     Bu gelişmeler üzerine Mesut Yılmaz bugün bir basın toplantısı düzenledi. Yılmaz, DYP Genel Başkanı Tansu Çiller'in ''Başbakanlık karşılığında seçimin ertelenmesi talebinin kendisine iletildiğini ve bunun bazı genel başkanların bilgisi dahilinde yapıldığını'' söylediğini anımsatarak, şöyle devam etti 
     ''İşin doğrusu şudur Sayın Çiller, kamuoyuna da defalarca Başbakan olma arzusunu dile getirmiştir. Bize de birtakım aracılar vasıtasıyla Sayın Çiller'in başkanlığındaki bir hükümet önerisi iletilmiştir. Biz de bunun neden mümkün olamayacağını, kendisine aynı kanaldan iletmişizdir. Bunun dışında bu konuda herhangi bir diyalog, partimiz adına yürütülen herhangi bir görüşme söz konusu değildir. Dolayısıyla belki Sayın Çiller, 'Ben, Başbakanlık vaadine rağmen seçimleri erteletmedim' diyebilmek için böyle bir ifade kullanmış olabilir. Ama ANAP olarak bizim, 3 Kasım seçimlerinin ertelenmesi yönünde herhangi bir talebimiz, herhangi bir girişimimiz söz konusu değildir.'' Yılmaz, "bugünkü hükümetle 3 Kasım'dan daha sonra hükümet olabilme imkansız hale gelmiştir" diyerek, "Öncelikle hükümetin çoğunluğu kalmamıştır. Sonra Bahçeli'nin bütün partileri PKK ile bir tutan açıklamalarıdır. Dolayısıyla bu bir seçim hükümetidir. bu hükümetin daha uzun sürmesi Türkiye'ye yük getirir" şeklinde konuştu. 
     Mesut Yılmaz gazetecilerin "size hangi kanallardan haber geldi" sorusunu, "Hangi kanalların kullanıldığını söylemem. Çünkü burada güven esastır. Söylersem o kanallar kapanır. Ancak o kanallara da ihtiyaç vardır. Ancak Çiller bir geçiş hükümetinde Başbakanlık arzusunu kimseden gizlemedi ki. Hatta Irak'a olası bir müdahale halinde Türkiye'nin başında bulunmasının ne kadar yararlı olacağını ifade etti. Bunun için bizim de içinde olduğumuz desteği gerektiriyordu. Biz de kendisine bunun hangi nedenlerden ötürü mümkün olamayacağını izah ettik" diye yanıtladı. 
     
     TARTIŞMALARA SAADET DE KATILDI 

     SP Genel Başkan Yardımcısı Mehmet Bekaroğlu, seçimi erteletme lobisinin' kendilerine yaptıkları dolaylı teklifi geri çevirdiklerini bildirdi. 
     Bekaroğlu, düzenlediği basın toplantısında seçimlerin ertelenmesi için yürütülen çalışmalara ilişkin partisinin görüşlerini açıkladı. Bekaroğlu, "SP ile de direkt olmasa da dolaylı temasa geçildi. Seçimi erteleme lobisi bizden destek istedi. Ancak biz bunu kabul etmedik. SP'nin isminin de bu girişimlerle birlikte anılmasını doğru bulmuyoruz. Biz seçimi erteletme çabaları içinde yokuz. Üstelik seçim ertelense bile bize göre yeni bir çözüm değil kaos olur" diye konuştu. Bekaroğlu, DYP Genel Başkanı Tansu Çiller'in seçimin ertelettirilmesine destek vermesi karşılığında yapılan Başbakanlık teklifini geri çevirdiğine ilişkin açıklamasını inandırıcı bulmadıklarını söyledi. Bekaroğlu, "Sayın Çiller'in Başbakanlığı ne kadar istediği biliniyor" dedi. 
     





</TEXT>
</DOC>
