<DOC>
<DOCNO> 126575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/24/son/soneko14.html </URL>
<DATE> 2002/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Petrol Ofisi Genel Müdürü Vergiler düşürülmeli 
</HEADLINE>
<TEXT>

     Petrol Ofisi A.Ş. Genel Müdürü Ertuğrul Tuncer, Türkiye'nin Avrupa'da İngiltere'den sonra en pahalı akaryakıt satan ikinci ülke olduğunu belirterek, ''Bu fiyatlar Türkiye gibi bir ülke için hakikaten çok yüksek. Vergilerin düşürülmesi suretiyle fiyatların indirilmesi gerekir'' dedi. 
     Tuncer, yılda 28 milyon ton ham petrol ithal eden Türkiye'deki yüksek fiyatların vergilendirmeden kaynaklandığını dile getirdi. Ertuğrul Tuncer, ''Mesela kurşunsuz benzini aldığımız zaman pompa fiyatının içinde 591 dolar özel tüketim vergisi var. Bu, fiyatın yüzde 56,4'üne tekabül ediyor. Ayrıca 160 dolar KDV var. Bu da yüzde 15.3'üne geliyor. Yani yaklaşık yüzde 70'i vergi'' dedi. 
     Türkiye'de 1997 yılının Temmuz ayında uygulamaya geçirilen otomatik fiyatlandırma mekanizmasına göre, içinde bulunulan Akdeniz piyasasındaki fiyatlarda artı eksi yüzde 3 oynamanın fiyatlara yansıtılacağını anımsatan Tuncer, şunları söyledi 
     ''Ama maalesef Avrupa'daki fiyatlar düştüğü zaman Türkiye'deki fiyatları çok fazla indirmediler ve hemen özel tüketim vergisini artırma yoluna gittiler. Hükümetlerimiz vergi toplamada pek başarılı değiller. Bizler onların vergi tahsildarları gibiyiz. Tüketicilerden alıyoruz, ertesi ay Maliye'ye yatırıyoruz vergileri. Dolayısıyla hükümetin işine geldi, fiyatları düşürmek yerine vergileri artırmak yönüne gittiler. 
     Bu fiyatlar Türkiye gibi bir ülke için hakikaten çok yüksek. Vergilerin düşürülmesi suretiyle fiyatların indirilmesi gerekir diye düşünüyorum. Ancak tabii ki vergiyi tabana yayıp bugün vergi vermeyen bir sektörden de vergi almak suretiyle bu gerçekleştirilebilir. Bugün Türkiye'de akaryakıttan alınan vergiler yüzde 20'lik bir pay oluşturuyor. Akaryakıt sektörü Türkiye için çok önemli bir sektör.'' 
     
     TÜRKİYE AVRUPA'DA EN PAHALI AKARYAKIT SATAN 2. ÜLKE 
     Akaryakıt dağıtım sektörünün kriz ortamından olumsuz etkilendiğini belirten PO Genel Müdürü Ertuğrul Tuncer, Türkiye'nin Avrupa'da İngiltere'den sonra en pahalı akaryakıt satan ikinci ülke olduğunu söyledi. 
     Bu fiyat yüksekliğinin halkın tüketim alışkanlıklarını değiştirdiğini belirten Tuncer, şunları kaydetti 
     ''Bu ay itibariyle benzin talebi ülke genelinde yüzde 5 daraldı. Motorin talebi ise özellikle son aylardaki kapasite kullanımındaki artışlar, sanayi ve ulaşım sektörünün canlılık kazanması nedeniyle yüzde 5 civarında arttı. 
     PO da tabii bu olumsuz gelişmelerden nasibini aldı, gerektiği kadar büyüyemedi. Benzin piyasası yüzde 5 daralmışken bizim talebimiz bir önceki yıla göre yüzde 1 düştü. Bu bize bir pazar payı kazancı sağladı. Benzindeki pazar payımız yüzde 25.6'dan yüzde 26.5'e yükseldi. Motorindeki talep yüzde 5 artarken PO'daki büyüme yüzde 7 oldu. Böylece pazar payımızı da 35.1'den 35.9'a çıkarttık.'' 
     
     ''TÜPRAŞ'IN ÖZELLEŞTİRİLMESİ BİR FIRSAT'' 
     Genel Müdür Tuncer, Petrol Ofisi'nin rafineri sektörüne de ilgisinin olması gerektiğini belirterek, Tüpraş'ın özelleştirilmesinin PO'nun önünde bir fırsat olduğunu bildirdi. 
     Tüpraş'ın pazarlama şirketi olarak algılanan PO'nun Tüpraş'la işbirliği içinde çalıştığını anımsatan Tuncer, şu an özelleştirilmiş PO ile Tüpraş arasında organik bir bağ kalmadığını söyledi. 
     Ertuğrul Tuncer, ''Tüpraş'ın özelleştirilmesi mutlaka önemli bir gündem maddesi olarak Türkiye'nin önünde duruyor. PO gibi bir şirketin rafineri sektörüne de ilgisinin olması gerekir. Dolayısıyla Tüpraş'ın özelleştirilmesi PO'nun önünde bir fırsat olarak yatar. Ama tabii bu fırsatı değerlendirmek sonuçta hissedarlarımızın ve yönetim kurulumuzun vereceği bir karardır'' dedi. 
     İş Doğan Petrol Yatırımları'nın PO'nun yaklaşık yüzde 96'sına sahip olduğunu belirten Tuncer, PO adı altında olacak birleşmeyle şirketin sadece bir petrol dağıtım şirketi olarak kalmayıp, enerji şirketine dönüşeceğini bildirdi. 
     Tuncer, ''Dolayısıyla şirketin bu kapsamda LPG, doğalgaz gibi konularla da yakınen ilgilenmesi söz konusu olacak'' dedi. 
     Bu konuyla ilgili çalışmalara önümüzdeki yıl içinde başlanacağını kaydeden Tuncer, ''Bunlar aşama aşama gerçekleşecek. Belki önce LPG sektörüne girebiliriz. Türkiye'de büyük bir oto LPG pazarı var, neredeyse Avrupa'daki en büyük oto LPG pazarı Türkiye'de mevcut. Türkiye'de satılan 1.2 milyon ton LPG'nin de yaklaşık yüzde 50'si petrol istasyonlarından satılıyor. Dolayısıyla böyle bir hazır potansiyel var elimizde. Onu değerlendirmemiz söz konusu olabilir. Rize'de yapılacak yeni bir LPG terminali inşaası da gündemimizde'' diye konuştu. 
     
     OLASI IRAK OPERASYONUNUN PETROL FATURASI 
     Olası bir Irak operasyonunun petrol fiyatlarını olumsuz etkileyeceğine işaret eden Tuncer, 18-20 dolar varil bandında olması gereken fiyatların 30 doların üstüne çıktığını kaydetti. 
     Ham petrol fiyatlarının çok yükselmesinin üretici ülkeleri rahatsız ettiğini belirten Tuncer, bu durumun dünyadaki talebi de olumsuz etkilediğini dile getirdi. Tuncer, şunları kaydetti 
     '' Olası bir Irak operasyonunda Irak'ın üretiminin devre dışı kalacağını düşünülürse, Petrol İhraç Eden Ülkeler Örgütü OPEC ülkeleri üretimlerini artırmak suretiyle, meydana gelecek açığı karşılayacaklarını ve ham petrol fiyatlarını 28 dolar civarında tutmayı planladıklarını açıkladılar. 28 dolar bile çok yüksek bir fiyat. Aşağı yukarı Türkiye'nin ham petrol faturasına 1 milyar dolarlık olumsuz etkisi olabilir. Fiyatlar normal düzeye inerse Türkiye'nin petrol ürünleri veya ham petrol için ödeyeceği miktar 1 milyar dolar düşebilir.'' 
     





</TEXT>
</DOC>
