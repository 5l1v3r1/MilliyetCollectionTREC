<DOC>
<DOCNO> 121880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/29/son/sontur26.html </URL>
<DATE> 2002/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Bıçaklı saldırganın kardeşi tutuklandı... 
</HEADLINE>
<TEXT>

     Adana'da, geçen ay nikahsız yaşadığı Ayşegül Porsuk'u bıçakla yaralayan Aydın K.'nın, dün eşini bıçaklayan kardeşi Can K. tutuklandı. Gözaltına alınan Can K'nın annesi ve 4 kardeşi de serbest bırakıldı. 
     Emniyet Müdürlüğü'nden alınan bilgiye göre, nikahsız yaşadığı Gülcan Aşık'ı 18 , dün Sümer Mahallesi'nde babasının evinde, elinden bıçakladıktan sonra kaçan ve bugün yakalanan Can K. 24 ile birlikte Ayşegül Porsuk'un öldürülmesi için çocuklarına talimat verdiği iddia edilen annesi Muazzez K. ve kardeşleri Ayhan K, Halil K, Türkan K. ve Gülseren K, emniyetteki sorgularının ardından haklarında düzenlenen evrakla adliyeye sevk edildi. 
     Cumhuriyet Başsavcısı Cemal Sahir Gürçay, adliyeye getirilen zanlılarla makamında bir süre görüştü. Gürçay, zanlılara, Türkiye'nin bir hukuk devleti olduğunu belirterek, kişiler arasındaki sorunların kaba kuvvetle halledilemeyeceğini, kararların kanunlar çerçevesinde verileceğini söyledi. 
     Daha sonra, nöbetçi savcılıkta ifadeleri alınan zanlılardan Can K, ''küçük yaştaki kızı alıkoymak ve bıçakla yaralama'' suçundan tutuklanırken, diğer zanlılar ise tutuksuz yargılanmak üzere serbest bırakıldı. 
     Can K'nın ağabeyi Aydın K. da, 10 Ekim tarihinde Dumlupınar Mahallesi'nde meydana gelen olayda, sokak ortasında Ayşegül Porsuk'u 64 yerinden bıçaklayarak yaralamıştı. Olaydan sonra yakalanan Aydın K, tutuklanmıştı. 

     
</TEXT>
</DOC>
