<DOC>
<DOCNO> 114073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/20/son/soneko09.html </URL>
<DATE> 2002/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Mavi akıma altın kaynak... 
</HEADLINE>
<TEXT>

     Karadeniz'in tabanına döşenen boru hattı yardımıyla Rusya'dan Türkiye'ye doğalgaz getirilmesine yönelik Mavi Akım projesinde sona yaklaşıldı. 
     Samsun yakınlarında kurulan ölçüm istasyonunda, bugün düzenlenen törenle Karadeniz'in tabanına döşenen boru hattı ile Türkiye tarafından kurulan ve doğalgazı Ankara'ya getirecek boru hattı altın kaynakla birleştirildi. 
     Proje, hatların birleştirilmesi ile birlikte son aşama olan test aşamasına girilmiş oldu. 
     
     GAZ ARALIK'TA GELECEK 
     Mavi Akım projesi çerçevesinde, ilk doğalgaz Aralık ayında Türkiye'ye gelecek. Gazprom Yönetim Kurulu'nun Eylül ayında gerçekleştirilen toplantısında ilk gazın tesliminin Aralık'ta yapılması ile ilgili planı onaylanmıştı. 
     Plan uyarınca, Gazprom'a bağlı kuruluşlar, Aralık ve Ocak aylarında Türkiye'ye günde 12 milyon metreküp doğalgaz teslim edilmesi ile ilgili gerekli çalışmaları yapacaklar. 
     Bu çalışmaları 10 Aralık tarihinde bitirecek olan Gazprom, hattan deneme amaçlı gaz sevkıyatını 20 Kasım'a kadar yapacak. 
     Mavi Akım projesi çerçevesinde hattın kara kısmının Rusya topraklarındaki bölümünün, Bezimyannıy dağından geçen 2 kilometrelik tünel dışında bitirildi. 
     Gazprom, bölgedeki inşaat işlerinin en kısa zamanda tamamlanması için ilgili kuruluşlara, çalışma tempolarını en üst düzeye yükseltmeleri ve işçilerini takviye etmeleri direktifini verirken, hatta çalışacak personel için konut inşaatlarının da hızla bitirilmesini kararlaştırdı. 
     
     TÜRKİYE KISMINDA ÇALIŞMALAR TAMAMLANDI 
     Mavi Akım projesi çerçevesinde, Türkiye'de Samsun ile Ankara arasında 501 kilometre uzunluğunda doğalgaz boru hattı döşenirken, Samsun'da doğalgaz ölçüm istasyonu kuruldu. 
     Toplam 3.4 milyar dolara mal olması beklenen ve 1200 kilometre uzunluğunda olan boru hattının 376 kilometrelik bölümü denizin 2100 metre altından geçiyor. 
     
     PROJENİN TARİHÇESİ... 
     Türkiye ve Rusya arasında 15 Aralık 1997 tarihinde imzalanan ve TBMM tarafından 4 Nisan 1998'de onaylanarak yürürlüğe giren ''Rus doğalgazının Karadeniz altından Türkiye Cumhuriyeti'ne sevkıyatına ilişkin anlaşma çerçevesinde Mavi Akım projesi gündeme gelmişti. 
     Rusya'nın doğalgaz rezervlerinin bulunduğu Zapolyarnoye, Beregovoye sahalarından, Birleşik Gaz Dağıtım Şebekesi ile İzoblynoye bölgesine akıtılacak olan doğalgaz, Izobylnoye'den inşa edilen 396 km uzunluğundaki boru hattı yardımıyla Dzhubga limanına ve buradan denizin tabanına döşenen hatla Samsun'a ulaşacak. 
     Türkiye, doğalgazı Samsun limanında alacak ve 501 kilometre uzunluğunda 48 inçlik boru hattı ile Ankara'ya sevk edilecek. 
     Rusya ile imzalanan 25 yıl süreli Doğalgaz Alım Satım anlaşması uyarınca, doğalgaz sevkıyatı 2007 yılında 16 milyar metreküpe ulaşacak. 
     Bu arada Enerji ve Tabii Kaynaklar Bakanı Zeki Çakan, daha önce bu yıla dönük ''ihtiyaç duyulduğu kadar'' gaz alınacağını söylerken, önümüzdeki yıl ise anlaşmada öngörülen 4 milyar metreküp yıllık gaz alımının görüşmelerle 2 milyar metreküpe çekildiğini, ihtiyaç duyulması halinde bunun artırılabileceğini ifade etmişti. 
     





</TEXT>
</DOC>
