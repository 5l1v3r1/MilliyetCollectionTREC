<DOC>
<DOCNO> 103640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/24/ekonomi/eko03.html </URL>
<DATE> 2002/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Memura en fazla yüzde 26.5 
</HEADLINE>
<TEXT>

Bürokratlar, memur maaş artışlarını görüşen beş bakandan oluşan komisyonun toplantısında, 2003’teki azami artış oranının yüzde 26.5 olabileceğini belirtti 
     HARUN GÜREK Ankara 

     Memur maaş artışlarını görüşmek üzere toplanan beş bakandan oluşan komisyonda söz alan bürokratlar, program çerçevesinde 2003 yılında memura yapılabilecek azami zam oranının yüzde 26.5 olabileceğini söyledi. 
     Bakanlar Kurulu bünyesinde 2003 yılında memur maaşlarına yapılacak zammı belirlemek üzere kurulan ve önceki gün Devlet Bakanı Mehmet Keçeciler’in başkanlığında toplanan bakanlar komitesine ekonomi bürokratları da katıldı. 
     Bakanlar uyarılara karşın daha yüksek bir zam oranı için olanakların araştırılmasını kararlaştırdı. Komite, bu amaçla teknik bir çalışma yapmak üzere bürokratları görevlendirdi. Memurlara yapılacak zam oranını belirlemek üzere maliye, Hazine ve DPT’nin çalışma yapması kabul edilirken, maaş zammının belirlenmesine ilişkin yasal sürece ilişkin de bilgi verildi. 
     
     2003 bütçesi önemli 
     Verilen bilgilere göre, memur maaş zammı ancak bütçe ile verilebiliyor. Memur maaşlarına 2003 yılının yasal olarak yapılabilmesi için 2003 yılı bütçesinin de yıl sonuna kadar çıkartılması zorunlu. Hükümet, Anayasa gereğince 2003 bütçesini 17 Ekim’e kadar Meclis’e sunmak zorunda. Ancak 3 Kasım’da yapılacak seçimlerden sonra yeni hükümetin kurulması, Meclis’in çalışmaya başlaması aralık ortasından önce olanaksız. Bu nedenle seçimlerden sonra kurulacak hükümet, önce iki - üç aylık bir geçici bütçe çıkararak, memura avans niteliğinde bir zam verecek. Ardından aralık ortası ya da ocak ayı başından itibaren 2003 bütçesini yeniden hazırlayacak ve zam oranını da o zaman belirleyecek. 
     Bu arada, mevcut hükümetin sendikalarla yapacağı görüşmeler sonunda 2003 yılında memur maaşlarına yapacağı zam oranını belirlemesi, yeni gelecek hükümetin politikalarını da ipotek altına alacak. 
     
Son sözü Bakanlar Kurulu söyleyecek      Hükümet ile memur sendikaları arasında 15 Ağustos’ta başlayan toplu görşmelerin 30 Ağustos’ta sonuçlandırılması gerekiyor. 
     Taraflar arasında görüşmelerde mutabakata varılması durumunda, mutabaka metni Bakanlar Kurulu’na sunulacak ve üç ay içinde tarafların anlaştığı ve imzaladığı mutabakat metni ile ilgili uygun idari ve icrai düzenlemeler gerçekleştirilecek. Hazırlanan kanun tasarısı Bakanlar Kurulu’nca Meclis’e sunulacak. Tarafların mutabakata varamaması durumunda, uzlaştırma kurulu devreye girecek. Bu kurul Yüksek Hakem Kurulu başkanının başkanlığında üniversiteler arası kurul tarafından fakultelerden belirlenen dört öğretim üyesinden oluşacak. Bu arada beş gün içinde verilen karara tarafların katılması halinde sonuç mutabakat metni olarak Bakanlar Kurulu’na sunulacak. Tarafların uzlaştırma kurulunun kararına katılmaması durumunda anlaşma ve anlaşmazlık konularının tümü taraflarca imzalanan bir tutanak ile Bakanlar Kurulu’na sunulacak. 
     
Faik Öztrak’tan bakanlara program uyarısı      Bakanlardan oluşan komisyonda söz alan Devlet Bakanı Masum Türker, memur maaş zammı oranı için bütçe olanakların zorlanmasından yana tavır koyduğu belirtti. Zorlamanın sıkıntı yaratabileceğine dikkat çeken Hazine Müsteşarı Faik Öztrak ise bakanlara, "Ekonomik programa devam edilecek mi, edilmeyecek mi Eğer devam edilecekse zam konusunda rahat değilsiniz" dedi. 
     Toplantıda sadece Maliye Bakanı Sümer Oral, zam oranı belirlenirken program ve bütçe olanakları içinde kalınmasında ısrar etti. Komitenin diğer üyeleri Devlet bakanları Mehmet Keçeciler, Masum Türker, Tunca Toskay ve Tayfun İçli olanakların araştırılmasının sürdürülmesini istedi. 
     
     Önce sözleşmeli memur sistemi 
     Bu arada, sözleşmeli memur sistemine geçilmeden toplu görüşme sistemine geçilmesinin yanlış olduğunu söyleyen bürokratların memur sendikaları ile ilgili yasanın zamanlamasının yanlış olduğunu, durup dururken hükümeti sıkıntıya soktuğu siteminde bulunması üzerine Keçeciler’in, "Haklısınız Ancak biz bu düzenlemeyi çıkartırken seçim olup olmayacağı belli değildi" dediği kaydedildi. 
     



 EKONOMİ 




















</TEXT>
</DOC>
