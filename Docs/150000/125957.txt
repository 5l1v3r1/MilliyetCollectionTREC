<DOC>
<DOCNO> 125957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/20/son/sontur49.html </URL>
<DATE> 2002/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bolu Dağı'nda trafik durdu... 
</HEADLINE>
<TEXT>

     Bolu Dağı'nda Ankara'ya geliş yönünün, 2 TIR'ın kayması nedeniyle kapanmasından sonra, İstanbul'a gidiş yönünde de trafik durdu. 
     Kar kalınlığının 50 santimetreye ulaştığı Bolu Dağı'nda, trafik ekipleri, yolun açılma ihtimalini göz önünde bulundurarak, zincirsiz araçlara zincir takma zorunluluğu getirdi. Ekipler, ''vakumlu ya da çivili'' kar lastikleri bulunan araçları da zincir takma zorunluluğu kapsamında tutuyorlar. 
     Trafik ekiplerinin yanı sıra önleyici hizmetler çevik kuvvet polisleriyle takviye edilmiş ekipler, araçları D-100 Karayolu'nun Paşaköy kesimi ve E-80 Otoyolunun Abant kavşağında durduruyor. Ekipler, sürücülerden araçlarına zincir takmalarını istiyorlar. Zincir takma işlemi sonucu, karayolunda dinlenme tesisleri dahil olmak üzere, pek çok yerde uzun kuyruklar oluştu. 
     Karda kalan araç sahiplerine, çevrede oturan vatandaşların, normal fiyatı 50 milyon lira olan zincirleri 80 ila 120 milyon lira arasında değişen fiyatlardan sattıkları gözlendi. 
     Ankara-İstanbul E-80 Otoyolu'nun Abant gişelerinin çıkışında da yüzlerce araç, zincir takmak durunca izdiham oluştu. Karayolları kar temizleme araçları, gişeler civarında kalınlığı 50 santimetreye ulaşan karı temizlemeye çalışıyor. 
     
     AMBULANS MAHSUR KALDI 
     Bolu Dağı geçişini kullanan çok sayıda zincirsiz aracın da kara saplanarak yolda kaldığı belirtildi. 
     Karayollarından alınan bilgiye göre, karda mahsur kalan araçlar arasında bir de ambulans bulunuyor. 
     Sürücülere trafik ve karayolları ekipleri yardımcı olmaya çalışıyor. Yolda kalan araç sayısının fazla olması nedeniyle ekipler yetersiz kalıyor. 
     





</TEXT>
</DOC>
