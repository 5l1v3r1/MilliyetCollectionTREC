<DOC>
<DOCNO> 114490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/22/son/sontur05.html </URL>
<DATE> 2002/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Adana'da bıçaklanan kadının tedavisi İstanbul'da sürecek 
</HEADLINE>
<TEXT>

     Adana'da, nikahsız yaşadığı kişi tarafından sokak ortasında bıçaklanan Ayşegül Porsuk'un tedavisi İstanbul'daki özel bir hastanede sürdürülecek. 
     Özel Seyhan Hastanesi'nden dün gece taburcu olan Ayşegül Porsuk, çocukları Ayhan 7 ve Damla Kara 9 , kayınbiraderi Ayhan Kara, teyzesi ve çocuklarıyla bu sabah uçakla İstanbul'a gitti. Porsuk'un tedavisinin İstanbul'daki özel bir hastanede sürdürüleceği, tüm masrafların ise bir kuruluş tarafından üstlenileceği belirtildi. 
     Ayşegül Porsuk, yakınlarıyla birlikte geldiği Adana Havaalanı'nda, ''Hayata yeniden başlamak ve yaşadığım tüm acıları unutmak istiyorum. Kendi ayaklarımın üzerinde durmak, bir iş bulup çalışmak ve çocuklarımı hiç kimseye muhtaç olmadan geçindirmekten başka bir dileğim yok'' dedi. 
     Olay yerinde dehşeti yaşayan Ayhan Kara, ablası Damla ile birlikte Havaalanında annelerinden, babalarını affetmesini istediler. 
     Çocuklarının ısrarlarına karşın bu konudaki karmaşık duygularının devam ettiği gözlenen Ayşegül Porsuk ise ''O, benim canımı yakmakla kalmayıp. 10 polisi de ekmeğinden etti'' dedi. 
     Ayşegül Porsuk, çocuklarının hayatındaki en değerli varlıklar olduğunu vurgulayarak, öncelikle sağlığına kavuşmayı düşündüğünü söyledi. 
     Yengesinin yanından bugüne kadar hiç ayrılmayan ve bundan sonra da ayrılmayacağını belirten kayınbirader Ayhan Kara da, 65 milyon insan gibi kendisinin de bu olaydan fazlasıyla üzüntü duyduğunu söyledi. Ayhan Kara, herşeye rağmen yapıcı olmaya çalıştığını anlattı. 
     Adana'da, 10 Ekim 2002'de, Dumlupınar Mahallesi'nde meydana gelen olayda, Aydın Kara, birlikte yaşadığı Ayşegül Porsuk'u, sokak ortasında bıçaklamıştı. 
     Aydın Kara, olaydan sonra tutuklanarak cezaevine konulmuş, Ayşegül Porsuk ise önce Adana numune Hastanesi'nde, ardından bir kuruluşun desteğiyle Seyhan Hastanesi'nde tedavi altına alınmıştı. 
     





</TEXT>
</DOC>
