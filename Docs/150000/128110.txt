<DOC>
<DOCNO> 128110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/31/son/soneko29.html </URL>
<DATE> 2003/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
MÜSİAD Başkanı 2004'te yatırımların önündeki prangalar kırılmalı 
</HEADLINE>
<TEXT>

     Müstakil Sanayici ve İşadamları Derneği MÜSİAD Genel Başkan Ali Bayramoğlu, ''Hükümetten 2004'te yatırımların önündeki prangaların kırılmasını, büyümenin sürdürülebilir, kalıcı ve dengeli kılınmasını bekliyoruz'' dedi. 
     Bayramoğlu, yaptığı yazılı açıklamada, 2004 yılında büyümenin inşaat ve tarım başta olmak üzere tüm sektörlere yansıması ve Anadolu'daki tüm illere yaygınlaşması gerektiğini vurguladı. 
     İşsizliğin azaltılabilmesi ve büyümenin hissedilebilmesi için bölge farkı gözetmeksizin yeni yatırımlara ihtiyaç olduğuna dikkat çeken Bayramoğlu, ''Faizin bütçe içindeki yüzde 43'lük payını azaltarak yatırımları canlandırabileceğimiz gibi adalete, eğitime ve sağlığa daha fazla pay ayırabiliriz'' dedi. 
     Üretim sürecinin yeni bir dönüşüme sahne olduğunun söylenebileceğini, ancak bu değişimin hızlı olmayacağının anlaşıldığını kaydeden Bayramoğlu, düşen reel ücretler ve alım gücü zafiyetinin, 2004'ü de 2003'e benzetecek gibi gözüktüğünü aktardı. 
     Bayramoğlu, ''Hükümetten 2004'te yatırımların önündeki prangaların kırılmasını, büyümenin sürdürülebilir, kalıcı ve dengeli kılınmasını bekliyoruz'' dedi. 
     
     ''TABANDAKİ DELİK İLK YAĞMURDA SU ALACAĞA BENZİYOR'' 
     Bütçe içinde faiz harcamalarının toplam harcamalar içindeki payının azalacağının varsayıldığına işaret eden Bayramoğlu, devamla şu görüşleri dile getirdi 
     ''Personel harcamaları, sosyal transferler ve yatırımların enflasyon artı büyüme kadar artacağı projesi, kamuoyuna yönelik bir mesajdır. Devletin işçisini, memurunu ve emeklisini, enflasyon karşısında ezdirmeyeceğini ifade etmekle kalmıyor, ülke ekonomisindeki büyümeden herkes gibi bu kesimlerin de nasipleneceğini söylüyor. 
     Ancak öte yandan faiz harcamaların sadece enflasyon kadar büyüyeceği iddiası, hayli yoruma açık ve iyimser bir tahmin gibi duruyor. Bütçenin gelirler kanadı, giderlere nispetle çok daha dengeli ve gerçekçi bir yapıya sahip. Geçen sene vergi barışından elde edilen katkıya rağmen ulaşılmakta zorlanacağı anlaşılan 2003 hedefine nispetle öngörülen yüzde 14'lük artış, enflasyon beklentisinin üzerinde olmasına rağmen büyüme rakamıyla birlikte düşünüldüğünde abartılı olmadığı tahmin edilebilir. 
     Bakan Kemal Unakıtan, 2004 bütçesi için ayakkabı gibi sıkı bağladık demişti. Ayakkabı bağlı bağlı olmasına ama tabandaki delik ilk yağmurda su alacağa benziyor.'' 
     
</TEXT>
</DOC>
