<DOC>
<DOCNO> 146901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/02/guncel/gun10.html </URL>
<DATE> 2003/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilirkişi neşteri bilemedi 
</HEADLINE>
<TEXT>

Neşter operasyonunda yeterli tecrübesi olmayan bilirkişilerin hazırladıkları raporlar SSK müfettişlerini yanılttı. Hastaya takılmadığı iddia edilen stentler gerçek çıktı... 
     ANKARA Milliyet 

     Neşter Operasyonu’nda örnek olay olarak sunulan "Şerife Gülsoy isimli hastaya iki adet stent takılmasına karşın yedi adet stent takılmış gibi gösterildi" iddiasının doğru olmadığı ortaya çıktı. Hiç varolmadığı öne sürülen yedi adet stent, Gülsoy’un kalbe giden damarlarında bulundu. 
     Neşter Operasyonu’nda yeterli tecrübesi olmadığı iddia edilen bilirkişilerin yanıltmasıyla SSK müfettişlerince hazırlanan raporlarda, "bir hastada bir stent olur" yaklaşımı, kalp cerrahisindeki ileri teknolojilere ve bir hastayı yaşatma çabasına yenik düştü. Hastasına yedi stent takmış gibi gösterip SSK’dan haksız kazanç sağladığı öne sürülen Özel Yaşam Hastanesi’nin, Gülsoy vakasında suçsuz olduğu anlaşıldı. 
     
     Tıbben çürütüldü 
     Ancak müfettiş raporlarına dayanak oluşturan Gülsoy’un operasyon CD’sini inceleyen Dr. Gülümser Heper ve Dr. Ender Örnek’in "sadece bir stent takılmış" değerlendirmesi, 20 Şubat’ta yapılan "Koroner Elektron Anjiografi" sonucunda tıbben çürütüldü. Doç. Dr. Şekip Altunkan ve Dr. Nihan Erdoğan’ın stent görüntüleriyle hazırladıkları Koroner Elektron Anjiografi raporuna göre, Gülsoy’a farklı amaçlarla yedi ayrı stent takıldı. 
     Müfettişlerce eleştirilen bir nokta da, Özel Yaşam Hastanesi’ne çok sayıda hasta gitmesiydi. Oysa geçen yıl 6857 operasyon yapılan hastanede, yalnızca beş ölüm vakası oldu. Hastanenin kalp alanındaki uzmanlarıyla ilgi odağı olduğu kaydedildi. 
     
     
     


GÜNCEL 






















</TEXT>
</DOC>
