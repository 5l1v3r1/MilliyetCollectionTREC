<DOC>
<DOCNO> 113533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/17/son/sontur30.html </URL>
<DATE> 2002/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Seçim konvoyları kazalara davetiye 
</HEADLINE>
<TEXT>

     Seçimlere çok az süre kala milletvekili adayların gezilerini artırması ve mitingler öncesi oluşturulan konvoylar, trafik kazalarına davetiye çıkarıyor. Konya ve Karaman'da son iki hafta içinde iki aday trafik kazasında öldü, bir aday da yaralandı. 
     Selçuk Üniversitesi Kazaları Araştırma, Önleme ve Uygulama Merkezi Müdürü Prof. Dr. Ömer Halis Tombaklar, batıda gerek seçim dönemi gerekse düğün, spor gibi etkinliklerde konvoylara çok nadir raslanmasına karşın, ülkemizde bu kültürün yaygın şekilde devam ettiğini kaydetti. 
     Tombaklar, seçimler öncesi çok sayıda cadde ve bulvarda her an konvoyla karşılaşıldığını, birbirine çok yakın ve oldukça hızlı hareket eden bu araçların trafiğin akışını olumsuz yönde etkilediği gibi, konvoy dışındakiler için de tehlike oluşturduğunu ifade etti. 
     
     YÖNETMELİK ÇIKARILSIN 
     Konvoylarla ilgili en kısa sürede bir yönetmelik çıkarılması gerektiğini belirten Tombaklar, şunları söyledi 
     "Türkiye'nin artık bu şark kültüründen kurtulması gerekir. Çıkarılacak yönetmelikte Emniyet teşkilatından izin almadan konvoy oluşturulmamalı. Konvoylarda da Emniyet'e ücret ödenerek ön ve arka kısmına düzeni sağlamak için otolar, yanlara da motosikletli ekiplerle güvenlik sağlanmalı. Bu yönetmelikte ayrıca hız limiti getirilmeli, araçlar 30 kilometre sürati geçmemeli ve her yola girememeli. Aksi yönde hareket edilmesi durumunda konvoyu düzenleyen kişi ya da kuruluş ağır para cezası ile cezalandırılmalı." 
     ADAYLAR DİREKSİYON BAŞINA GEÇMESİN 
     Tombaklar, konvoyların dışında seçimlere sayılı günler kala milletvekili adaylarının da gezilerini artırdığını, bu gezilerde de adayların geçirdikleri trafik kazaları sonucu hayatını kaybettiği haberlerinin gelmeye başladığını vurguladı. 
     Adayların seçim çalışmaları sırasında araç kullanmalarının oldukça tehlikeli olduğunu belirten Tombaklar, şöyle devam etti 
     "Adaylar kesinlikle direksiyon başına geçmemeli. Çünkü gece-gündüz çalışan oldukça yoğun bir süreçten geçen adaylar, beyin olarak trafiğe çıkmaya hazır değildir. Refleksleri tehlikeye karşı koyacak düzeyde olamaz. Önerimiz mutlak surette yalnız ve şoförsüz yola çıkmamalarıdır. Seyahatlarını sıklaştıran adaylar, şoförlerinin öngörülen kurallara uymalarına dikkat etmeli. Hatta, yedek şoför bulundurmalı." Tombaklar, seçim döneminde basın mensuplarının da araçlarıyla haber takibi yapmak için hayatlarını tehlikeye soktuğunu gözlemlediğini kaydederek "Hiçbir şey yaşamdan önemli değildir. Seçim döneminde muhabirler habere yetişmek için trafik kurallarını ihmal etmemeli, idarecileri de bu tehlikeyi gözardı edecek davranışlardan kaçınmalı" dedi. 
     Son iki hafta içinde Karaman'da SP 1. sıra adayı Asaf Çalışkan 60 seçim çalışması sırasında trafik kazası geçirerek ölürken, araç sürücüsü ve aynı partinin ikinci sıra adayı Mehmet Karakaş 42 yaralanmıştı. Aksaray- Konya yolunda da BTP Konya 15. sıra Milletvekili Adayı Mehmet Ali Usmanoğlu 52 kullandığı araçla kaza yaparak hayatını kaybetmişti. 
     





</TEXT>
</DOC>
