<DOC>
<DOCNO> 119986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/20/son/soneko34.html </URL>
<DATE> 2002/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine'nin Ekim ayı borç stoğu 140.9 milyar 
</HEADLINE>
<TEXT>

     Ekim ayı sonu itibariyle Hazine'nin iç ve dış borç stoku 140.9 milyar dolar oldu. 
     İç borç stoku, 2002 yılı Eylül ayı sonuna göre 3.9 katrilyon lira artış göstererek 144.2 katrilyon liraya yükseldi. 
     Hazine Müsteşarlığı Aralık 2001-Ekim 2002 dönemine ait aylık resmi konsolide bütçe iç ve dış borç istatistikleri geçici verilerine göre, Ekim ayı iç borç stokundaki artışın 3.8 katrilyon lirası Ekim ayında vadesi gelen ödemeler karşılığında piyasalardan yapılan borçlanmalardan, 272 trilyon lirası ise döviz cinsinden senetlerin kupon ödeme dönemlerinde oluşan kur artışlarından kaynaklandı. 
     2002 yılı Ekim ayı sonu Hazine dış borç stoku ise, 2002 yılı Eylül ayı sonuna göre 36 milyon dolar artış gösterdi. Söz konusu artışın nedeni euro ve SDR'deki kur farkından kaynaklandı. 
     Hazine'nin 2002 yılı Ekim ayı itibariyle doğrudan borçlusu olduğu konsolide bütçe bazında genel ve katma bütçeli kuruluşları içeriyor dış borç stoku 54.6 milyar dolar, iç borç stoku 86.3 milyar dolar olmak üzere toplam 140.9 milyar dolar oldu. 
     Söz konusu stok rakamı gayri safi olup, Hazine garantili dış borçlar ve Merkez Bankası'nın borçlarını içermiyor. Merkez Bankası'nın net dış varlıkları ile Hazine'nin sahip olduğu mevduatların da dikkate alınması suretiyle hesaplanan net borç stoku ise anılan tutarın altında bulunuyor. 
     





</TEXT>
</DOC>
