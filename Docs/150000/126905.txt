<DOC>
<DOCNO> 126905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/26/guncel/agun.html </URL>
<DATE> 2002/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Hava, deniz tamam newline sıra demiryolunda 
</HEADLINE>
<TEXT>

Irak operasyonu için hava üslerini ve limanlarımızı kullanmak isteyen Bush yönetimi, demiryollarını da kullanarak sevkiyat sorununu aşmayı planlıyor 
     BARKIN ŞIK Ankara 

     Irak operasyonu için askeri üslerin, limanların ve toprakların kendisine açılmasını isteyen ABD yönetiminin Türkiye’deki demiryolu ağından da yararlanmak istediği öğrenildi. ABD’nin, operasyon merkezi olarak Diyarbakır’a konuşlanmayı ve bölgede 5 yıl gibi bir süreyle kalmayı hedeflemesinin, liman ve demiryollarının önemini bir kat daha artırdığına dikkat çekildi. ABD’nin taleplerine "olur" verilmesi durumunda, personel, mühimmat ve zırhlı araçlar tren yolu ile de Mersin - Nusaybin üzerinden Musul’a ve daha ileri noktalara kadar sevk edilebilecek ve Türkiye’deki üslere lojistik destek bu kanalla da sağlanacak. 
     
     HER ÜSTE BİR DURAK 
     Mersin Limanı’nı bildirimsiz olarak kullanmak isteyen Bush yönetiminin kullanmak istediği demiryolu hattı, İncirlik, Malatya, Diyarbakır, Batman ve Muş askeri üsleri ile Nusaybin üzerinden Bağdat’a kadar uzanıyor. ABD yönetimi, uçaklarına açılmasını istediği İncirlik, Malatya Erhaç, Diyarbakır, Batman ve Muş hava meydanlarında teknik incelemelerden sonra başlatacağı inşaatlar için gerekli donanımı ve operasyon sırasında ve sonrasında gerçekleştireceği lojistik sevkiyatını demiryoluyla yapmayı planlıyor. Liman içinden çıkan demiryolunun, üslerin bulunduğu bütün kentlerde istasyonu bulunuyor. Demiryolu hattının kullanıma açılması durumunda, Kuzey Irak’tan güneye doğru hareket edecek kara birlikleri, Nusaybin’den Bağdat’a kadar uzanan demiryolu sayesinde sevkiyat sıkıntısıyla karşılaşmayacak. 
     
     ŞAM’DAN İZİN ALINACAK 
     Nusaybin üzerinden Suriye’ye giriş - çıkış yaparak Irak’a ulaşan demiryolunun, Kuzey Irak’taki en büyük istasyonu Musul. Söz konusu demiryolunun faal olduğu ve halen haftada bir kez yük taşımacılığı gerçekleştirildiği öğrenildi. Demiryolunun Suriye’ye giriş - çıkış yapması nedeniyle, Şam hükümetinden izin alınması gerektiği belirtildi. ABD, Irak operasyonu sırasında Suriye hava sahasının kendisine açılması için geçtiğimiz günlerde Şam’a başvuruda bulunmuştu. 
     Bu arada yetkililer, güneydeki en büyük liman olan Mersin’in de her tip yük için yükleme - boşaltma olanağı sağlayan tek liman olduğunu kaydederek, İskenderun Limanı’nda sadece "dökme" sistemi ile yükleme - boşaltma yapılabildiğine işaret ettiler. 
     



 GÜNCEL 














</TEXT>
</DOC>
