<DOC>
<DOCNO> 113394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/17/spor/spo02.html </URL>
<DATE> 2002/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
FENER YALNIZ KALDI 
</HEADLINE>
<TEXT>

Futbol Federasyonu Tahkim Kurulu, Sarı-Lacivertli kulübün bir maçlık ceza için yaptığı itirazı geri çevirdi. Fenerbahçe-Adanaspor maçının boş tribünler önünde oynanması kesinleşti 
     Karar olumsuz 
     FUTBOL Federasyonu Tahkim Kurulu, Fenerbahçe Kulübü’nün, bir maç seyircisiz oynama cezası için yaptığı başvuruyu dün masaya yatırdı. Kurul, Sarı - Lacivertli kulübün itirazını geri çevirip, Adanaspor maçının boş tribünler önünde oynanma kararını onayladı. Sarı-Lacivertliler’in talebini görüşmek üzere özel olarak yapılan toplantı yaklaşık iki saat sürdü. 
     
     Zarar büyük 
     FENERBAHÇE Kulübü adına toplantıya avukatlar da katıldı. Detaylı bir itiraz dilekçesi sunulmasına karşın, Tahkim Kurulu oybirliğiyle cezanın uygulanmasını kararlaştırdı. Sarı-Lacivertli takım, Adanaspor karşılaşmasında seyircisiz kaldığı gibi büyük bir hasılat kaybına da uğrayacak. Maddi kaybın yaklaşık 1 trilyonu bulacağı iddia edildi. 
     
Rakip karıştı      FENERBAHÇE’NİN UEFA Kupası ikinci turundaki rakibi Panathinaikos’ta sürpriz bir kararla Teknik Direktör Fernando Santos görevden alındı. Kulübün resmi internet sitesinde yapılan açıklamada, Santos’un yerine, Yasminko Veliç ile Zorze Rozario’nun getirildiği belirtildi. Öte yandan Fenerbahçe’nin dün yaptığı antrenmanda yedek futbolculardan kurulu kadro, asları ikinci kez yenmeyi başardı. 
     
Ortega şaşkın      YUSUF KOBAL 

     FENERBAHÇE’NİN yıldız oyuncusu Ariel Ortega, saha kapatma cezasına anlam veremediğini söyledi. Tecrübeli futbolcu, Arjantin’de maç boyu küfür edildiğini dile getirip, "Bu nedenle saha kapatıldığını hiç görmedim. Ben yaşamımda ilk kez seyircinin olmadığı bir maçta forma giyeceğim. Bu durum hoşuma gitmiyor. Futbol tribünlerin dolmasıyla güzel olur" diye konuştu. 
     ORTEGA, Milli Takım’dan davet aldığını açıklayıp, af istemeye hazırlandığını bildirdi. Yıldız oyuncu, "Önümüzdeki maçlarda Fenerbahçe için canımı dişime takmam gerekiyor. Bu nedenle de özel milli maça gitmeyi düşünmüyorum" dedi. Öte yandan İstanbul’a gelen Arjantinli gemiciler tesislere akın ettiler. Yıldız futbolcuyu bulamayınca yazılı sevgi mesajları bıraktılar. 
     
Uslu’dan eleştiri      FENERBAHÇE Asbaşkanı Mahmut Uslu, Tahkim Kurulu’nun ret kararının kendilerini şaşırtmadığını açıkladı. Uslu, "Bu işle ilgisi olan herkesi Allah’a havale ediyoruz. Hiçbir suçumuz olmadığı halde, ağır bir ceza ile karşı karşıya kaldık. İlahi adalet bu kötülüğü yapanların yakasına yapışır" dedi. 
     
Ayhan’dan ret      SARI - Lacivertli kulübün alt yapısından yetiştiği ifade edilen Avrupa Şampiyonu milli atlet Süreyya Ayhan, Divan Kurulu toplantısında kendisine plaket vermek isteyen yönetime olumsuz yanıt verdi. Kulübe mektup yazan Ayhan, "Yoğun programım nedeniyle gelemiyorum. Ancak beni yetiştiren kulübün Fenerbahçe olduğunu söylüyorsunuz. Böyle bir şey yok, bu yanlışı düzeltin" dedi. 
     



 SPOR 




























</TEXT>
</DOC>
