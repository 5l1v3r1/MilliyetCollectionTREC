<DOC>
<DOCNO> 136087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/09/son/sonspo10.html </URL>
<DATE> 2003/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankaragücü 0 - Fenerbahçe 0 
</HEADLINE>
<TEXT>

     Birinci Süper Lig'de Ankaragücü ile Fenerbahçe, golsüz berabere kalarak 1'er puan aldılar. 
     Birinci Süper Futbol Ligi'nin 19. hafta maçında Ankaragücü ile Fenerbahçe, ilk yarıyı golsüz eşitlikle kapadı. 
     Karşılaşmanın ilk yarısında savunmaya Fenerbahçe yarı alanından başlayan, ileri uçta ve orta alanda uyguladığı adam adama savunmayla konuk ekibin organize ataklar yapmasını engelleyen Ankaragücü, kanatlardan yaptığı ataklarla da etkili oldu. Başkent temsilcisi, ilk yarıda rakip ceza alanında ciddi pozisyonlar bulmasına karşın, gol atmayı başaramadı. 
     Ankaragücü'nün istekli ve prese dayalı oyunu karşısında özellikle orta alanda bir türlü istediği oyunu ortaya koyamayan Fenerbahçe, bu yarıda Ankaragücü kalesini zorlamaktan çok uzak kaldı. 
     17. dakikada sol taraftan Ankaragücü ceza alanına giren Serhat, Gökmen'in müdahalesiyle topu ayağından fazla açınca, pozisyonu Zafer önledi. 
     27. dakikada Yılmaz'ın sağ taraftan kullandığı köşe atışında ceza alanı karıştı. Oluşan karambolde kale alanı üzerinde Augustine, topla buluştu. Bomboş durumdaki bu futbolcunun vuruşunda, top üstten auta gitti. 
     34. dakikada sağ taraftan Hakan Keleş'in ortasında Ümit Ozan, savunmadan seken topla ceza alanı girişinde buluştu. Bu futbolcunun topun gelişine volesinde, Rüştü'yü geçen meşin yuvarlak üst direkten döndü. 
     40. dakikada Augustine'nin ceza alanı dışından sert şutunda, top üstten auta gitti. 
     44. dakikada sol taraftan Ankaragücü ceza alanına giren Tuncay'ın vuruşunda, top Zafer'de kaldı ve karşılaşmanın ilk yarısı golsüz tamamlandı. 
     Fenerbahçe, ikinci yarıya Serhat'ın yerine Ceyhun'u oyuna alarak başladı. 
     49. dakikada Fenerbahçeli Ümit sarı kart gördü. 
     52. dakikada Yılmaz'ın ceza alanı dışından sert şutunda, Rüştü'nün göğsünden seken topu, Hüseyin'den önce savunma uzaklaştırdı. 
     55. dakikada Fenerbahçe'de Ortega, yerini Rebrov'a bıraktı. 
     65. dakikada Tuncay'ın ceza alanı dışından çapraz pozisyondaki falsolu vuruşunda, Zafer topu son anda kornere tokatladı. 
     71. dakikada Fenerbahçe'de, Kemal'in yerine Ogün oyuna dahil oldu. 
     77. dakikada Ankaragücü'nden Baidoo sarı kart gördü. 
     80. dakikada Ankaragücü'nde, Hüseyin'in yerine Levent oyuna girdi. 
     82. dakikada Ceyhun'un arapasında, ceza alanında Tuncay'dan önce Zafer, topu yatarak kontrol etti. 
     88. dakikada Ankaragücü'nde, Ümit Ozan'ın yerine Mehmet Türkmehmet oyuna dahil oldu. 
     Karşılaşmanın uzatma dakikalarında, Ankaragücü'nde Simao'nun yerine Burak oyuna alındı. 
     Karşılaşma da golsüz eşitlikle sona erdi. 
     





</TEXT>
</DOC>
