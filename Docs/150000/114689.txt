<DOC>
<DOCNO> 114689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/23/son/sontur04.html </URL>
<DATE> 2002/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Yargıtay, "Kürtçe eğitim" isteğinden mahkumiyeti bozdu 
</HEADLINE>
<TEXT>

     Yargıtay 9. Ceza Dairesi, "Kürtçe eğitim" isteklerini içeren matbu dilekçeleri toplayarak Ege Üniversitesi Rektörlüğü'ne veren 3 öğrenci hakkındaki mahkumiyet kararını bozdu. 
     İzmir DGM, "Kürtçe eğitim" isteklerini içeren matbu dilekçeleri öğrencilere dağıtıp sonra da bu dilekçeleri toplayarak Ege Üniversitesi Rektörlüğü'ne veren Hatip Aydın, Berivan Alataş ve Sanem Erdil'i, terör örgütü PKK'ya yardım ve yataklık ettikleri gerekçesiyle Türk Ceza Kanunu'nun TCK 169, 3712 Sayılı Terörle Mücadele Yasası'nın 5 ve TCK'nın 59. maddesinin 2. fıkrası hükümleri gereğince 3 yıl 9'ar ay ağır hapis cezasına çarptırmıştı. Sanıklar da, bu kararı temyiz etmişti. 
     9. Ceza Dairesi, temyiz incelemesini sonuçlandırdı. Daire, sanıklara verilen mahkumiyet kararını oybirliğiyle bozdu. Dairenin bozma gerekçesinde, şöyle denildi 
     "Sanıkların, Kürtçe eğitim isteklerine ilişkin matbu dilekçeleri dağıtıp ve bu dilekçeleri toplayarak, Rektörlüğe vermek şeklindeki eylemlerinin, atılı suçun yasal unsurlarının oluşmadığı gözetilmeden beraatları yerine, yazılı düşüncelerle mahkumiyetlerine karar verilmesi, bozmayı gerektirmiştir." Daire'nin bozma kararı üzerine, dosya yeniden İzmir DGM'ye gidecek. İzmir DGM, mahkumiyete ilişkin kararında direnirse, konu Yargıtay Ceza Genel Kurulu'nda görüşülecek. 
     Çeşitli üniversitelerde, "Kürtçe eğitim" isteklerine ilişkin bazı öğrenciler tarafından verilen dilekçeler üzerine davalar açılmış, bunlardan bazıları mahkumiyetle sonuçlanırken, bazılarında beraat kararları verilmişti. 
     Daire'nin bu kararı, verilen mahkumiyetleri bozma açısından ilk karar olma özelliğini taşıyor. 
     





</TEXT>
</DOC>
