<DOC>
<DOCNO> 100035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/05/spor/bbas.html </URL>
<DATE> 2002/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Sambayı kıvıramadık 65-69 
</HEADLINE>
<TEXT>

Futbolda yolumuzu tıkayan Brezilya, basketbolda da önümüze set çekti. 12 Dev Adam, Mini Dünya Kupası’nda ABD’de karşılaşacağı rakibine ikinci kez teslim oldu, dördüncülükte kaldı 
     BASKETBOL Milli Takımımız, Efes Pilsen Mini Dünya Kupası’nda üçüncülük maçında Brezilya’ya boyun eğdi. 12 Dev Adam, iyi savunmaya karşın ikinci ve üçüncü çeyrekte skor üretmekte sıkıntı yaşadı. Mücadeleye hızlı başlayan ve Ömer’in hızlı hücumlardaki sayılarıyla ilk periyodu 9 sayı önde kapayan millilerimiz, ikinci çeyrekte durdu, devre de 37 - 37 kapandı. Üçüncü çeyrekte Asım’ın top kayıpları ve boş şutları hızlı hücum olarak geri döndü. Son çeyrekte 11 sayılık fark bir sayıya kadar indi, ancak sonuç değişmedi. 
     
Yugoslavya şampiyon 101-82      MİNİ Dünya Kupası’nı finalde Kanada’yı rahat geçen Yugoslavya kazandı. Yugoslavya, özellikle Gurovic’in skorer oyunuyla sonuca gitti. Turnuvada Cezayir’i 71 - 59 yenen Angola 7., Çin’i 97 - 95 mağlup eden Bulgaristan da beşinciliği elde etti. Stojakovic en değerli oyuncu seçilirken, Hidayet asist, Brezilyalı Giovannoni ribaund, Bulgar Stoikov da sayı kralı oldu. 
     
     



 SPOR 




















</TEXT>
</DOC>
