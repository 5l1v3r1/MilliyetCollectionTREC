<DOC>
<DOCNO> 133233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/26/yazar/bila.html </URL>
<DATE> 2003/01/26/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
MGK’da Irak ve Kıbrıs 
</HEADLINE>
<TEXT>

     Uzun süreden beri Irak ve Kıbrıs’a yönelik yapılan tartışmaların, uluslararası görüşmelerin değerlendirileceği bu toplantıda, Türkiye’nin her konuyla ilgili olarak alacağı tavır kesinleştirilecek. 
     Irak ve Kıbrıs konusunda, askeri kanat, MGK’ya detaylı rapor sunacak. Çeşitli olasılıklara göre ABD’nin Irak’a müdahalesi ve bu süreçte Türkiye’nin askeri ve siyasi duruşu ele alınacak. Türkiye’nin ulusal çıkarları açısından Kuzey Irak ve Irak’ta muhtemel gelişmelere göre nasıl tavır alması gerektiği karara bağlanacak. 
     Önce Irak konusuna değinelim... 
     Türkiye son ana kadar savaşsız çözüm için diplomatik çabalarını sürdürecek. Ancak, savaşın kaçınılmaz olması haline de hazırlıklı olabilmek için gerekli hukuki hazırlık MGK’da tartışmaya açılacak. ABD yetkilileriyle yürütülen askeri görüşmelerin savaş halinde uygulamaya geçirilebilmesi için Meclis’ten alınması gereken yetki üzerinde durulacak. MGK’da asker üyelerin, resmen bir tavsiye kararına dönüştürülmese bile, "yurtdışına asker gönderme ve ülkede yabancı asker bulundurma" yetkisini içeren Meclis kararının alınması için daha fazla geç kalınmaması dileğini gündeme getirmeleri bekleniyor. 
     MGK’da ele alınacak bir diğer konu ise Kıbrıs. 
     Kıbrıs konusunda Ankara’dan çıkan farklı seslerin müzakerede Denktaş ve Türk tarafını zor duruma düşürdüğüne işaret edilmesi beklentisi hakim. Ankara’nın, Kıbrıs konusunda politikasını netleştirmesi ve müzakere sürecinde Denktaş’ın elini zayıflatacak açıklamalardan kaçınılması isteminin, yine asker üyeler tarafından MGK’da dillendirilmesi yüksek olasılık. Aralık ayında yapılan MGK toplantısından sonra açıklanan bildiride, Denktaş’a tam destek ifade edildiği halde, Ankara’da resmi ağızlardan çok farklı sesler çıkmasının Türkiye ve KKTC’yi sıkıntıya soktuğu saptamasının da kurul gündemine getirilmesi bekleniyor. KKTC’nin Türkiye açısından stratejik önemine vurgu yapılacağı ve Annan planında ulusal çıkarlar doğrultusunda değişikliğe gidilmesinin zorunluluğu üzerinde de durulacağı tahmin ediliyor. 
     KKTC Cumhurbaşkanı Rauf Denktaş’ın, dün AKP lideri Tayyip Erdoğan’a yanıt niteliğindeki konuşması da Ankara’nın politikasını netleştirmesi talebini içeriyordu. Denktaş’ın, Ankara’nın çelişkili açıklamalarıyla müzakereyi güçlü biçimde sürdürmesinin engellendiği biçimindeki çıkışı da, MGK toplantısı öncesinde zamanlaması açısından önemli görülüyor. Denktaş da, Ankara’nın Kıbrıs konusunda ulusal politikasını netleştirmesini ve bu politikaya uygun, tutarlı bir tutum içine girmesini bekliyor ve istiyor. 
     Hem Irak, hem de Kıbrıs konusunda zaman giderek daralıyor. 
     Bu nedenle MGK’nın 31 Ocak toplantısı, tarihi kararların oluşturulacağı ve Irak ile Kıbrıs konusunda ulusal politikaların kesinleştirileceği kritik bir toplantı olacak. 
     
     







Bir deli pöstekisi, hep birlikte sayalım mı 


Barış Meclisi... 


MGK’da Irak ve Kıbrıs 


Tayyip Erdoğan’la bir akşam yemeği... 


Kedinin gözleri 


Hap kuşağı 


Gürüz ne yapmak istiyor 


Yahya Kemal’in aşkının sonu... 


ABD’nin kaybettiği savaş 


Tayyip Bey Davos’ta çam devirmedi 


Kırmızı kod’a karşı pembe alarm’ 


Sizin site bir lem 


Meksika’dan Türkiye’ye Irak ilgisi 


Eylül şarkıları 


TÜSİAD Avrupacı mı Amerikancı mı 


</TEXT>
</DOC>
