<DOC>
<DOCNO> 142819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/15/spor/spo04.html </URL>
<DATE> 2003/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Aybaba garantisi 
</HEADLINE>
<TEXT>

Trabzonspor Teknik Direktörü, oynayacakları 6 maçtan 18 puan çıkarılması durumunda UEFA Kupası’na katılma hedefini garanti altına alacaklarını ifade etti 
     Siftah Samsunspor’dan 
     SON oynadığı Gençlerbirliği ve Beşiktaş maçlarında 5 puan birden kaybeden Trabzonspor, bugünkü Samsunspor maçının ardından, karşılaşacağı Bursaspor, Kocaelispor, İstanbulspor, Diyarbakırspor ve Göztepe müsabakalarından 18 puan hedefliyor. Teknik Direktör Samet Aybaba, alınacak 6 galibiyetle UEFA Kupası’na katılma garantisini bulacaklarını belirtti. 
     
     "Kayıp vermek yok" 
     ŞU ana kadar oynadıkları futbolun karşılığını alamadıklarına dikkat çeken Aybaba, "Önümüzdeki 6 maç çok önemli ve kayıp vermek istemiyoruz" dedi. Trabzonspor çalıştırıcısı, "Eğer bu zorlu seriden istediğimizi elde ederek ayrılırsak, sadece UEFA Kupası’na katılmakla kalmayız, aynı zamanda ilk 4 takım arasına da rahatlıkla gireriz" yorumunu yaptı. 
     
     Trabzon’dan dostluk mesajı 
     SAMSUNSPOR ile bugün deplasmanda oynayacakları Karadeniz derbisi için dostluk mesajı veren Trabzonspor Yönetimi, bu karşılaşmanın, hem iki dost kulübün kaynaşması hem de puan maçı olarak algılanmasını istedi. Başkan Özkan Sümer, "Futbol sahada oynansın, hak eden de kazansın. Sonucu, kazananın da kaybedenin de makul karşılaması gerekir. Kaybeden kızmamalı, kazanan da zafer sarhoşu olmamalı" dedi. 
     



 SPOR 





























</TEXT>
</DOC>
