<DOC>
<DOCNO> 126387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/23/son/soneko27.html </URL>
<DATE> 2002/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa günü yüzde 5.17'lik kayıpla tamamladı... 
</HEADLINE>
<TEXT>

     İMKB Bileşik Endeksi 2. seansta 203.34 puan azalarak 10,702.46 puandan kapandı. 
     Hisse senetleri, ikinci seansta ortalama yüzde 1.86 oranında değer yitirdi. 
     İlk seanstaki 380.65 puanlık azalış dikkate alındığında, borsa endeksi günün tamamında 583.99 puan geriledi. Hisse senetlerindeki günlük kayıp ise yüzde 5.17 oldu. 
     Endeks, 2. seansa, 45.16 puan kayıpla 10,860.64 puan seviyesinde başladı. Seansın ilk yarısını 259.33 puan kayıpla 10,646.47 puandan geçen endeks, seans içinde en düşük 10,553.07, en yüksek de 10,905.80 puanı gördü. 
     Borsa uzmanları, IMF ile ilişkiler ve hükümetin uygulamalarının yakından izlendiğini, muhtemel bir Irak operasyonuna ilişkin tedirginliğin satışların temel unsurunu oluşturduğunu bildirdiler. 
     Kapanışta mali endeks 311.09 puan kayıpla 13,281.58 puana, sanayi endeksi 171.12 puan kayıpla 10,227.08 puana, hizmetler endeksi 116.10 puan kayıpla 7,077.69 puana geriledi. 
     Böylece ilk seansa göre mali grup hisseler ortalama yüzde 2.29, sanayi endeksi ortalama 1.65, hizmetler grubu hisseler de yüzde 1.61 değer yitirdiler. 
     İşlem gören toplam 292 hisse senedinden 232'si değer kaybederken, 26 hisse senedi değer kazandı. 34 hissenin fiyatında ise değişiklik olmadı. 
     Seansta, 236 trilyon 696 milyar 600 milyon liralık işlem hacmi kaydedildi. İki seanstaki işlem hacmi toplamı da 392 trilyon 897 milyar 124 milyon lira olarak belirlendi. 
     Turkcell, İş Bankası C, Yapı Kredi Bankası, Sabancı Holding ve Garanti Bankası en yoğun işlem gören hisse senetleri olarak belirlendi. 

     
</TEXT>
</DOC>
