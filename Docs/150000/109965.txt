<DOC>
<DOCNO> 109965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/28/ekonomi/eko02.html </URL>
<DATE> 2002/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Yabancı ortak tahkime gitti 
</HEADLINE>
<TEXT>

GS’nin ortağı AIG, gösterdiği adayları da içeren yönetim kurulunun yeniden oluşturulmasını ve 500 bin dolarlık maddi tazminat istedi 
     EKONOMİ SERVİSİ 

     Galatasaray Sportif Sınai ve Ticari Yatırımlar A.Ş. yönetiminden dışlanan şirket ortağı AIG, uluslararası tahkim istemi ile ICC International Court of Arbitration’a başvurdu. 
     Şirket ortaklarından AIG Blue Voyage Fund L. P. ve AIG Global Sports and Entertainment Fund L.P.’nin dava dilekçesinde, şirketin en kısa zamanda bir genel kurul toplantısı yapmak üzere gerekli adımları atarak AIG’nin gösterdiği adayları da içeren bir Yönetim Kurulu oluşturulması ve kanuni denetçilerden bir tanesinin AIG’nin gosterdiği aday ile değiştirilmesi istendi. 
     Dilekçede, 26 Ağustos 2002 tarihli şirket olağan genel kurulunda alınan 9 no’lu kanuni denetçinin atanması ve 12 no’lu şirket ana sözleşmesinin 4’üncü ve 28’inci maddelerinin tadilatı kararlarının iptal edilmesi için şirketin gerekli girişimleri yapması, 500 bin dolardan az olmamak kaydıyla maddi tazminat ödenmesi ve AIG’nin tahkim ile ilgili masraflarının karşılanması talepleri de yer aldı. 
     Galatasaray A.Ş.’ye tebliğ edilen başvuruyla ilgili olarak, ICC kurallarına göre dünden itibaren 30 gün içinde şirketin seçtiği hakemi bildirmek ve dava dilekçesine cevabını iletmek zorunda olduğu bildirildi. 
     
     AIG’nin payı yüzde 25 
     Galatasaray Kulübü, Eylül 2000 tarihinde dünyanın en önde gelen sigorta ve finansal hizmetler şirketlerinden AIG’nin kontrolündeki AIG Blue Voyage Fund L.P ve AIG Global Sports and Entertaintment Fund.’un Galatasaray A.Ş.’nin sermayesine yüzde 21.05 oranında katılımına ilişkin anlaşmayı, AIG’nin New York’taki merkezinde imzalamış, yapılan anlaşma çerçevesinde 21 milyon dolarlık gelirin yatırıldığı 3 Kasım 2000 tarihinde açıklanmıştı. 
     



 EKONOMİ 



















</TEXT>
</DOC>
