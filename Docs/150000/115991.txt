<DOC>
<DOCNO> 115991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/30/son/sonspo19.html </URL>
<DATE> 2002/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Sergio Markarian Sinirlerine hakim olan taraf turu geçer... 
</HEADLINE>
<TEXT>

     Fenerbahçe ile Yunanistan'ın Panathinaikos takımları arasında yarın yapılacak UEFA Kupası 2. tur ilk maçı öncesi her iki takımın yetkililerinin verdiği barış ve dostluk mesajları sürüyor. 
     Panathinaikos Teknik Direktörü Sergio Markarian, maçla ilgili düzenlediği basın toplantısında dostluk mesajları verdi. 
     Uruguaylı teknik adam, Yunan takımının konakladığı otelde düzenlediği basın toplantısında, medya mensuplarının sorularını yanıtlamadan önce, görüşlerini açıkladı. 
     İki takımın yapacağı maçların futbol müsabakasından daha üstün olaylara sahne olmasını dileyen Markarian, ''Biz Panathinaikos Kulübü olarak güzel 2 maç oynamak istiyoruz. UEFA'nın şartları gereği 2 takımdan birisi turu geçecek. Yunanistan ve Türkiye ülkeleri ile Panathinaikos ve Fenerbahçe kulüplerinin güzel bir ortam içinde oynayarak kendilerini Avrupa ve dünyaya ispat etmeleri lazım'' dedi. 
     İki ülkenin 2008 yılında yapılacak Avrupa Futbol Şampiyonası organizasyonunu düzenlemek için ortaklaşa aday olduğunu anımsatan Markarian, ''Ben 2 ülkenin yalnızca EURO 2008 için çaba vermelerini istemiyorum. Başka olaylarla da birlikte çaba harcamalarını istiyorum. Biz bu gayrete yardım etmek istiyoruz'' diye konuştu. 
     
     ''SİNİRLERİNE HAKİM OLAN KAZANIR'' 
     Uruguaylı teknik adam, bir soru üzerine, Fenerbahçe-Panathinaikos eşleşmesinde sinirlerine hakim olan takımın turu geçeceğini savundu. 
     Genelde her maçta fiziki, teknik, taktik ve psikolojik etkenlerin büyük rol oynadığını anlatan Markarian, ''Genelde maçları sinirlerine hakim olan taraf kazanır. Bu saydığım nedenlerden dolayı sinirlerine hakim olan maçı istediği gibi bitirir. Her maçın kendi içinde stresi vardır. Siz Panathinaikos-Olympiakos veya Fenerbahçe-Galatasaray maçlarında stres yok mu zannediyorsunuz '' dedi. 
     
     ''ZOR BİR MAÇ OLACAK'' 
     Maçla ilgili görüşlerini de açıklayan Sergio Markarian, şöyle konuştu 
     ''Zor bir maç olacak. Elimizden gelen her şeyi yapmaya çalışacağız. Her zaman nasıl oynuyorsak, yine öyle oynamaya çalışacağız. Gereken tedbirleri alacağız. Deplasmanda oynayacağız ve rakibimizin gücünü biliyoruz. Ancak biz de kuvvetli bir takımız. Oyun içinde tabii ki hatalarımız oluyor. Ancak gereken her şeyi maç içinde yapacağız.'' Bir gazetecinin, ''Yarınki maçta ofansif mi, defansif mi oynayacaksınız'' sorusuna da Uruguaylı teknik adam, ''Şimdi ne söylesem yanlış olur, yanlış değerlendirilebilir. Maç başkadır. Maç öncesinde şöyle oynayacağız deyip, ama sahaya çıkıp başka türlü oynayabiliriz'' yanıtını verdi. 
     Panathinaikos'un bu sezon UEFA Kupası, Yunan Ligi ve kupasında hedefleri olduğunu anlatan Markarian, ''Her 3'ünde birden hedefe varmanın çok zor olduğunu biliyoruz. Biz büyük bir takım olduğumuz için her 3 kulvarda da başarı istiyoruz. Zor olduğunu biliyoruz, ama elimizden geleni yapacağız'' diye konuştu. 
     
     FENERBAHÇE VE ORTEGA 
     Daha önce uzun yıllar çalıştırdığı Panathinaikos'un başına 2. kez 1 hafta önce geldiğini anlatan Markarian, yarınki rakipleri Fenerbahçe hakkında yardımcılarından bilgi aldığını söyledi. 
     Fenerbahçe'nin sistemini bildiğini, zaman zaman çok kuvvetli oynayan bir takım ve ferdi olarak etkili oyuncularının bulunduğunu anlatan Panathinaikos Teknik Direktörü, rakiplerinin sakat oyuncularının bulunduğunu da belirtti. 
     Markarian, ''Rakibimizin Gençlerbirliği ve Feyenoord ile yaptığı maçların video kasetlerini izledim. Her hocanın kendisine göre kafasında bir şeyler vardır. Ona göre tedbir alacağız. Zor bir oyun olacağını biliyoruz. Oyuncularımla birlikte birbirimizi sıkmamaya özen göstereceğiz. Elimizden gelen gayreti sarf edeceğiz'' dedi. 
     Markarian, Ortega ile ilgili bir soru üzerini de şöyle konuştu 
     ''Ortega ve Revivo gibi oyuncuların her takımda olduğunu pek zannetmiyorum. Bunlar kendi başlarına büyük görevler yapabilecek kişiler. Fenerbahçe'nin bunun dışında 2 etkili oyuncusu daha olduğunu biliyorum. Paraguay Milli Takımı'nın başında görev yaparken, Ortega'yla karşı karşıya geldim. Ortega'nın bütün meziyetlerini biliyorum.'' Sergio Markarian'ın basın toplantısına medya mensupları çok büyük ilgi gösterdi. Toplantıyı Türk ve Yunan 100'e yakın gazeteci izledi. 
     





</TEXT>
</DOC>
