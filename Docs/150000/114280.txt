<DOC>
<DOCNO> 114280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/21/son/sontur21.html </URL>
<DATE> 2002/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Boğazdaki kaza davasında Türk kaptana 4 yıl ağır hapis 
</HEADLINE>
<TEXT>

     İstanbul Boğazı'nda 2 kişinin ölümü, 2 kişinin de kaybolmasıyla sonuçlanan kazaya ilişkin yargılanan gezinti teknesinin kaptanı 4 yıl 2 ay, Kamboçya bandıralı kuru yük gemisinin Rusya Federasyonu uyruklu kaptanı da 1 yıl 8 ay ağır hapis cezasına çarptırıldı. 
     İstanbul 7. Ağır Ceza Mahkemesi'ndeki duruşmaya, tutuklu kaptanlar Andrey Smirnov ile Yılmaz Yıldız katıldı. Yıldız, "Diğer sanık, eğer iskele alabanda yapsaydı kazayı önlerdi. Olayda karşı tarafın kusur oranının da göz önünde tutulmasını istiyorum" dedi. 
     Smirnov da uluslararası kurallara uygun hareket ettiğini ve tüm önlemleri aldığını belirterek "Olaydan dolayı büyük üzüntü duyuyorum. Hala şokunu üzerimden atmadım" diye konuştu. 
     Daha sonra kararı açıklayan mahkeme heyeti, bilirkişinin, 2 kişinin öldüğü, 2 kişinin kaybolduğu ve 27 kişinin de yaralandığı deniz kazasında kaptanları kusurlu bulduğunu vurgulayarak, sanıkların "Nizam, emir ve kaidelere riayetsizlik sonucunda deniz kazasına sebebiyet vermek"' suçunu işlediklerini bildirdi. 
     Yıldız'a, suçun işleniş şekli ve özelliklerine göre üst sınırdan 5 yıl ağır hapis cezası veren mahkeme heyeti, duruşmalardaki iyi halini göz önüne alarak sanığın cezasını 4 yıl 2 ay ağır hapse indirdi. 
     Smirnov'a da 2 yıl ağır hapis cezası veren mahkeme heyeti, yine duruşmalardaki iyi halini dikkate alarak sanığın cezasını 1 yıl 8 ay ağır hapse düşürdü. 
     Sanıklara ayrıca 181 milyon 7 bin 416'şar lira da ağır para cezası veren mahkeme heyeti, tutuklu kaldığı süreyi dikkate alarak oyçokluğu ile Smirnov'un tahliyesini kararlaştırdı. 
     
     YILDIZIN KIZLARI GÖZYAŞI DÖKTÜ 
     Kararın açıklanmasının ardından salondan çıkan Yılmaz Yıldız'ın 2 kızı, adliye koridorunda gözyaşlarını tutamadı. Yıldız'ın kızları, yakınları tarafından sakinleştirilerek adliyeden çıkartıldı. 
     İstanbul Boğazı'ndan transit geçiş yaan Smirnov yönetimindeki "Modisk 3" adlı kuru yük gemisi ile Yılmaz Yıldız'ın idaresinde ve içinde Boğaziçi Üniversitesi öğrencilerinin bulunduğu "Yeni Beşiktaş 2" adlı gezinti teknesi, 15 Haziran 2002 tarihinde çarpışmıştı. 
     Dava aşamasında hazırlanan bilirkişi raporunda, kazada tekne kaptanının yüzde 85, kuru yük gemisi kaptanının ise yüzde 15 oranında kusurlu olduğu belirtilmişti. 
     





</TEXT>
</DOC>
