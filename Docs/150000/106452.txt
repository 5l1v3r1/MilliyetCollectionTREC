<DOC>
<DOCNO> 106452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/09/siyaset/siy04.html </URL>
<DATE> 2002/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Jandarmadan Kürtçe kursu 
</HEADLINE>
<TEXT>

Devlet, Kürtçe öğretmen ararken, jandarmanın 11 yıldır Kürtçe eğitim verdiği ortaya çıktı. "Mahalli Diller Okulu"nda Kürtçe kurslar veriliyor 
     Ankara'da bunlar konuşuluyor 
Serpil Çevikcan 

     Kürtçe yayın ve öğrenim olanağı tanıyan yasal düzenlemeler sonrasında önce Milli Eğitim Bakanlığı Kürtçe kursları kapsayan bir yönetmelik hazırladı. Arkasından RTÜK bir dizi çalışma başlattı. TRT, Kürtçe yayın taslakları hazırlamaya başladı. Ama bu kurumların ortak bir sorunu ortaya çıktı Kürtçe ve başka mahalli dil ve lehçeleri bilen eleman... Bu personel nasıl bulunacaktı Kürtçe öğretecek öğretmen, Kürtçe haber ve program sunacak spiker, dershaneleri denetleyecek müfettiş, haberleri çevirecek çevirmen nereden ve nasıl sağlanacaktı 
     Bunun üzerine, "Acaba üniversitelerde, dışişlerinde veya bürokraside Kürtçe ve diğer mahalli dilleri öğretecek birim var mı" sorusu gündeme geldi. Üniversitelerde ve Dışişlerinde böyle bir birim bulunamadı. 
     
     Mahalli Diller Okulu 
     Kamu kurumları arayışlarını sürdürürken, TSK’nın jandarma bünyesinde 11 yıldır hizmet veren bir "Mahalli Diller Okulu" bulunduğu anlaşıldı. Bu okulda vatandaşla birebir çalışan personele Kürtçe dahil mahalli dil ve lehçeleri öğreten kurslar verildiği, bu okulun öğretim kadrosuyla mezunlarından Milli Eğitim Bakanlığı, RTÜK ve TRT gibi kurumların da yararlanabileceği düşüncesi gündeme geldi. Bu okulda mühendis, hakim, savcı, doktor olan askeri personel 11 yıldır kürtçe ve diğer mahalli dilleri öğreniyordu. 
     
Kayınpeder DSP’ye, damat CHP’ye      Yargıtay eski Cumhuriyet Başsavcısı Vural Savaş hafta sonu törenle DSP’ye katıldı. O’nun DSP’ye katılımının olduğu saatlerde Hatay’a Derviş’le birlikte çıkarma yapan Baykal’ın miting meydanında hemen arkasında duran bir yüz dikkatlerden kaçmadı. Türkiye Genç İşadamları Derneği Yönetim Kurulu Başkan Yardımcısı Selim Gençler’di bu yüz. Afyon’dan CHP aday adayı olmuştu. Hatay dönüşü uçakta içki servisi bile yaptı. Gençler, Vural Savaş’ın eski damadıydı. Savaş’ın kızı Alev’le nikah törenleri basında geniş yer almıştı. Bir süre sonra boşandılar. Garip bir tesadüf eski kayınpederin DSP’ye katıldığı gün eski damat CHP saflarındaydı. 
     
Baykal Keşke kurban kestirseydim      CHP Genel Başkanı Deniz Baykal seçim gezilerinde kurban kesilmesini istemeyen ender politikacılardan. Hatay gezisinde de öyle yaptı. Kurbanları bağışladı. Ancak şefkatinin pahalıya malolduğunu birkaç saat sonra anladı Hatay mitingini izleyen basın mensuplarının bulunduğu platform çökmüş, Bilal Çetin ve Yılmaz Ateş ayaklarından yaralanmıştı. 
     Baykal’ın dikkatini önce ayaklar çekti. Çetin’in de, Ateş’in de "sol ayakları" yaralanmıştı. Korkmuş olacak ki dünkü tepkisini, "Kurbanları keşke kestirseydim. Baksanıza hem de sol ayakları" diye gösterdi. 
     
Örtülü diyalog örtülü savaş      Hüsamettin Özkan’la DSP’liler arasındaki örtülü ödenek krizinin nasıl patladığı yeni yeni ortaya çıkıyor. Kulislere yansıyan son bir diyalog ipin nerede koptuğunu ortaya koydu. 2.7 trilyonun Tanıtma Fonu’ndan örtülü ödeneğe aktarılma işleminin yapıldığı gün, Başbakanlık İdari ve Mali İşlerden sorumlu müsteşar yardımcısı izinli olduğu için yerine şimdiki müsteşar Füsun Koroğlu vekalet ediyordu. Koroğlu aktarma işleminin Özkan’ın istifasıyla aynı güne rastlaması nedeniyle işlemin yapılamayacağına, yetkinin artık Özkan’da olmadığına kanaat getirerek itiraz etti. Bu durum, henüz görevinden ayrılmayan müsteşar Ahmet Şağar ile Koroğlu’nu karşı karşıya getirdi. Şağar, Koroğlu’na "Bunu nasıl engellersiniz" diye tepki gösterdi. Koroğlu’nun yanıtı, "Yetkiniz yok" oldu. Şağar, "Ben müsteşarım" deyince Koroğlu, "Siz kağıt üzerinde müsteşarsınız, istifa eden millletvekilleriyle yemek yediniz" yanıtını verdi. Kıvılcım çakıldı. Herkes kızmıştı. Kızgınlık "örtülü haberler"in havada uçuştuğu "örtülü savaşa" dönüşüverdi. 
     



 SİYASET 















</TEXT>
</DOC>
