<DOC>
<DOCNO> 117337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/06/son/sondun02.html </URL>
<DATE> 2002/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail Dışişleri Bakanı'ndan şaşırtan sözler... 
</HEADLINE>
<TEXT>

     İsrail'deki ulusal birlik hükümetinin yeni dışişleri bakanı Binyamin Netanyahu, Irak'a olası bir Amerikan askeri müdahalesinin Filistin lideri Yaser Arafat'tan ''kurtulmak'' için iyi bir fırsat olduğunu söyledi. 
     Netanyahu, devlet televizyonuna yaptığı açıklamada, ''Irak Devlet Başkanı Saddam Hüseyin'den kurtulmak için düzenlenecek bir operasyon, Arafat'tan kurtulmak için de iyi bir fırsat sunacaktır'' dedi. 
     Başbakan Ariel Şaron'un dışişleri bakanlığı teklifini dün kabul eden Netanyahu, geçmişte İsrail'de düzenlenen intihar saldırılarının ardından Arafat'ın sınırdışı edilmemesinden üzüntü duyduğunu belirtti. 
     İsrail basınına göre, ordu Eylül ayında Arafat'ın yurtdışına gönderilmesine ilişkin bir plan hazırladı, ancak plan ABD'nin baskısıyla Arafat'ın Ramallah'taki karargahındaki kuşatmanın son bulmasıyla donduruldu. 
     Şaron başkanlığındaki geçiş hükümeti, 28 Ocak'ta yapılması kararlaştırılan erken genel seçimlere kadar işbaşında kalacak. 
     





</TEXT>
</DOC>
