<DOC>
<DOCNO> 140194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/03/siyaset/siy01.html </URL>
<DATE> 2003/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Siirt’i bekleyecekler 
</HEADLINE>
<TEXT>

AKP, dünkü MKYK toplantısında, 2. tezkerenin Siirt seçiminden sonra gündeme getirilmesi üzerinde durdu. Bu durumda tezkere ancak nisanda Meclis’e gidecek 
     ABDULLAH KARAKUŞ Ankara 

     Irak operasyonunun düğmesine basılmasını sağlayacak tezkerenin önceki gün TBMM’de kabul edilmemesiyle tüm hesapları altüst olan AKP yönetimi, yeni bir tezkereyi kısa sürede yeniden Meclis’e göndermeyi göze alamadı. Merkez Karar Yönetim Kurulu’nun dünkü toplantısında, yeni tezkerenin AKP lideri Recep Tayyip Erdoğan’a başbakanlık yolunu açacak 9 Mart’taki seçimin ardından TBMM’ye sevk edilmesi ihtimali üzerinde duruldu. 
     
     SEZER VE ÖZKÖK’E SORALIM 
     Görüşmelerde TBMM’ye yeni tezkere gönderilmesi veya kabul edilmeyen tezkerenin yeniden müzakereye açılması alternatifleri ele alındı. Toplantıda, başta Cumhurbaşkanı Ahmet Necdet Sezer ve Genelkurmay Başkanı Orgeneral Hilmi Özkök’ün görüşleri de alınarak karar verilmesi gerektiği dile getirildi. Gül ve bakanların ayrılmasından sonra Erdoğan, kurmaylarıyla yeniden toplanarak durumu değerlendirdi. 
     
     DEĞERLENDİRMEYE DEVAM 
     AKP kulislerinde, Gül’ün TBMM’ye ikinci başvurunun kendi Başbakanlığı dönemine rastlamaması için 9 Mart’ta Siirt’te yapılacak seçimleri bekleyeceği iddiaları yayıldı. Yönetimde, tezkerinin 9 Mart seçimlerinden sonraya bırakılması görüşü ağırlık kazandı. Erdoğan’ın 9 Mart’ta seçilmesinin ardından yeni hükümetin kurulması ve güvenoylaması hesaba katıldığında yeni tezkerinin TBMM’ye sevkinin nisan başını bulabileceği belirtildi. Ancak AKP yönetimi ve hükümet birkaç gün daha konuyu tartışarak son kararını verecek. 
     
     YAKIŞ SÜREÇ DEVAM EDİYOR 
     MKYK toplantısından çıkışında konuşan Yaşar Yakış, tezkereyle ilgili sürecin devam ettiğini belirterek, "Bir tarih yok. Süreç tamamlanacak" dedi. Yakış, tezkerenin oylanması için hükümetin elinden gelen çabayı sarf ettiğini ancak, Meclis’in takdirine de saygılı olduklarını belirterek, "Tezkere konusunda değerlendirme süreci devam ediyor. Tezkerenin oylanması için gereken oya ulaşılamamış olması keyfiyeti değerlendiriliyor" diye konuştu. Tezkereden vazgeçilip geçilmediği sorusu üzerine Yakış, "Bilmiyorum" demekle yetindi. 
     



 SİYASET 




















</TEXT>
</DOC>
