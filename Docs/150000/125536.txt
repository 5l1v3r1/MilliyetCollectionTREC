<DOC>
<DOCNO> 125536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/19/siyaset/siy06.html </URL>
<DATE> 2002/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Siirt seçimi martta 
</HEADLINE>
<TEXT>

YSK’nın anayasa değişikliklerini bekleme kararı, AKP’yi rahatlattı. Sezer’in onay vereceğini tasarlayan AKP, martta seçim olacakmış gibi hazırlanıyor 
     ANKARA Milliyet 

     YSK’nın, Siirt’te yenilenecek seçimin takvimi için Anayasa değişikliklerinin sonucunu bekleme kararı alması, seçimin 9 Şubat’tan 9 Mart’a sarkması ihtimalini gündeme getirdi. İptal kararının Resmi Gazete’de yayımını geciktirerek, seçimin normalden bir hafta sonra yapılmasını sağlayan YSK’nın bu tutumu AKP’lileri sevindirirken, partide Genel Başkan Recep Tayyip Erdoğan’ın adaylığı ve seçim hazırlıklarının marta göre ayarlandığı öğrenildi. 
     Siirt’te 3 Kasım’da yapılan seçimi iptal eden YSK, bu kararını bir hafta sonra Resmi Gazete’de yayımlattı. Böylece, Siirt seçimi normalde 2 Şubat 2003’te yapılacakken, 9 Şubat 2003’e sarktı. YSK ayrıca, seçim takvimini Anayasa ve yasalarda yapılacak değişikliklerin sonucuna göre belirleyeceğini açıkladı. Böylece, Erdoğan’ın seçim takvimine göre milletvekili seçilme yeterliliğini kazanamama sıkıntısı ortadan kalktı. YSK bir anlamda, seçim takvimiyle birlikte Erdoğan’ın durumunun netleşmesini de beklemiş oldu. 
     
     Top Sezer’de 
     YSK’nın beklediği Anayasa’nın 78 ve Milletvekili Seçimi Kanunu’nun 39. maddeleri, "Yenilenen seçimler, kararın Resmi Gazete’de yayımından sonraki 90. günü izleyen ilk pazar günü yapılır" şeklinde yeniden düzenlendi. Anayasa değişikliğiyle ilgili tasarı, onay için Cumhurbaşkanı Sezer’e gönderildi. Sezer onay verirse, YSK, yasa değişikliğini beklemeden seçim takvimini buna göre ayarlayacak ve seçimin 9 Mart’ta yapılacağını duyuracak. Aksi takdirde seçim 9 Şubat 2003’te gerçekleştirilecek. 
     YSK’nın bekleme kararıyla rahatlayan ve Sezer’in "onay" vereceğini tasarlayan AKP’nin, seçime yönelik tüm planlarını marta göre yaptığı öğrenildi. Erdoğan, " Ali kıran baş kesen’ mantığıyla hareket olmaz. Önce Çankaya’dan haber gelsin. Onay verilirse seçim martta olur" dedi. 
     



 SİYASET 















</TEXT>
</DOC>
