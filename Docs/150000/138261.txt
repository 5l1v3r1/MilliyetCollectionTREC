<DOC>
<DOCNO> 138261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/21/son/sonspo35.html </URL>
<DATE> 2003/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Sadettin Saran FIFA menajerliğinden istifa ettim 
</HEADLINE>
<TEXT>

     Fenerbahçe Kulübü Futbol Şubesi Sorumlusu Sadettin Saran, ''Menajerden yönetici olmaz'' eleştirileri üzerine yaptığı açıklamada, FIFA lisanslı menajerlikten Mayıs 2001'de istifa ettiğini bildirdi. Saran, yaptığı yazılı açıklamada, 1 Temmuz 2001'de yapılan Fenerbahçe kongresinde asbaşkan, 9 Aralık 2002'de de futbol şubesi sorumluluğu görevine getirildiğini, FIFA lisanslı menajerlikten ise Mayıs 2001 tarihinde istifa ederek ayrıldığını kaydetti. 
     ''Menajerlik şirketimiz tek iştigal konumuz olmadığı gibi, menajerlik şirketimizin iş hacmi, diğer şirketlerimizle karşılaştırıldığında kıyas kabul etmeyecek düzeydedir'' diyen Saran, şahsını hedef alan yazıların gerçek dışı olduğunu belirtti. 
     Saran, şunları kaydetti 
     ''Fenerbahçe'ye alınan Vladimir'in transferindeki ücret, kulübe hiçbir külfet olmadan 800 bin dolar olarak 31 Ocak 2003 tarihinde ödenmiştir, her türlü belgesi mevcuttur. 
     Basın yoluyla bir kimseye karşı ileri sürülen suçlamaların ve olayların doğru olması, hiç olmazsa iyi inanç ve ciddiyetle araştırma yapıldıktan sonra verilmesi gerekir. Gerçeğe aykırı, haksız ve kasıtlı saldırı niteliğindeki ifadelerle, şahsımı çıkar sağlıyor şeklinde kamuoyunun ve özellikle Fenerbahçelilerin husumetine maruz bırakmak amacını şiddetle reddediyorum.'' 
     





</TEXT>
</DOC>
