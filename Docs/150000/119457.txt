<DOC>
<DOCNO> 119457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/18/spor/aspo.html </URL>
<DATE> 2002/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
DÖRT GÜN ÖNCE NEREDEYDİNİZ 7-1 
</HEADLINE>
<TEXT>

Panathinaikos'un acısı Bursa'dan çıktı... Fenerbahçe, Bursa karşısında gol ve futbol şov yaptı 
90 DAKİKA      MEHMET DEMİRKOL 

     Cem’in soldan girip yaptığı orta Washington’un arkasına düştü, Brezilyalı ancak topuğuyla müdahale edebildi. Top Serhat’ın önüne gelmişti ama o iyi vuramadı. 10. dakikadaki bu pozisyon sonrasında sezon başından bu yana Washington’un golü bulamadığı her akında olduğu gibi yoğun bir protesto yükseldi. Ahlar, daha çok da yuhlar. Çok değil 15 dakika sonra aynı tribünler "I love you Washi" diye inliyordu. 12’de yayın üzerinde aldığı topla iki kişiyi ekarte edip köşeden golü bulmuştu. 25’te ise Serhat’ın soldan ortasında arka direkte topu göğsüyle önüne indirip Kelemen’in altından 2-0’ı yakalamıştı. Ortalık inliyordu "I love you Washi..." 
     Lorant, Tuncay’ı sağa, Cem’i sola çekmiş, orta üçlüde Johnson yerine Hakan’ı görevlendirmişti. Bursa’nın ofsayt taktiği ile savunma üçlüsünü kalecisinden kopuk tutuşu, kanatların yön değiştirme beceriksizliği, orta sahanın ise Fenerbahçe’nin dikine oynayan oyuncularının önünü kapamaması felaketi hazırladı. Bursa’da değil hatlar, her bir oyuncu arasında kopukluk vardı. Buna Hakan’ın Fenerbahçe’ye geldiğinden bu yana en iyi oyununu oynaması, Ceyhun’un ise belki kariyerinin en pozitif futbolunu sergilemesi eklendi. Cem ile Tuncay durmaksızın çizgiye indiler. Bursa ilk yarıda Fenerbahçe’ye sekiz tane uzaktan şut çekme şansı tanıdı. Ceyhun’u o kadar boş bıraktılar ki, onun dört şutunun tamamı gol tehlikesiydi. Genç oyuncunun 41’de muhteşem düzeltip harikulade vurduğu pozisyonda bulduğu golü anlatmakla bitiremeyeceğiz herhalde. Sanırım Nejat Biyediç ve oyuncuları perşembeden bu yana Pana maçının heyecanı ile yaşıyorlardı. Zira 27’de Ömer’in penaltı noktasında Fatih’e takıldığı pozisyon dışında sadece manasız uzaktan şutlar çektiler. 
     İkinci yarının başında Bursa rakip kaleye kalabalık gidip baskı kurdu ama yapabildikleri Rüştü’ye güven sağlayan yumuşak ortalardı. Fenerbahçe, Galatasaray maçını hatırlatan derin boşluklara yaptığı atakların birinde Serhat ile penaltıyı buldu. 53’te seyirci Rüştü’yü çağırıyordu. Ama golü Serhat buldu 4-0. Seyirci her pasa oley çeker, Bursa ise kendi sahasına kapanmış dururken bir korner atışında Washington’un ayağından kaçırdığı top Murat Sözkesen’e büyük şans oldu. O da 60’da hiç beklenmedik golü buldu 4-1. Ama bu gol Bursa’yı yüreklendirmedi. Lorant’ın yaptığı değişiklikler Fenerbahçe’nin oyun disiplinini bozsa da Sarı - Lacivertliler her uzun pasta sürekli gol pozisyonuna girdiler. 75’te Serhat’ın akınında Bursa’nın korkunç savunması Washington’a hat - trick yaptırdı 5-1. 88’te Serhat, uzatma dakikalarında da Tuncay Bursa’ya tarihinin en acı yenilgisini getiren golleri attılar. Son olarak Nejat Biyediç’in Bursa’sının bu oyunuyla küme düşme adaylarının başında geldiğini söylemeli. 
     
Bugün mutluyum      FENERBAHÇE’NİN teknik patronu, Bursaspor maçında alınan farklı skorla moral buldu. Werner Lorant, "Bazen mutlu, bazense mutsuz olduğunuz oyunlar vardır. Bazen de çok çok mutlu olduğunuz maçlar olur. Bugün ben mutluyum. Her zaman futbolcularıma şunu söylemişimdir çalışmak, çalışmak, çalışmak. Tempoyu üst noktalara taşımak. Performansı en iyi şekilde kullanmak" açıklamasını yaptı. 
     ATİNA’DAKİ yenilgiden sonra tempolu bir 90 dakika çıkardıklarını belirten Alman hoca, "Oyuncularımı kutluyorum. Washington’dan beklentim olmasaydı, kadroya almazdım" dedi. Lorant, "Fener, Avrupa’da neden kötü" sorusuna ise kadronun yarısından fazlasının milli isimlerden oluşmasına karşın, "Uluslararası maçları öğrenmemiz gerekiyor. Avrupa maçı tecrübesi oyuncular çok az" yorumunu yaptı. 
     
     Maçın hakemi 
     Süper yönetim 
     ALİ Aydın her pozisyona yakındı ve mükemmel maç yönetti. Farkın artmasında az düdük çalması ve oyuncular üzerinde sağladığı otoritenin de rolü oldu.Penaltı kararında haklıydı. Yardımcılarıyla uyum da sağladı. Formunun zirvesinde olduğunu bir kez daha gösterdi. Maçın içinde hakem yok gibiydi. 
     
     Göze batanlar 
     CEYHUN Orta sahayı çok iyi yönetti. Attığı gol ise nefisti. Tek olumsuz yanı gereksiz şut atma hastalığından bir türlü kurtulamaması. 
     CEM KARACA Uzun bir aradan sonra ilk kez on birde yer aldı. İlk yarıda olumlu işler yaptı. Yorulunca oyundan alındı. 
     HAKAN Maça tutuk başladı, daha sonra toparlandı. Çalışkanlığının yanı sıra arkadaşlarına da gol pozisyonları hazırladı. 
     STEVİC Geldiği günden bu yana performansını üst noktalara taşıyamadı. Dün de vasat bir maç çıkardı, etkili olamadı. 
     ÜMİT ÖZAT Savunmadan hücum bölgelerine iyi toplar çıkardı. Zaman zaman ataklara katılarak, forvet bölgesine destek verdi. 
     SERHAT Forvette beklenen bindirmeleri yeterince yapamadı. Yine de biri penaltıdan iki golle farklı galibiyette rol oynadı. 
     
     Notlar.... 
     Apo tribüne 
     LORANT, Ankara’ya götürmesine rağmen Abdullah’ı, 18 kişilik kadroya almadı. Alman hoca ayrıca Johnson’u da yedek soyundurup, Ceyhun, Cem Karaca ve Hakan Bayraktar’a görev verdi. 
     
     15 bin seyirci 
     ANKARA’YA her gelişinde izdiham yaşatan Fenerbahçe, Panathinaikos yenilgisi nedeniyle bu kez seyirci toplayamadı. 19 Mayıs Stadı tribünlerine 15 bin civarında seyirci geldi. 
     
     Pahalı fiyatlar 
     SARI - Lacivertli kulübün 10, 15 ve 50 milyondan satışa çıkardığı biletler de stadın boş kalmasına neden oldu. Birçok taraftar, gişeden geri döndü. 
     
     Tarkan’a azar 
     KALECİ antrenörü Nurettin Yıldız, kamp yapılan otelde tercüman Tarkan’ı azarladı. Yıldız, lobiye günlük elbiseleri ile inen Tarkan’a kızdı ve spor giysilerini giydirtti. 
     
     Güneş izledi 
     MİLLİ Takımlar Teknik Direktörü Şenol Güneş de karşılaşmayı izledi. Ayrıca Gençlerbirliği Başkanı İlhan Cavcav da tribünde yer aldı. 
     
     Gazilere ilgi 
     FENERBAHÇELİ Johnson maçtan önce saha içinde oturan gazilere büyük ilgi gösterdi. Ganalı futbolcu, gazilerin yanına gidip, tek tek ellerini sıktı. 
     
     Revivo dönüyor 
     SAKATLIĞI nedeniyle ülkesine tedavi olmaya giden İsrailli futbolcu, perşembe günü Türkiye’ye dönecek. Yıldız futbolcu, "Bomba gibi geleceğim. Avrupa’da üzülen Fenerbahçe taraftarını, Süper Lig’de sevindireceğiz" dedi. 
     
     İdman jesti 
     GENÇLERBİRLİĞİ, Fenerbahçe’ye jest yaparak, sabah çalışması için kendi tesislerini açtı. Ankara’da muhteşem bir tesise sahip olan Başkent ekibi, her türlü kolaylığı sağladı. 
     
     PAF berabere 
     FENERBAHÇE PAF takımı, Bursaspor’u İstanbul’da konuk etti. Ancak Dereağzı’ndaki maç 1 - 1 bitti. 
     
     İstatistik 
     STEVIC 
     Topla buluşma 30 
     Top kapma 1 
     Top kaybı 4 
     Hatalı pas 7 
     İsabetli pas 22 
     Yaptığı faul 1 
     Yapılan faul - 
     Şut - 
     



 SPOR 






























</TEXT>
</DOC>
