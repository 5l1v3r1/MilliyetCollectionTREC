<DOC>
<DOCNO> 130527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/13/son/soneko10.html </URL>
<DATE> 2003/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Babacan Yüksek enflasyonun bedelini hepimiz ödedik... 
</HEADLINE>
<TEXT>

     Devlet Bakanı Ali Babacan, geçmişte yaşanan siyasal, sosyal ve ekonomik sorunlarının temelinde yüksek enflasyon bulunduğunu bildirdi. 
     Babacan, ''Enflasyonun ülke ekonomileri için nasıl bir tehlike olduğunu hepimiz çok iyi ve çok yakından biliyoruz. Özellikle ülkemizde uzun yıllardır hakimiyetini sürdüren yüksek enflasyonunun bedelini, hepimiz bir şekilde ödedik'' dedi. 
     Babacan, TÜSİAD'ın ''Enflasyon ve Büyüme Dinamikleri'' başlıklı raporunun tanıtıldığı toplantının açılışında yaptığı konuşmada, enflasyon ve büyüme arasındaki iki yönlü dinamik ilişkilere dikkati çekti. 
     Enflasyon ile büyüme arasındaki ilişkinin yönü konusunda yapılan amprik çalışmaların sonuçlarının, ele alınan ülkelerin gelişmişlik düzeyine, enflasyon oranın yüksekliğine ve ülkenin kendi ekonomki dengelerine göre farklılık gösterdiğini ifade eden Babacan, şöyle konuştu 
     ''Türkiye'de son 50 yıllık dönem incelendiğinde, enflasyon ile büyüme arasında negatif yönlü bir ilişki olduğunu, bir başka deyişle enflasyon arttığı dönmelerde büyüme hızının düştüğü görülmektedir. Akademisyenlerin raporunda ulaşılan bulgular da, genel olarak bu eğilimi destekler niteliktedir. 
     Son 30 yıldır yaşadığımız yüksek ve inatçı enflasyon, hiç kuşkusuz ülkemizin en önemli temel ekonomik sorunlarından biridir. Dünyada bu kadar uzun bir süre yüksek enflasyon oranına sahip ülke artık kalmamıştır. AB üyeliği hedefleyen Türkiye'nin de, bu sorunu da fazla vakit kaybetmeden, kalıcı olarak çözmesi artık kaçınılmaz olmuştur.'' 
     
     YÜKSEK ENFLASYONUN MALİYETLERİ BÜYÜK 

     Yüksek enflasyonun sosyal ve ekonomik maliyetlerinin de büyük olduğunu vurgulayan Ali Babacan, enflasyonist bir ortamda ekonomideki aktörler için en büyük sorunun belirsizlik ve belirsizlik ortamında önlerini görememek olduğunu kaydetti. 
     Belirsizlik ortamının ülke ekonomisinin kalkınmasında sürdürülebilir bir büyüme ortamının sağlanmasında en önemli unsurlardan biri olan yatırımları da olumsuz etkilediğine işaret eden Babacan, konuşmasını şöyle sürdürdü 
     ''Enflasyonist ortamın yarattığı belirsizlik nedeniyle, orta ve uzun vadeli kararları geretiren yatırımların vadesi kısalmakta ve ekonomideki kaynaklar üretken alanlardan uzaklaşmaktadır. Bu durum ise ekonomide uzun dönemli büyüme potansiyelini olumsuz yönde etkilemektedir. 
     Yüksek ve dalgalı fiyat artışları, ekonomik birimlere yanlış sinyaller gönderebilmekte ve kaynakların etkin dağılımını engellemektedir. Enflasyonist ortamda gelir dağılımı bozulmakta, maaş ve ücretler değişen ve artan fiyatlar karşısında mağdur olabilmektedir.'' Enflasyonun ülke ekonomileri için nasıl bir tehlike olduğunun herkes tarafından çok iyi bilindiğine işaret eden Bakan Babacan, devamla şunları söyledi 
     ''Özellikle ülkemizde, uzun yıllardır hakimiyetini sürdüren yüksek enflasyonunun bedelini, hepimiz bir şekilde ödedik. Ülkemizde geçmişte yoğun olarak yaşanan siyasal sosyal ve ekonomik sorunların en temelinde yüksek enflasyon bulunmaktadır. Eğer bir çocuğumuz okula gidememişse, bir yavrumuz ilaçsızlıktan sağlık hizmeti bulamamaktan dolayı ölmüşse, bir anne çocuğuna süt alamamaktan dolayı çaresizlik içinde kıvranmışsa, bir baba işten atılmışsa, birileri köprülerin üzerine çıkıp intihara kalkışmışsa, bu ülkede terör belasıyla göçle yoksullukla ocaklar sönmüşse ve sanayicimiz tüccarımız esnafımız buruk bir şekilde dükanının fabrikasının kapısını kapatmak, üretimini kısmak, çalışanını işten çıkarmak zorunda kalmışsa bütün bu acı manzaralardan dolayı ya da doğrudan enflasyon bir şekilde rol oynamıştır.'' 
     
     "KEYFİ ADIM ATMAYACAĞIZ" 

     Bakan Babacan, işçilerle, kamu çalışanlarıyla, oda ve borsa temsilcileriyle, işadamı ve sanayicilerle diyalog ve işbirliğine çok özel önem verdiklerini belirterek, ''Hatta hiç abartısız ifade etmek istiyorum ki onların görüşünü almaksızın, onları ilgilendiren hiçbir konuda keyfi adımlar atmayacağız'' dedi. 
     Diyalog ve işbirliğinin kalkınmanın ve ilerlemenin vazgeçilmez bir unsuru olduğunu çok iyi bildiklerine işaret eden Babacan, ayrıca demokrasinin de bunu gerektirdiğini, demokratik ülkelerde bunun somut karşılıklarının bulunduğunu bildirdi. 
     Yatırım Ortamını İyileştirme Koordinasyon Kurulu'na da değinen Babacan, geçen hafta Ankara'da Kurul'un ilk hazırlık toplantılarını gerçekleştirdiklerini anımsattı. 
     Babacan, Kurul'un özel kesim yatırımlarının artmasının, yerli ve yabancı sermaye için Türkiye'de yatırım ve üretimin cazip hale getirilmesi yolunda önemli bir köşe taşı konumunda bulunduğunu söyledi. 
     Kuruluşun faaliyetleriyle yerli ve yabancı yatırımcıların karşılaştığı idari engellere mutlaka çözümler bulunacağını ve en önemlisinin de Türkiye'nin tüm bölgelerinin aynı derecede yatırıma elverişli hale getilmesinin sağlanacağını vurgularken, şunları söyledi 
     ''Enflasyon ülkemizin en temel sorunlarındandır ve dünyada hiçbir ülkede 30 sene süren yüksek enflasyon hastalığına tutulmuş bir ülke bulunmamaktadır. Bu sorun artık çözülmek zorundadır. Sözle nutukla propaganda ile değil, icraatla, cesaretle ve sağduyu ile sorunun üzerine gitmek gerekmektedir. 
     Tek partili hükümetin sağladığı istikrarın bu konuda ilk ve somut adımı attığını hepimiz görmekteyiz. Kimileri seçimler sonrasında oluşan havanın geçici olduğunu, bir balayı sürecinin yaşandığını iddia edebilir ama bir kez daha ve kararlılıkla hatırlatmakta fayda görüyorum ki hükümetimizin dinamizmi, performansı, kararlılığı ve güveni ilk günkü kadar canlıdır, hatta ivmemiz gün geçtikçe artmaktadır.'' Hükümet olarak başarıya kilitlendikleri ve her şartta başarılı olacakları, başkaca da şansları olmadığının bilinmesini isteyen Bakan Babacan, ''bizim popülizm ile işimiz olmayacaktır. Bizim iktidar ve koltuk sevdamız da yok. Yapılan seçimlerde halkımız bize hizmet için yetki verdi ve biz bu yetkiyi sorumluluğa dönüştürdük'' şeklinde konuştu. 
     
     EŞSİZ GÜVEN ORTAMI 

     Yatırımların canlandımasının, üretimin, istihdamın, ihracatın artmasının, istikrar ve büyümenin temel hedefleri olduğunu dile getiren Babacan, konuşmasını şöyle sürdürdü 
     ''İstikrarlı büyüme ve düşük enflasyon için de eşsiz bir güven ortamı yakaladığımıza inanıyoruz. Bu güvenin karşılıksız kalmayacağı da rakamlarla ortaya konulmaktadır. 
     Enflasyon düşmekte, büyüme oranları yükselmektedir. Bizim seçimden çok önceki dönemde, seçimden aylar önce başlayan dönemde, ekonomi politikalarımızı detaylı bir şekilde açıklamamız, bu politikaları uygulama konusunda mutlaka ve mutlaka kararlı olacağımız çok önceden zaten belliydi. Ve seçim döneminden önce başlayan iyileşme süreci bizim politikalarımızı uygulamakta ne kadar kararlı olacağımıza dair piyasalarda ve iş çevrelerinde oluşan güvenin önemli bir göstergesiydi.'' ''Bu güven, bu iyiye gidiş seçimden hemen sonraki dönemde de devam etti'' diyen Devlet Bakanı Babacan, son birkaç haftadır piyasalarda yaşanan dalgalanmalar, bazı parametrelerdeki iniş ve çıkışların, dışsal faktörlerin etkisiyle olduğu kadar bazı algılama hatalarından da kaynaklandığını söyledi. 
     Babacan, ''şunu bilmenizi istiyorum ki hükümetimizin ekonomik programı hiç aksatılmadan ve taviz verilmeden uygulanacaktır, bundan hiç kimsenin kuşkusu olmamalıdır'' dedi. 
     
     "FAİZ DIŞI FAZLA İÇİN GEREKLİ ÖNLEMLER ALINDI" 

     Ali Babacan, sürdürülebilir bir büyüme ortamının sağlanması için, temel hedeflerinin makroekonomik dengesizliklere neden olabilecek unsurları ortadan kaldırmak olacağını, bunların başında da kamunun yüksek borç stoğunun geldiğini anlattı. 
     ''Borç stoğunun düşürülmesi, borç dinamiklerinin daha da iyileşmesi, faiz dışı fazlanın sağlanması, reel faizlerin düşürülmesi ve büyümenin temini ile ancak mümkün olacaktır'' diyen Babacan, bu itibarla hükümetin, 2003 yılında kamu sektörü faiz dışı fazlasının hedeflenen düzeylerde gerçekleştirilmesi için gerekli önlemleri aldığını ve almaya devam edeceğini vurguladı. 
     Ali Babacan, bu doğrultuda özelleştirmenin hızlandırılması, vergi gelirlerinin artırılması, harcamalara disiplin getirilmesi ve benzeri gelir artırıcı ve harcama azaltıcı düzenlemeler yapıldığını ve yapılmaya devam ettiğini ifade ederek, şöyle dedi 
     ''Mali disiplin konusundaki kararlığımız, faiz dışı fazla hedefinin gerçekleştirilmesi, mutlaka borçlanmadaki risk primini düşürecektir. Bunun sonucunda da reel faiz oranları, zaman içerisinde azalacak ve kaynakların kamu kesiminden özel kesime kaydırılması sayesinde özel kesime dayalı ekonomik büyüme sağlanmış olacaktır. 
     Kuşkusuz maliye politikalarının kalıcı olması açısından yapısal reformlar da, bizim için büyük önem taşımaktadır. Sürdürülebilir büyümenin önündeki temel sorunlardan biri olan kamu açıklarının azaltılması amacıyla devletin etkinleştirilmesine ve daha verimli çalışmasına yönelik çalışmalara hızla devam edilmektedir.'' 
     
     ''DAHA AYDINLIK YARINLAR SEVDASI İÇİNDEYİZ'' 

     Bakan Babacan, bu ülkede enflasyonun tek sorun olmadığını da dile getirdiği konuşmasında, ''Ülkenin tüm sorunlarını enflasyona yüklemek gibi bir kolaycılık içinde de olamayız. Ancak geçmişte siyasi iradenin enflasyona çözüm bulmakta yetersiz kalması, hatta enflasyonu azdırması da bir şekilde enflasyonun kendisinden kaynaklanmaktadır. Bu bir kısır döngüdür'' diye konuştu. 
     Enflasyonun ekonomiyi, ekonominin sosyal hayatı, sosyal hayatın siyaseti, siyasetin de yine ekonomiyi doğrudan etkilediğini belirten Babacan, ''Zincirin bir halkasındaki arıza tüm mukavemeti zayıflatmaktadır. Dolayısıyla yarınlarımıza güvenle bakmak istiyorsak öncelikle enflasyon probleminin üzerine kararlılıkla gitmek zorundayız'' dedi. 
     Aynı geminin ya da aynı uçağın içinde olunduğunun zaman zaman hatırlatıldığını ve bu söylemin geçmiş hükümetler tarafından da sık sık kullanıldığını belirten Devlet Bakanı Babacan, şunları söyledi 
     ''Ancak biz 3 Kasım sonrasında başlattığımız seferberliğin somut bir göstergesi olarak bu söylemin popülist bir söylem olmadığının üzerinde özellikle duruyoruz. 
     Bu söylem aynı zamanda bir fedekarlık talebi de değildir. Aynı uçak içinde yolculuk ediyor olmamız aynı sorumlulukları taşıyor olmamız anlamına gelir. Sorumluluk alanlarımız farklı olabilir, kullandığımız enstrümanlar farklı olabilir, ilkelerimiz, ideolojilerimiz, fikirlerimiz de farklı olabilir. Ancak hepimiz aynı hedefe gitmek istiyoruz.'' Herkesin daha kalkınmış bir Türkiye, üretken bir Türkiye, ihraç eden bir Türkiye, çalışan bir Türkiye, daha mutlu bireyler, daha aydınlık yarınlar sevdası içinde olduğunu anlatan Babacan, devamla şöyle konuştu 
     ''Bu ülkenin bir sanayicisi başarılı olursa, kesinlikle o ülke kazanmıştır. Bu ülkenin bir bakanı başarılı olursa, kesinlikle topyekun ülke kazanmıştır. Bu ülkenin bir hükümeti başarılı olursa yine ülke kazanmıştır. 
     Öyleyse mücadeleyi birlikte, omuz omuza, elele vererek gerçekleştirmemiz gereklilikten öte bir zorunluluktur. Çünkü başarısızlıkların tek bir sorumlusu olabilir ama başarının sahibi kesinlikle tek bir kişi değildir.'' Babacan konuşmasında, parti programlarında, seçim beyanlarında, hükümet programında diyalog ve işbirliği konusuna özel bir önem verdiklerini, işbaşına geldikleri günden beri de, sivil toplum örgütleriyle istişare konusunda somut adımlar attıklarına da işaret etti. 
     





</TEXT>
</DOC>
