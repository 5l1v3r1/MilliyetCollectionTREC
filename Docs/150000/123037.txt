<DOC>
<DOCNO> 123037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/06/son/sontur22.html </URL>
<DATE> 2002/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapadokya 100 dolu... 
</HEADLINE>
<TEXT>

     Türkiye'nin önemli kültür turizm merkezi Kapadokya bölgesinde, Ramazan Bayramı hareketliliği nedeniyle bölgedeki turistik konaklama tesislerindeki doluluk oranı, yüzde 100'e ulaştı. 
     Sabahın erken saatlerinden itibaren kültürel merkezleri ziyaret etmek için yerli turist grupları, Göreme Açıkhava Müzesi'nin yanı sıra Zelve Örenyeri, Kaymaklı ve Derinkuyu Yeraltı Kenti ve Uçhisar Kalesi'nde kuyruklar oluşturuyorlar. 
     Türkiye'nin çeşitli bölgelerinden Kapadokya'ya adeta akın eden yerli turist grupları, kültürel merkezlere yönelik turların ardından, gece Ürgüp başta olmak üzere Avanos, Uçhisar, Ortahisar ve Göreme'deki kayadan oyma eğlence merkezlerinde düzenlenen Türk gecelerinde eğleniyorlar. 
     Özellikle İstanbul, Ankara ve İzmir'den Kapadokya bölgesinde Ramazan Bayramı'nı yakınlarıyla birlikte geçiren yerli turist grupları, böylesine doğal bir güzellikle ilk kez karşılaşmanın mutluluğunu yaşadıklarını söylediler. 
     Ürgüp Belediye Başkanı Bekir Ödemiş, tanıtım çalışmalarının yanı sıra bölgede çekilen ''Asmalı Konak'' ve ''Kırık Ayna'' dizilerinin de etkisinin, bölgede Ramazan Bayramı'ndaki yoğunluğu ortaya çıkardığını, bölgedeki l5 bin yatağın bayram nedeniyle dolduğunu belirtti. 
     





</TEXT>
</DOC>
