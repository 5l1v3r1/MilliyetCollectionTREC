<DOC>
<DOCNO> 129158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/06/son/sontur37.html </URL>
<DATE> 2003/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP'lı Pakdemirli "Parti mali yönden çökmüş değil" 
</HEADLINE>
<TEXT>

     ANAP Genel Başkanı Vekili Ekrem Pakdemirli, "Parti mali yönden çökmüş değil, zor olan tekrar ümit olabilmektir" dedi. 
     Seçimdeki yenilginin ardından morallerin çöktüğünü ifade eden Pakdemirli, "Ekonomik krizin faturası partiye kesildi. Parti misyonunu kaybetti. Yolsuzluk söylentileri vardı, bunları üzerimizden atamadık. Yolsuzluklarla beraber anılan bir parti görünümü kazandık" diye konuştu. 
     İddialara etkili cevap veremediklerini belirten Pakdemirli, " Yanlış seçim tarihinde seçime gittik. Orta direği unuttuk. Söz verilmesine rağmen önseçim yapılmadı" dedi. 
     Borçlu oldukları bazı firmalarla görüşerek, borçları sildirdiklerini ifade eden Pakdemirli, "1 trilyon lira bankada paramız var. Partimizin 800 bin üyesi vardır. Aktif olan 200 bin üyesi ayda bir milyon verse, sorun kalmıyor" diye konuştu. 
     Genel Başkan Adayı Ali Talip Özdemir de, 11 Ocak 2003'te yapılacak olan kongrede önemli bir kararın verileceğini, marka olan partinin seçimde partiden hiç kimsenin istemediği bir sonuçla meclis dışında kaldığını dile getirdi. 
     





</TEXT>
</DOC>
