<DOC>
<DOCNO> 100148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/05/son/sonspo21.html </URL>
<DATE> 2002/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Da Silva krizi çözüldü... 
</HEADLINE>
<TEXT>

     Trabzonspor, sözleşmesi kendisinde bulunduğu halde Elazığspor ile sözleşme imzalayan ve idmanlara çıkan Robson Da Silva'nın bonservisini Doğu ekibine verdi. 
     Elazığspor Kulübü Yönetim Kurulu Üyesi Şerafettin Ataç, yardımcı antrenör Mehmet Birinci, Da Silva ve menajeri Miranda, Mehmet Ali Yılmaz Tesisleri'ne gelerek kulüp başkanı Özkan Sümer ve bazı yönetim kurulu üyeleriyle bir görüşme yaptı. 
     Trabzonspor Kulübü Yönetim Kurulu Üyesi Süleyman Aydoğdu, görüşme sonrasında yaptığı açıklamada, Da Silva konusunun uzun süredir 2 kulübü meşgul eden bir konu olduğunu belirterek, ''Elazığspor Kulübü yönetimiyle her konuda anlaşmaya vardık. Da Silva'yı kesin olarak Elazığspor'a verdik. Her iki kulüp için de hayırlı olsun'' dedi. 
     Aydoğdu, Da Silva'ya bir ceza verme durumunun ise bugünkü görüşmede gündeme gelmediğini bildirdi. 
     Elazığspor Kulübü Yönetim Kurulu Üyesi Şerafetin Ataç ise Trabzonspor'u kardeş kulüp olarak gördüklerini belirterek, ''Da Silva'nın transferinde yanlış yönlendirildik. Bu futbolcunun bonservisinin Trabzon'da olmadığını biliyorduk. Daha sonra gerçeği öğrenince Trabzonspor'a yöneldik ve transferi gerçekleştirdik. Bu oyuncu transferinde Trabzonspor'un dediğini harfiyen yerine getirdik'' diye konuştu. 
     Ataç, Da Silva'nın sakatlığının bulunduğunu ve yaklaşık 1.5 ay sahalardan uzak kalacağını da sözlerine ekledi. 
     





</TEXT>
</DOC>
