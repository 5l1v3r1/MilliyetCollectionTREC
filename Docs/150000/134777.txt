<DOC>
<DOCNO> 134777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/03/son/soneko02.html </URL>
<DATE> 2003/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Venezüella... Chavez, zaferini ilan etti... 
</HEADLINE>
<TEXT>

     Venezüella Devlet Başkanı Hugo Chavez, istifasını isteyen muhalefetin 2 aydır sürdürdüğü grevin yenilgiye uğratıldığını söyledi. 
     Chavez, dün gece yaptığı radyo televizyon konuşmasında, ''Burada bir grev yok. Terörist bir darbe planıyla karşı karşıya geldik ve bunu da artık boşa çıkardık'' diyerek zaferini ilan etti. 
     Chavez, 6 saat süren konuşmasında, grevi örgütleyenlerin ''vatan hainliği'' suçlamasıyla adalet önüne çıkarılmasını isterken, muhalefetin grev nedeniyle devlet petrol şirketindeki işlerinden atılan görevlilerin işlerine iade edilmesi yönündeki talebini de kesin şekilde reddetti. 
     Chavez, grev yüzünden felce uğrayan hayati önemdeki petrol sektöründe hükümetin aldığı önlemlerin sonuç verdiğini belirterek, durma noktasına gelen üretimin yeniden günde 2 milyon varile ulaşarak, grev önceki düzeyinin üçte ikisini yakaladığını söyledi. 
     Grev sözcüleri ise bu rakam ve oranları kabul etmekle birlikte, üretimin arttığını itiraf ediyor. 
     Petrol dışındaki sektörlerdeki grevi bugünden itibaren kaldırmaya ve ''farklı protesto yöntemleriyle mücadeleyi sürdürme'' kararı alan muhalefet sözcüleri, grevi sürdüren petrol sektörünü ''yalnız bırakmama'' sözü verdi. 
     





</TEXT>
</DOC>
