<DOC>
<DOCNO> 149794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/14/son/sonspo23.html </URL>
<DATE> 2003/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor'da ümitler bitmedi... 
</HEADLINE>
<TEXT>

     Bursaspor Kulübü Başkanı Erdoğan Bilenser, kentteki yerel gazete ve televizyonların Bursaspor'u küme düşmüş gibi gösterdiğini belirterek, ''Ama henüz hiçbirşey bitmedi'' dedi. 
     Bilenser, Mersin'de yapılan Gaziantepspor maçında, 75 dakika iyi mücadele ettiklerini, son 15 dakikada şanssız şekilde yedikleri 2 golün ardından sahadan puansız ayrıldıklarını söyledi. 
     Bilenser, kalan 7 haftada 4 maçı kendi sahalarında 3'ünü de deplasmanda oynayacaklarını anımsatarak, bu maçların 3'ünden galibiyet, 1-2'sinden de berabere ayrılmaları halinde ligde kalacaklarını savundu. 
     Ligde alt sıralarda yer alan takımlar arasında puan farkının çok olmadığını ifade eden Bilenser, ''Çıkışa geçmek için şanssızlığımızı kırmamız gerekiyor. Puan sıralamasında üzerimizde yer alan takımlarla aramızda çok puan farkı yok. Ben bu krizi aşacağımıza yürekten inanıyorum. Denizlispor, geçen sezon düşme potasında yer alırken son 7 haftada bir çıkış yakaladı ve ligi 5'nci sırada bitirdi. 3 puanlı sistemde herşey oynar durumda. Düşme potasında hala 6-7 takımın bulunması Bursaspor açısından avantajdır'' diye konuştu. 
     Zaman zaman birçok büyük takımın bu tür durumlara düştüğünü, Bursapor'un da böyle kritik bir duruma düşen büyük takımlardan biri olduğunu anlatan Bilenser, şunları söyledi 
     ''Onlar bu durumdan nasıl kurtulmuşsa, bizde öyle kurtulacağız. Gazeteleri okur, televizyonları izlersek Bursaspor küme düşmüş gibi gösteriliyor. Ama henüz hiçbir şey bitmedi. Takım güzel oynuyor. Yarıştan kopmuş bir takım görüntüsünde değil. Önümüzdeki maçlarda bir galibiyet serisi yakalarsak, içinde bulunduğumuz kabustan kurtuluruz.'' Kaptan Okan Yılmaz'ın, maçın ardından ''Tek başıma ancak bu kadar yapabiliyorum'' şeklindeki açıklamasının hatırlatılması üzerine Bilenser, ''Okan iyi bir kaptan ve takımı iyi toparlıyor. Takımda Okan dışında da golcü futbolcular var. Ama o kaçırdığı gollerin ardından eleştirilince, sanıyorum böyle bir açıklama yaptı. Açıklaması başka bir anlam taşımıyor'' dedi. Bilenser, eskiden Bursaspor'da oynayan ve Bursa kökenli futbolcuların, Bursaspor'a karşı daha hırslı ve iyi oynadığı yönündeki soruyu ise ''Dikkatlerimizi Bursa'dan giden oyunculara veriyoruz. O yüzden bize öyle geliyor'' diyerek yanıtladı. 
     





</TEXT>
</DOC>
