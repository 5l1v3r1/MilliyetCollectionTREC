<DOC>
<DOCNO> 126639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/24/son/sontur22.html </URL>
<DATE> 2002/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Maaş zammı bu akşam açıklanıyor 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, kamu görevlilerinin maaşlarına 2003 yılının ilk 3 ayında sağlanacak maaş artışının bu akşam yapılacak Bakanlar Kurulu toplantısında kararlaştırılacağını bildirdi. 
     Memur sendikaları, Maliye Bakanlığı, Hazine ve DPT müsteşarlıkları ile Devlet Personel Başkanlığı temsilcilerinden oluşan Alt Komisyon, memur maaşlarına yapılacak zam ile Devlet Personel Yasası'nda yapılacak değişikleri görüşmek üzere Şahin'in başkanlığında toplandı. 
     Toplantının ardından gazetecilere açıklamada bulunan Şahin, 57. Hükümet döneminde toplu görüşmeler sürecinde alınan karar gereği, istişari anlamda faaliyet gösteren Alt Komisyon'un ilk kez toplandığını anımsattı. 
     Hükümetin 2003 yılı için 3 aylık geçici bütçeyi TBMM'ye sevk ettiğini anlatan şahin, bu bütçenin mevcut şartlarda hazırlanmış olan bütçe kanun tasarısı olduğunu söyledi. 3 aylık geçici bütçenin hükümetin karakterini tam olarak yansıtmadığını belirten Şahin, 2003 yılının kalan süresi ile ilgili olarak hazırlanacak bütçenin hükümetin karakterini büyük ölçüde yansıtacak bir bütçe olacağını ifade etti. Şahin, bugünkü toplantıda konfederasyon başkan ve yöneticilerinin hem 2003 yılı geçici bütçesi ile ilgili hem de daha sonra 9 aylık olarak hazırlanacak bütçeyle ilgili beklentilerini ifade ettiklerini bildirdi. Şahin, ''Bu akşam Bakanlar Kurulu toplantımız var. Memur sendikalarının önerilerini Bakanlar Kurulu'nda gündeme getireceğiz. 2003 yılının ilk 3 ayı için kamu görevlilerimize, memurlarımıza nasıl bir artış sağlayacağımızı, hangi oranda sağlamayacağımızı Bakanlar Kurulu'nda kararlaştıracağız'' dedi. 
     
     DÜŞÜK MAAŞ ALANA YÜKSEK ZAM 
     Devlet Bakanı ve Başbakan Yardımcısı Şahin, komisyonun çalışmalarını bundan sonra da sürdüreceğini ve ikinci toplantısını 10 Ocak 2003 tarihinde yapacağını bildirerek, bu toplantıda, memur sendikalarının 9 aylık olarak hazırlanacak bütçeye ilişkin önerilerini ileteceklerini söyledi. 
     Şahin, şöyle konuştu 
     ''Biz, kamuoyunun, memurlarımızın, çalışanlarımızın refah seviyesini yükseltmek için zaman içerisinde çalışmalarımızı bütçemize yansıtma kararlılığı içinde olacağız. 2003 yılının ilk 3 ayı için memur maaşlarına yapılacak zam konusunda birkaç alternatif var. Bu alternatifler bu akşamki Bakanlar Kurulu'nda tartışılacak ve bir sonuca ulaşılacaktır. Daha önce Hükümet Sözcümüz ve Başbakan Yardımcımız Abdullatif Şener'in kamuoyuna ifade ettiği gibi, düşük maaş alanlara daha fazla, yüksek maaş alanlara daha az artış yapma düşüncesi ağırlıklı olarak devam etmektedir. Halkımızın, çalışanlarımızın refah seviyesini yükseltmeyi ilke edindik. Bu konuda samimi ve gayretliyiz. Belki de 2003 yılının ilk 3 ayı ile ilgili memur maaşları ayarlamasında Başbakanlık Müsteşarımız ve buna bağlı olarak milletvekillerimizin maaş artış oranı yüzde sıfır olacaktır. Bu bizim bu konuda ne kadar samimi olduğumuzun göstergesi de olacaktır.'' 
     
     MEMUR SENDİKALARININ GÖRÜŞLERİ 
     Türkiye Kamu-Sen Genel Başkanı Bircan Akyıldız ise 2003 yılı için memur maaşlarına 173 milyon 250 bin lira sosyal yardım zammı yapılmasını ve ardından maaşlara birinci ve ikinci 6 aylar için yüzde 20 zam yapılmasını istediklerini söyledi. Akyıldız, Bakanlar Kurulu'nun taleplerine olumlu yanıt vereceğini ümit ettiklerini kaydetti. 
     KESK Genel Başkanı Sami Evren ise toplantıda 2003 yılında memur maaşlarına yapılacak zam ile 4688 sayılı Kamu Sendikaları Yasası'nın grevli ve toplu sözleşmeli hale getirilmesi konusundaki isteklerini dile getirdiklerini ifade etti. 
     Evren, en düşük memur maaşının sosyal yardım zammı ile birlikte 1 milyar 171 milyon lira olmasını istediklerini, bugünkü Bakanlar Kurulu açıklamasının kamuoyunu çok tatmin etmeyeceğini belirtti. 
     Evren, taleplerinin kabul edilmemesi halinde yurt genelinde demokratik tepkilerini göstereceklerini kaydetti. 
     





</TEXT>
</DOC>
