<DOC>
<DOCNO> 116753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/03/son/sontur17.html </URL>
<DATE> 2002/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP Lideri Baykal, mezun olduğu lisede oyunu kullandı 
</HEADLINE>
<TEXT>

     CHP Genel Başkanı Deniz Baykal, ''Milletin vereceği kararı bekliyoruz. O karar doğrultusunda gerekeni yapacağız. Ne görev verirse millet...''dedi. 
     Geceyi, Lara'daki kızının evinde geçiren Baykal, bu sabah partililerle birlikte, önce kızı Aslı Baykal'ın oy kullanacağı Vali Hüsnü Tuğlu Lisesi'ne gitti. 
     Okul bahçesinde vatandaşların alkışları ile karşılanan Baykal, burada kızının oy kullanmasını beklerken, seçim görevlileriyle görüşerek bilgi aldı, vatandaşlarla sohbet etti. 
     Baykal, daha sonra kızıyla birlikte kendi oyunu kullanacağı Antalya Lisesi'ne geçti. Burada da yoğun ilgi ve tezahüratlarla karşılanan Baykal, vatandaşlarla sohbet etti. Baykal, çocuklara yakın ilgi gösterdi. 
     Oyunu, Antalya Lisesi'ndeki 260 nolu sandıkta kullanan Baykal, oy kullanma işlemi sırasında yaptığı konuşmada, şunları söyledi 
     ''Türkiye için inşallah hayırlı olacak. Vatandaşlarımız ilgi gösteriyor. Güzel bir gün Türkiye'de. Yağmur yok, yağış yok. Katılım şimdilik fena gözükmüyor. Umarım tüm vatandaşlar katılarak, önümüzdeki dönemde Türkiye'yi, sorumluluğunu üstlenerek ayağa kaldıracak olan iktidarı, kuracaklardır. Bunu diliyorum, hayırlı olmasını diliyorum.'' Antalya'da oy kullanmasının, kendisi için ayrı bir önemi olduğunu vurgulayan CHP Genel Başkanı, ''Antalya'da oy kullanmak, öğrenci olarak okuduğum okulda, okuğum sınıflarda oy kullanmak, beni çok duygulandırdı. Çok etkilendim'' diye konuştu. 
     Gazetecilerin, seçim sonuçlarıyla ilgili tahminde bulunmasını istemeleri üzerine Baykal, şöyle konuştu 
     ''Tahmin zamanı bitti. Şimdi vatandaş kararını alıyor. Biz de onu saygıyla bekliyoruz. Yarın inşallah ülkemiz için yeni bir gün olacak, yeni bir dönem olacak. Millet neylerse güzel eyler. Milletin vereceği kararı bekliyoruz. O karar doğrultusunda gerekeni yapacağız. Ne görev verirse millet...'' Baykal, oy kullanma işlemini tamamladıktan sonra, Erenköy İlköğretim Okulu'na giderek, burada da vatandaşlar ve seçim görevlileriyle bir süre sohbet etti. 
     Daha sonra, partisinin il teşkilat binasına geçen Baykal, partililerin coşkulu tezahüratları ile karşılandı. Kısa bir süre önce yapılan teşkilat binasını ilk kez gezen Baykal, binayı çok beğendiğini söyledi. 
     Geceyi Antalya'da geçireceğini söyleyen Baykal, dinlenmeye çekildi. Baykal, seçim sonuçlarını da kızı Aslı Baykal'ın evinden izleyeceğini kaydetti. 
     





</TEXT>
</DOC>
