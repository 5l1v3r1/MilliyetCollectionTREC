<DOC>
<DOCNO> 106092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/06/son/soneko14.html </URL>
<DATE> 2002/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Türker "Enflasyon sıfırlaması'nı açıklayacağım, anlayacaklar" 
</HEADLINE>
<TEXT>

     Devlet Bakanı Masum Türker, geçtiğimiz günlerde telaffuz ettiği ''enflasyon sıfırlamasına'' ilişkin akademisyenler arasında devam eden tartışmalarla ilgili olarak, ''Yakın zamanda açıklayacağım, anlayacaklar, iyi araştırmamışlar'' dedi. 
     Bilişim Zirvesi kapsamında Türkiye Zeka Vakfı tarafından organize edilen ''Bilgi ve Zeka Ekonomisi Forumu''na katılan Türker, Türkiye'de artık bilişimin, zeka ve bilgi çerçevesinde ekonomiye ulaştığının değerlendirilmesi zorunluluğu bulunduğunu söyledi. 
     Sanayi toplumu yapısının geride kalmaya başladığını ve bilginin bir güç kaynağı duruma geldiğinin açık bir gerçek olduğunu belirten Türker, sanayi toplumundan bilgi toplumu yapısına dönüşüm olduğuna dikkati çekti. 
     Bilgi toplumunun, bilgi ve zeka ekonomisini gerekli kılan bir yapı olduğunu kaydeden Türker, konuşmasını şöyle sürdürdü 
     ''Türkiye'nin vizyonunu belirlerken, bilgi ve zeka ekonomisini bilgi toplumu gereklerine göre yapılandırmazsak, yıllar sonra yine bilgi ve zeka ekonomimizi yönetmek için birilerini aramaya çıkarız. e-Devlet'e ilişkin çalışmaların her türlü kaygıdan uzak yerine getirilmesi gerektiğini düşünüyorum. Ürettiğimiz bilgiyi ihraç eder duruma gelmezsek bizim ülkemiz için bilginin maliyeti hep, şimdi olduğu gibi yüksek kalmaya devam eder.'' Toplum, devlet ve iş dünyası olarak AR-GE'yi özendirmek gerektiğini anlatan Türker, yazılımın önemine de işaret ederek, ''Türkiye'deki yazılım ekonomisine destek vermemiz, önünündeki engelleri kaldırmamız gerekiyor'' dedi. 
     Türker, reel sektörün de rekabet ortamında bilgi ekonomisi enstrümanlarını kullanmasının sağlanması gerektiğini söyledi. Bu şekilde e-ticaret yaklaşımlarının reel sektörün rekabet gücünü artıracağını dile getiren Türker, böylece Türkiye'nin dış satım olanaklarının da gelişeceğini vurguladı. 
     Devlet Bakanı Masum Türker, telekomünikasyon altyapı yatırımlarının devam etmesi gerektiğini söyledi. 
     Türker, Telekom'un bazı yatırımlarına hiçbir özel sektör veya özel şirketin katlanamayacağını belirterek, ''Kimse gidip 10 görüşmenin yapılacağı Mardin'in Dargeçit'ine yatırım yapmaz. Altyapı yatırımlarının sürdürülmesi için destek verilmesi gerekiyor'' diye konuştu. 
     
     ENFLASYON SIFIRLAMASI 
     Toplantının ardından basın mensuplarının sorularını da yanıtlayan Bakan Türker, Dünya Bankası heyetinin önümüzdeki hafta yapacağı ziyarete ilişkin çalışmaların sürdüğünü söyledi. 
     Türker, ''Şu anda arkadaşlar çalışıyor. Önümüzdeki hafta içinde söyleyeceklerimiz ortaya çıkmaya başlayacak. Bu konuda bürokrat arkadaşlarım çalışma yapıyor'' diye konuştu. 
     Türker, ''enflasyon sıfırlaması'' konusundaki bir soruya ise şu yanıtı verdi 
     ''Onu yakın zamanda açıklayacağım, anlayacaklar, iyi araştırmamışlar. İpucu olmaz. Onu toplu halde açıklayacağız. Çünkü toplumda devletle vergi verenler arasında barışı sağlayacak, büyümeyi hızlandıracak önemli fırsatların yanlışlıkla feda olduğu birçok konuyu ortadan kaldıracağız.'' Türker, ''ABD'ye gitmenizin sebebi daha fazla kredi mi '' sorusuna da, ''Hayır normal toplantı. Guvernör olarak Türkiye'yi temsil etmek gerekiyor'' dedi. 
     





</TEXT>
</DOC>
