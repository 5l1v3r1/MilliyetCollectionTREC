<DOC>
<DOCNO> 135622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/07/siyaset/siy01.html </URL>
<DATE> 2003/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit Derviş benim günahım 
</HEADLINE>
<TEXT>

DSP lideri "Derviş’in sık sık ABD’ye gitmesi beni rahatsız etmişti" dedi. Ecevit, aktif politikayı bırakmadığını söyledi 
     HABER MERKEZİ 

     DSP lideri Bülent Ecevit, eski Devlet Bakanı Kemal Derviş’in göreve başlamasından birkaç ay sonra "kendisini çirkin şekilde siyasete vermeye" başladığını söyledi. Ecevit, Derviş’le ilgili soru üzerine ekonomik kriz sırasında mali açıdan zor durumda kalınarak IMF ve Dünya Bankası’nın kucağına düşme noktasına gelindiğini belirterek, şöyle konuştu 
     "Bu iki kuruluşla da baş edebilecek bir kimsenin Hazine ile ilgili Devlet Bakanlığı’na gelmesinin uygun olacağını koalisyon içinde düşündük. Benim aklıma gençlik yıllarından Kemal Derviş geldi. Benim çıkardığım Özgür İnsan Dergisi’ne yazılar yazardı. Kendisine telefon ettim ve davette bulundum. O benim günahım. O görevi yürütürken siyasete karışmamış olması önemliydi. Göreve geldikten sonra birkaç ay geçti geçmedi, Kemal Derviş kendisini çirkin şekilde siyasete vermeye başladı. Hükümet üyeliği sırasında sık sık ABD’ye gitmesi beni rahatsız etmeye başlamıştı." 
     Ecevit henüz aktif politikayı bırakmadığını, son zamanlarda güncel şeylerden çok felsefeyle ilgilendiğini, yarım kalan şiir çevirilerine devam ettiğini söyledi. Ecevit, anılarıyla ilgili soruyu ise gazeteci Can Dündar’ın kendisi hakkında kapsamlı bir belgesel hazırladığını belirterek yanıtladı. 
     



 SİYASET 












</TEXT>
</DOC>
