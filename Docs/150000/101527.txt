<DOC>
<DOCNO> 101527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/13/guncel/agun.html </URL>
<DATE> 2002/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
El Kaide’nin kuryesi Ankara’da yakalandı 
</HEADLINE>
<TEXT>

Almanya’dan gelip Türkiye’ye giriş yapan El - Kaide kuryesi Ubeyde’ kod adlı Mevlüt Kar, FBI’ın bilgilendirmesi sonucu MİT ve Emniyet tarafından sorguya alındı 
     TOLGA ŞARDAN Ankara 

     El - Kaide örgütünün kuryesi olarak aranan "Ubeyde" kod adlı Mevlüt Kar 23 , Ankara Esenboğa Havalimanı’nda yakalandı. FBI’ın bilgilendirmesi sonucu, havalimanında önlem alan MİT ve Emniyet, Kar’ı gözaltına aldı. Ankara’daki sorgusundan önemli bilgiler elde edilen Kar, İstanbul’a gönderildikten sonra tutuklandı. 
     11 Eylül saldırılarından sonra Usame bin Ladin’e bağlı unsurlar üzerinde yoğun operasyon yapan FBI, MİT ve Emniyet, son operasyonu perşembe akşamı Ankara Esenboğa Havalimanı’nda gerçekleştirdi. Daha önce Van, Bursa ve İstanbul’da Ladin’le bağlantılı faaliyet gösteren Beyyit El İmam İmamlar Birliği adlı yasadışı radikal dinci terör örgütüne yönelik operasyonlarda ismi çıkan, ancak yakalanamayan Kar’ın Ankara’ya geleceği saptandı. El Kaide’ye malzeme ve para yardımı yaptığı ortaya çıkarılan Kar, THY’nin 1606 sayılı seferiyle Frankfurt’tan Ankara’ya geldi. Pasaport kontrolünde gözaltına alına Kar’ın üzerinden 3000 euro çıktı. 
     
     Almanya’da tanıştı 
     Almanya’nın Ludwigshafen kentinde doğan ve burada yaşayan Kar, sorgusunda, 2000 yılında Umre’ye gittikten sonra dini konulara ilgisinin arttığını ve çalışmalara başladığını söyledi. Geçimini kaynakçılıkla sürdürürken yaşadığı kentteki Ulu Cami’nin yanındaki çay ocağına gelen Araplar arasındaki Cezayirli Abdülkadir ile tanışmasının ardından Çeçenistan’a yardım toplamaya başladığını ifade eden Kar, paraları bir Türk bankası aracılığıyla İstanbul’daki Abdullah Aiendi adındaki Çeçen’e gönderdiğini kaydetti. 
     Bu kişi aracılığıyla El Kaide’ye birçok kez para gönderdiğini ifade eden Kar, daha sonra kuryeliğe başladığını anlattı. 11 Eylül’den önce ve sonra Çeçenistan’a para götürmek için 2 kez Gürcistan’a, Afganistan’a teknik malzeme götürmek için de bir kez İran’a gittiğini söyleyen Kar, İran’a Avrupa ülkelerine ait 30 pasaport ve çeşitli elektronik malzemeler götürdüğünü belirtti. Kar, ABD’nin Afganistan’daki operasyonu sırasında Almanya’daki Arapların ortadan kaybolduğunu da ifade etti. 
     
Almanya bağlantılarını anlattı      Kar, İran’dan dönüşte geçen yıl bir süre İstanbul’da kaldığını, kendisini arayan ve Kanada’dan geldiklerini söyleyen 2 kişiyi barındırdığını itiraf etti. Almanya’dan tanıdığı Ebu Hamza adlı kişinin selamıyla gelen iki Cezayirliyi Aksaray’daki bir otelde bir hafta ağırladığını anlatan Kar, Ankara’ya resmi nik hlı eşi Adile Kar’ı Almanya’ya götürmek için geldiğini öne sürdü. Ankara’daki sorgusundan sonra özel ekiple İstanbul’a gönderilen Kar, burada yaptırılan yer göstermenin ardından çıkarıldığı mahkemece tutuklanarak cezaevine gönderildi. Operasyonla ilgili bilgi veren bir yetkili, Kar’ın örgüt içinde çok önemli görevi olduğunu ve özellikle Almanya’daki bağlantılar konusunda bilgisine başvurulduğunu söyledi. 
     



 GÜNCEL 














</TEXT>
</DOC>
