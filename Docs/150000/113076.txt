<DOC>
<DOCNO> 113076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/15/son/soneko10.html </URL>
<DATE> 2002/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanı Vergi iadesi uygulaması 2003'te de devam edecek 
</HEADLINE>
<TEXT>

     Maliye Bakanı Sümer Oral, ücretlilere yönelik vergi iadesi uygulamasının, 2003 yılında da bugünkü haliyle devam edeceğini söyledi. 
     Oral, KKTC Maliye Bakanı ile yaptığı görüşmenin ardından gazetecilerin sorusu üzerine, her bütçe kanunu görüşmeleri sırasında vergi iadesinin gündeme geldiğine işaret etti. 
     Meselenin iki boyutu bulunduğunu kaydeden Oral, sözlerini şöyle sürdürdü 
     ''Biri temel boyutu. KDV kanunu kabul edilince, vergi iadesi sisteme dahil oldu. Amaç ekonomide vergi düzenini oluşturmak, KDV'yi daha sağlıklı toplamak ve kaybın önüne geçmekti. Yine çalışanlar için, emekliler için ilave bir gelir haline gelmişti. 
     Son yıllarda kaldırılıp kaldırılmayacağı gündeme geldi. Çünkü temel fonksiyon olan vergi kayıp ve kaçağı ile mücadelede ilk konulduğu zamanlardaki etkinliği olmadığı iddiası vardı.'' 
     
     "IMF İLE DE GÖRÜŞÜLDÜ" 
     Bu çerçevede 2003 öncesinde vergi iadesinin kaldırılması üzerinde durulduğunu ifade eden Maliye Bakanı Oral, ancak önümüzdeki yılda vergi iadesinin bugünkü duruma göre devamı yönünde karar alındığını belirtti. 
     Oral, ''vergi iadesinin kaldırılması şu an için söz konusu değildir. Ücretliler için ilave bir gelir kaynağıdır. IMF ile de görüşüldü. Devam etmesi üzerinde duruldu'' dedi. 
     Oral, enflasyonun memur maaş artışını geçmesi durumunda aradaki farkın iki puanlık refah payıyla birlikte maaşlara yansıtılması uygulamasının 2003 yılında da devam edip etmeyeceği sorusuna ise ''bütçeyi 17 Ekim'de parlamentoya sunarken bu konu da netleşecek'' yanıtını verdi. 
     





</TEXT>
</DOC>
