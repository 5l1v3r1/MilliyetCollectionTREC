<DOC>
<DOCNO> 139772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/28/son/sontur25.html </URL>
<DATE> 2003/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'ı yuhalayan 5 kişi gözaltına alındı... 
</HEADLINE>
<TEXT>

     AK Parti Genel Başkanı Recep Tayyip Erdoğan, kimsenin savaş istemediğini, ancak, savaşın yolaçacağı tahribatı da düşünmek zorunda olduklarını söyledi. 
     Kurtalan İlçesi'ndeki gezisini tamamlayan Erdoğan, Siirt'e geldi. Erdoğan'ın Siirt gezisi sırasında, çevre il ve ilçelerden gelen takviye kuvvetle yaklaşık 3 bin 500 polisin görev aldığı bildirildi. 
     Siirt Valisi Nuri Okutan'ı makamında ziyaret eden Erdoğan, ilin sorunları hakkında bilgi aldı. Erdoğan, daha sonra Cumhuriyet Meydanı'nda yaptığı konuşmasında, şöyle konuştu 
     ''9 Mart seçimi 3 Kasım'da parlamentoda yüzde 66'lık temsil yetkisi verdiğiniz, partimizin devamı niteliğindedir. Şu anda Siirt'in temsil edilmediği bir neticeyle karşı karşıyayız. Şimdi ise 9 Mart'ta Siirt ili temsil bulacaktır. 9 Mart'ta göstereceğiniz ilgiyle, parlamentodaki AK Parti grubunu 360'dan 363'e çıkaracağınıza inanıyorum. Bunu çıkarmak suretiyle AK Parti'yi demokrasinin kırılma noktasında çok daha farklı ve güçlü konuma getireceksiniz.'' Konuşma sırasında, Erdoğan'ı yuhalayan bir gruptan 5 kişi polis tarafından gözaltına alındı. 
     Erdoğan, daha sonra Siirt Belediye Başkanı Ahmet Ete'yi makamında ziyaret etti. Ete, Erdoğan'a, herkes gibi kendilerinin de savaş istemediğini belirterek, ''İlin sorunlarını biliyorsunuz. Bunu anlatmama gerek yok'' dedi. 
     Erdoğan da, ilin sorunlarını bildiğini ve seçim sonrası bunların tek tek ele alınarak değerlendirileceğini söyledi. 
     Türkiye'nin savaşa en yakın ülke olduğunu belirten Erdoğan, şöyle devam etti 
     ''Aklı selim olan hiç kimse savaş istemiyor. Ancak olacak bir savaşın bırakacağı tahribatı ve zararı düşünmek zorundayız. Şu andaki bütün çabalar bunun içindir. Zararı nasıl en azla giderebiliriz diye çalışıyoruz. Almanya ve İngiltere bunu düşünecek durumda değil, çünkü biz savaşa en yakın ülkeyiz.'' 
     





</TEXT>
</DOC>
