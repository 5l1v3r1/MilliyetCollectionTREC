<DOC>
<DOCNO> 111464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/06/son/sondun13.html </URL>
<DATE> 2002/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İran, hava sahasına yanlışlıkla giren ABD uçaklarına hoşgörülü 
</HEADLINE>
<TEXT>

     İran Savunma Bakanı Tuğgeneral Ali Şamhani, ABD'nin Irak'a yönelik olası askeri harekatı sırasında ''istemeden İran hava sahasına giren Amerikan savaş uçaklarına düşman muamelesi yapmayacaklarını'' söyledi. 
     İRNA tarafından İngilizce yayımlanan Iran Daily gazetesinin haberine göre, Şamhani, Kuveyt gazetesi El Rai El Aam'a verdiği demeçte, ''Amerikan savaş uçakları Irak'a karşı askeri harekatta İran hava sahasını yanlışlıkla ihlal ederse, düşman olarak kabul edilmeyecek'' dedi. 
     Sözlerinin devamında, ''İran, yeterli kanıt bulunursa, istemeden yapılan herhangi bir ihlali düşmanca olarak değerlendirmeyecek'' diyen Şamhani, Amerikan yönetiminin Aralık ayına kadar bölgeye asker ve teçhizat yığmaya devam edeceği tahmininde bulundu. 
     ABD'nin İran'a yönelik askeri harekat düzenleyip düzenlemeyeceği sorusuna, ''uzak bir olasılık'' yanıtını veren Şamhani, İran yönetiminin son birkaç yılda ABD hariç birçok ülkeyle iyi ilişkiler kurduğunu belirterek, ''Bölgenin güvenliği, bölgedeki ülkeler tarafından sağlanmalıdır'' diye konuştu. 
     Irak krizinde ''aktif tarafsızlık'' siyaseti izlediğini bildiren İran yönetimi, ABD'nin Irak'a tekyanlı olarak askeri harekat düzenlemesine karşı çıkıyor ve Bağdat yönetiminin, BM Güvenlik Konseyi'nin kararlarına tam olarak uymasını istiyor. 
     





</TEXT>
</DOC>
