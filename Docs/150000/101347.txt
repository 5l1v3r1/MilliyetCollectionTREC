<DOC>
<DOCNO> 101347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/12/guncel/gun04.html </URL>
<DATE> 2002/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Filyos Çayı, balık mezarlığına döndü 
</HEADLINE>
<TEXT>

     ZONGULDAK DHA 

     Zonguldak’ın Çaycuma İlçesi Saltukova Beldesi’nden geçen Filyos Çayı kıyılarına binlerce ölü balık vurdu. Balıkların, çevredeki fabrikaların dereye bıraktığı zehirli atıklar sonucu oksijensizlikten öldüğü tahmin edilirken, Saltukova Belediyesi hoparlörlerle anons yaparak, kıyıya vuran balıkların yenilmemesi konusunda vatandaşları uyardı. Balık ölümlerinin hemen hemen her yıl olduğunu söyleyen Saltukova Avcılar Kulübü Başkanı Erdoğan Kahraman, fabrika atıklarının dereye bırakılması nedeniyle balık ölümlerinin yaşandığını belirterek, "SEKA Çaycuma Müessesesi, Organize Sanayi Bölgesi ve MANKAP Yağ Fabrikası’ndan bırakılan zehirli atıklar nedeniyle toplu ölüm olayları yaşanıyor. Yetkililere başvurmamıza rağmen bir çare bulamadı" dedi. Zonguldak Milli Parklar Av Yaban Hayatı Başmühendisi Ercan Yeni ise, balıkların ağızlarının açık olarak öldüğünü ifade ederek, "Ağzı açık olan ölümlerin nedeni oksijensizliktir. Çaya bırakılan zehirli atıklar nedeniyle balıklar oksijensiz kalarak ölmüş olabilir" diye konuştu. 
     



 GÜNCEL 












</TEXT>
</DOC>
