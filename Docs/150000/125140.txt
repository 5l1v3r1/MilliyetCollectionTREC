<DOC>
<DOCNO> 125140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/17/yazar/guclu.html </URL>
<DATE> 2002/12/17/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Meğerse eğitim ne kadar çok seviliyormuş 
</HEADLINE>
<TEXT>

     Eğitimle neden hiç kimse ilgilenmiyor diye zaman zaman hepimiz sitemde bulunuruz. Ama önceki gece gördüm ki doğru zamanda, doğru yerde, doğru kişilerle eğitimin önemini anlatır ve destek isterseniz, olağanüstü ilgi görebiliyorsunuz. 
     Türkiye Eğitim Gönüllüleri Vakfı TEGV , pazar akşamı Kanal D ile birlikte Lütfi Kırdar’da bir mucizeyi gerçekleştirdi. Eğitimi çıkabileceği en yüksek noktalardan birine çıkarttı. Sadece salonu dolduran yüzlerce eğitime gönül veren değil ekranları başındaki milyonlarca izleyici de sanatçısı, sporcusu, işadamıyla birlikte eğitim coşkusunu yüreklerinin en derinliklerinde hissettiler. 
     Eğitime olan duyarlılığı artırmak ve vakfın faaliyetlerini kamuoyuna duyurmak amacıyla Lütfi Kırdar’da gerçekleştirilen gecede kimler yoktu ki Milli Takım’ı dünya üçüncülüğüne taşıyan Teknik Direktör Şenol Güneş, Kaptan Bülent, Rüştü ve İlhan Mansız oradaydı. Miniklerle birkaç dakika da olsa top koşturup geleceği ve eğitimin hayatlarındaki önemini konuştular. 
     Sezen Aksu, Nilüfer, Hülya Avşar, Orhan Gencebay da eğitim deyince koşanlardandı. Şarkılarıyla, eğitime ve çocuklara verdikleri önemi dile getirdiler. Hele hele Sezen’in çocuğum şarkısını söylerken yarattığı atmosferi görmeliydiniz. TEGV’yi ve yaptıklarını, bundan daha iyi anlatan bir şarkı veya bir konuşma olamazdı. 
     Sakıp Sabancı, Bülent Eczacıbaşı, Cem Boyner. Onlar da geceye renk katan isimlerdi. Diğerleri şarkı söyledi, şov yaptı. Onlar da para verdi. 
     Gecenin hiç tartışmasız yıldızı muhteşem danslarıyla alkış yağmuruna tutulan Anadolu Ateşi’ydi. Hiç bıktırmadan ara ara gittiler, geldiler. Finalde sergiledikleri Karadeniz oyunları, tek kelimeyle muhteşemdi. 
     Levent Yüksel, Aşkın Nur Yengi, Ebru Gündeş, Yavuz Bingöl, Beyaz. Onlar da eğitime gönül veren, katkıda bulunun denildiğinde koşa koşa gelen isimlerdi. Jübilesinin tüm gelirini eğitime ve çocuklara bağışlayan Şifo Mehmet ise zaten hep eğitimin içinde ve çocukların gönlünde. Dün buna bir kez daha şahit olduk... 
     Pazar akşamı salonda ve ekrandaki canlı yayında elbette sadece eğlence yoktu. Vakfın amaçları ve aktiviteleri de bir bir anlatıldı. Çocuklar üzerindeki değişim gözler önüne serildi. Doğu ve Güneydoğulu çocukların düşünce ufuklarının nasıl geliştirildiği, yaşamlarının nasıl renklendirildiği, güvenlerinin nasıl artırıldığı, yüzlerinin nasıl gülücüklerle doldurulduğu hiç bıktırılmadan anlatıldı. 
     Eğitime yönelik ilginin böylesine doruğa çıktığı gecelerin sayısı kesinlikle artırılmalıdır. Sadece İstanbul’la sınırlı kalmamalı. Kanal D pazar akşamki programı gündüz saatlerinde bir kez daha yayımlamalı, TEGV de aynı gecenin benzerlerini tüm Türkiye geneline götürmelidir. Sevinerek gördük ki sanatçısı, işadamı, sporcusu, medyası ve eğitime gönül verenleriyle Türkiye buna çoktan hazır. TEGV, belki her çocuğun eline tek tek eğitim meşalesi veremez ama yarattığı bu heyecan ile bir olmaz denileni daha başarabilir. 
     Cengiz Solakoğlu TEGV’nin şovu sevmeyen ama ta en başından beri arı gibi çalışan başkanı. Arzuhan Yalçındağ, TEGV yönetim kurulu üyesi ve muhteşem gecenin mimarı. Eğitimin topluma nasıl mal edilebileceğini çok çarpıcı bir şekilde gösterdi. Oğuz Koloğlu ise kafalardaki düşünceyi, heyecanı, coşkuyu uygulamaya döken televizyon yönetmeni. Hepsine teşekkür ederiz. Eğitime gönül verenlerin duygularına tercüman oldukları için. 
     Özetin özeti Eğitimin en öncelikli sorunu paradan, puldan çok heyecandı. TEGV bu kıvılcımı ateşleyerek büyük bir iş yaptı. Ama arkası gelmeli .. 
     
     







Kıbrıs nereye 


Takiye icabı... 


Gül’ün Kıbrıs’a bakışı 


Kıbrıs’ta son şans 28 Şubat 


Kıbrıs travması 


Nedamet 


Meğerse eğitim ne kadar çok seviliyormuş 


Beklenti asimetrileri 


Çözüm zamanı 


Siyasette gençleşme ve Abdullah Gül 


Muhalefet açığı 


Din devletini beğenmeyene polis devleti 


Banka kredilerinde yüzde 25 küçülme var 


</TEXT>
</DOC>
