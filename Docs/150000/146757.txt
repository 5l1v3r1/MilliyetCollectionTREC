<DOC>
<DOCNO> 146757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/01/son/sondun35.html </URL>
<DATE> 2003/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Komisyonu da Powell'ın niye geleceğini bilmiyor... 
</HEADLINE>
<TEXT>

     AB Komisyonu Sözcüsü Reijo Kemppinen, ABD Dışişleri Bakanı Colin Powell'ın Brüksel'e neden geleceğinin kendilerine bildirilmediğini söyledi. 
     Powell'ın Ankara temaslarından sonra, yarın geç saatlerde Brüksel'e gelmesinin beklendiğini bildiren Kemppinen, temasların ''güvenlik nedeniyle'' NATO Genel Merkezi içinde yapılacağını anlattı. 
     Sözcü, Powell'ın, AB Dönem Başkanı Yunanistan Dışişleri Bakanı Yorgo Papandreu, AB Komisyonu'nun dış ilişkilerden sorumlu üyesi Chris Patten ve AB Ortak Dış Politika ve Güvenlik Yüksek Temsilcisi Javier Solana'dan oluşan Troyka ile görüşeceğini, ayrıca, ''Brüksel'e gelebilecek AB ve NATO üyesi ülkelerin dışişleri bakanlarıyla'' yemek yiyeceğini bildirdi. 
     ''Temaslarda ele alınacak konular hakkında bilgimiz yok'' diyen Kemppinen, Irak savaşı ve sonrası konularının ele alınabileceğini, Amerikalıların neler söyleyeceklerinin bilinmediğini, AB kanadının dinleyeceğini ve bazı endişelerini dile getireceğini anlattı. 
     Sözcü, Irak savaşında ''çok fazla sivilin öldüğünü'' de belirterek, ''üzüntü'' dile getirdi. Bir gazetecinin, ''üzüntüden söz edeceğinize neden ateşkes çağrısı yapmıyorsunuz'' sorusuna, ''Bu çağrıyı yapmak bize düşmez'' yanıtı verildi. 
     Bir başka gazetecinin, ''AB Komisyonu, Türkiye'nin Kuzey Irak'a asker sokarak işgal etmesi halinde tepki göstereceğini, ilişkilerin bozulacağını bildirdi. ABD ve İngiltere'ye karşı neden aynı tepki gösterilmiyor'' şeklindeki sorusu, sözcülere sıkıntılı anlar yaşattı. Önce, ''Türkiye, işgal niyetinde olmadığını bildirdi. Bunu memnuniyetle not ettik'' diyen sözcüler, sorunun tekrarlanması üzerine, spekülasyona girmeyeceklerini, Irak'ın toprak bütünlüğünden yana olduklarını anlatmakla yetindiler. 
     Sözcüler, ''Powell Türkiye'den Kuzey Irak cephesi açılmasını istiyor'' diyerek AB Komisyonu'nun görüşünü soran gazetecileri de yantısız bıraktılar. 
     





</TEXT>
</DOC>
