<DOC>
<DOCNO> 122109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/01/son/sondun14.html </URL>
<DATE> 2002/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Merkez Komutanlığı Saldırıyla ilgili bilgimiz yok 
</HEADLINE>
<TEXT>

     ABD Merkez Komutanlığı, Amerikan ve İngiliz uçaklarının Irak'ın güneyindeki Basra'da bir petrol şirketini bombaladığına ilişkin bilgisi olmadığını açıkladı. 
     ABD'nin Florida eyaletinde bulunan Tampa'daki Merkez Komutanlığı karargahından yapılan açıklamada, ''Olayla ilgili bir bilgimiz bulunmamaktadır'' denildi. 
     Bölgede yaşayan ve isminin açıklanmasını istemeyen bir kişi, Reuters ajansına telefonla verdiği bilgide, Amerikan ve İngiliz savaş uçaklarının Basra'daki Güney Petrol Şirketi'ne saldırı düzenlediğini, 4 kişinin öldüğünü ve birkaç kişinin yaralandığını belirtmişti. 
     Söz konusu şirket, BM ile yapılan ''gıda karşılığı petrol'' anlaşması uyarınca, Irak'ın güneyindeki Mina El Bekr terminali yoluyla Irak'ın petrol ihracatını yönetiyor. 
     





</TEXT>
</DOC>
