<DOC>
<DOCNO> 120612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/23/son/sondun08.html </URL>
<DATE> 2002/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Moskova yakınında cami basan sarhoşlar din adamını dövdü 
</HEADLINE>
<TEXT>

     Rusya'nın başkenti Moskova'nın dışında bulunan Roşali adlı yerleşim biriminde Tatarlara ait bir camiyi iftar sonrasında basan içkili gençler, 75 yaşındaki din adamını dövdüler. 
     Moskovski Komsomolets gazetesinin bugün verdiği habere göre, Perşembe günü iftardan sonra camide teravi namazı için toplanılırken, cami yakınlarında bulunan üç genç, içeridekilerin dikkatini çekti. 
     Buradan uzaklaşmaları uyarısını dinlemeyen ve polise göre içkili olan gençler, daha sonra camiye girdiler ve demir çubuklarla içeridekilere saldırdılar. Yaralanan 75 yaşındaki din adamı İshat Fatahuddinov hastaneye kaldırıldı. 
     Camide bulunan kadınlardan birinin durumu polise haber vermesi üzerine gelen güvenlik yetkilileri, biri 17, ikisi 18 yaşındaki gençleri gözaltına aldı. 
     Polis, olayın etnik ayrımcılıkla ilgisi olmadığını, önceden planlanmadığını ve kavganın nedenini, gençlerin içkili olmasının oluşturduğunu belirtti. 
     Gazeteye göre, hırsızlıktan sabıkaları bulunan gençler hakkında dava açılabilir. 
     





</TEXT>
</DOC>
