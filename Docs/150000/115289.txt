<DOC>
<DOCNO> 115289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/26/son/sonspo10.html </URL>
<DATE> 2002/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kocaman Yenilgiye rağmen bu sezonun en iyi oyunu oynadık.. 
</HEADLINE>
<TEXT>

     İstanbulspor Teknik Direktörü Aykut Kocaman, Trabzonspor karşısında iyi mücadele ettiklerini, ancak kendi hataları sonucu yedikleri 2 golle yenildiklerini söyledi. 
     Maçtan sonra basın mensuplarının sorularını yanıtlayan Aykut Kocaman, kendi yarı alanlarında çok top yitirdiklerini ifade ederek, ''Hücumda topu iyi taşıdık ancak son vuruşları iyi yapamadık. İkinci yarıda baskılı oynamamıza rağmen gol atamadık'' dedi. 
     Sezonun en iyi oyununu oynadıklarını ileri süren Kocaman, ''Şu ana kadar 10 maç yaptık. Diğer karşılaşmalarımıza göre bugün daha iyiydik. Oyun açısından en iyi maçımız olduğunu söyleyebilirim'' diye konuştu. 
     Hakem Mustafa Çulcu'nun Trabzonspor lehine verdiği penaltıya da değinen Kocaman, ''Gördüğüm kadarıyla net penaltıydı'' dedi. 
     
     AYBABA ''İYİ MÜCADELE EDİP, KAZANDIK'' 

     Trabzonspor Teknik Direktörü Samet Aybaba ise, İstanbulspor karşısında tempolu oynayıp iyi mücadele ederek kazandıklarını söyledi. 
     Genç ve iyi bir takım olduklarını vurgulayan Aybaba, ''Önce futbol olarak iyi mücadelemizi sahaya yansıtıyorduk. Daha sonra bunu skora yansıttık. Rakibimize hemen hemen hiç pozisyon vermeden maçı kazandık. Biraz daha şanslı olsaydık, farkı daha da açabilirdik. Futbolcularım pres yapıyor, istekli ve tempolu oynuyorlar. Onları kutlarım'' diye konuştu. 
     Aybaba, henüz yolun başında olduklarını kaydederek, ''Daha iyi yerlere geleceğiz. Trabzonspor camiası ve taraftarları güzel şeylere layık. İstanbulspor galibiyetin sevincini onlara tattırdığımız için mutluyuz.'' Aybaba, bir basın mensubunun, ''Aurelio, penaltı atışı sırasında Beşiktaşlı Nouma'ya mı özendi '' biçimindeki sorusu karşısında, ''Nouma, penaltıyı daha güzel kullanmıştı'' dedi. 
     
     TRABZONSPOR, 6 SEZON SONRA GALİP GELDİ 

     İstanbulspor'u 2-1 yenen Trabzonspor, rakibi karşısında 6 sezon sonra deplasmanda galip geldi. 
     İstanbul'da rakibini 1995-96 sezonun ikinci yarısında 4-1 yenen bordo-mavili ekip, daha sonra rakip sahada yaptığı karşılaşmalarda 6 maçtır galibiyete hasret kalmıştı. 
     Bordo-mavililer, İstanbulspor galibiyetiyle ligde bu sezon üst üste 3. kez galip geldi. 
     Teknik direktör Samet Aybaba tarafından Bursaspor ve Kocaelispor maçlarında kadro dışı bırakılan Gökdeniz, 2 haftalık bir aradan sonra İstanbulspor maçında kadroda yer aldı. Gökdeniz, maçın 77. dakikasında Hasan'ın yerine oyuna girerek, forma şansı buldu. 
     Trabzonsporlu taraftarlar maça yoğun ilgi gösterdi. Bordo-mavililer, tribünleri tamamıyla doldurarak, takımlarını coşkuyla destekledi. 
     Trabzonspor'un genç futbolcusu Erdinç, İstanbulspor'a attığı golle, bordo-mavili formayla bu sezon ligdeki ilk golünü kaydetti. 
     





</TEXT>
</DOC>
