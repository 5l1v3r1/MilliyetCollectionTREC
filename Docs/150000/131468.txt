<DOC>
<DOCNO> 131468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/17/son/soneko20.html </URL>
<DATE> 2003/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya ve İspanya çikolata savaşını kaybetti... 
</HEADLINE>
<TEXT>

     İtalya ve İspanya'nın, kakao yağının yanında bitkisel yağlar eklenerek yapılan çikolataların, ''Çikolata'' etiketiyle satılmasına getirdiği yasak, AB Mahkemesi'nin aldığı kararla kalktı. 
     ''Kakao yağı olmadan gerçek çikolata olamaz'' diyerek, bitkisel yağlarla üretilen çikolataların sadece ''çikolataya benzer madde'' etiketiyle satılmasına izin veren İtalya ve İspanya, AB Mahkemesi'nin aldığı karara ateş püskürüyor. 
     Özellikle, çikolata satışında büyük paya sahip olan İtalya, kendi ürettiği çikolataların ''özel bir kalitede'' tanınmasını istedi. 
     AB'den gelen kararı ''bir hata'' olarak yorumlayan Tarım Bakanı Gianni Alemanno, ''İtalyan çikolatasının değerinin korunması için gayretlerimizi sürdüreceğiz. Çikolatalarımızın özel geleneklere uygun kalitede olduğunun, Brüksel'de tanınmasını isteyeceğiz'' dedi. 
     Bu arada, Lüksemburg'daki mahkemenin, ''bitkisel yağlar eklenerek yapılan çikolata, ürünün doğal yapısını değiştirmiyor'' gerekçesini sunduğu ifade edildi. 
     AB kurallarına göre, çikolata üretiminde yüzde 5 oranına kadar bitkisel yağlar kullanılabiliyor. 
     Yeni karar gereği, bitkisel yağlarla çikolata üreten şirketler İtalya ve İspanya pazarına hemen çikolata etiketiyle girebilecek. 
     





</TEXT>
</DOC>
