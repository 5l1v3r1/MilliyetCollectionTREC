<DOC>
<DOCNO> 140270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/03/son/sondun17.html </URL>
<DATE> 2003/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Time dergisi "Saddam sonrasında Irak'ı Amerikan askeri yönetecek" 
</HEADLINE>
<TEXT>

     ABD'nin, Irak Devlet Başkanı Saddam Hüseyin sonrasında Irak'ta en az altı ay 50 bin ila 200 bin asker bulundurmayı planladığı bildirildi. 
     Time dergisinin Amerikalı yetkililere dayanarak verdiği haberde, bu plana göre, Amerikan askerlerinin bu süre içinde bölgede merkezi yönetimi oluşturarak, Irak halkına insani yardımda bulunacağı, sınırları koruyacağı ve bölgedeki Kürt, Sünni ve Şii gruplar arasında yaşanabilecek çatışmaları önlemek için çalışacağı belirtildi. 
     Yetkililer dergiye yaptıkları açıklamada, ''tek sorunun bu şekildeki bir yönetimin süresi'' olduğunu söyleyerek, ''Irak halkının yüzde 60'ının yaşamını sürdürebilmek için gıda yardımına ihtiyacı bulunduğunu, bu yüzden gerekli, gıda, su, barınma ve ilaç yardımı yapılmaksızın, halkın askerleri hoş karşılamayacağı'' yorumunda bulundu. 
     Haberde, ülkedeki Amerikan birliklerinin iki yıl içinde azaltılmasının öngörüldüğü, ancak birkaç yıl daha burada 90 bin kadar askerin bulundurulmasının gerekli olduğu kaydedildi. 
     Ülkedeki en önemli sorunun, yönetimin tekrar Irak halkına teslim edilmesinde olduğunu vurgulayan yetkililer, ''Saddam Hüseyin'in ayrılmasından sonra doğacak boşluğun ülkede iktidar savaşlarına yol açabileceğini, uzun vadede ise bir iç savaşın çıkabileceğini ve hatta ülkenin parçalanabileceğine'' dikkati çektiler. 
     Yetkililer, ABD'nin, Irak'ın gelecekteki yöneticilerinin çıkmasını sağlayacak Iraklılardan oluşan bir konsey atamayı tasarladığını da açıkladı. 
     





</TEXT>
</DOC>
