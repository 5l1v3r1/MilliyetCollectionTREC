<DOC>
<DOCNO> 134063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/30/son/sondun14.html </URL>
<DATE> 2003/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş'tan De Soto'ya eleştiri... 
</HEADLINE>
<TEXT>

     KKTC Cumhurbaşkanı Rauf Denktaş, BM Genel Sekreteri'nin Kıbrıs Özel Temsilcisi Alvaro De Soto'nun, Ankara temasları sırasında ''Denktaş müzakere etmiyor'' yönünde görüş dile getirdiğine ilişkin haberlerle ilgili olarak, ''Eğer söylemişse ayıp etmiştir'' dedi. 
     Denktaş, bugün bir kabulünde gazetecilerin sorularını yanıtlarken, De Soto'nun Ankara'da AK Parti Genel Başkanı Recep Tayyip Erdoğan ile yaptığı görüşmede, ''Denktaş müzakere etmiyor, masaya oturmuyor'' yönünde ifadeler kullandığına ilişkin haberler çıktığına dikkati çekerek şunları söyledi 
     ''Masada dirsek çürüttük. Verdiğimiz belgeler, odaları dolduracak boyutta. Söylediğimiz sözler, bu davanın her veçhesini aydınlatan sözler. Eğer böyle bir şey söylemişse ayıp etmiştir. Kendisinden bunu soracağız. Arkamızdan ne söylüyor, neler söylemeye devam ediyor '' 
     
     ''VERHEUGEN TEHDİT EDİYOR'' 
     Denktaş, AB Komisyonu'nun genişlemeden sorumlu üyesi Günter Verheugen'in de, ''AB'ye giriş anlaşmasının imzalanmasından sonra Kıbrıs'ta müzakere ve anlaşma imkanı kalmayacağına'' ilişkin açıklamasını da ''baskı ve tehdit'' olarak niteledi. 
     Rauf Denktaş, konuya ilişkin bir soruya karşılık, Verheugen'in Kıbrıs sorununu bilmediğini ve görüşmelerin önünü tıkayan bir kişi olduğunu belirterek şunları söyledi 
     ''Verheugen, eskiden beri kararını verdi. 'Rumlar meşru Kıbrıs, biz azınlık...' Rumlara devamlı olarak mesaj verdi. Biz görüşmelere başlarken, 'Anlaşsanız da, anlaşmasanız da Kıbrıs üye olacak' diye mesaj vererek, görüşmelerin önünü tıkamış bir kişidir. Bunları niçin yapıyor, anlamıyoruz. Ama Kıbrıs Türklerinin haklarını bilmediğinin, Kıbrıs meselesinin ne olduğunun farkında olmadığının bilinci içindeyiz. İyi niyetle yazıyoruz, konuşup anlatıyoruz, ama anlamak niyetinde değil. Son yaptığı açıklama tehdit, baskıdır. Avrupa Birliği'nden biz hak ve adalet, tarafsızlık bekliyoruz, ama mümkün değil. Çünkü Kıbrıs meselesinde tamamen taraf oldular. Bunun önünü kesmek için eşit şartlarda bir anlaşma istiyoruz.'' 
     





</TEXT>
</DOC>
