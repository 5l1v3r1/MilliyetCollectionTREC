<DOC>
<DOCNO> 112937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/14/son/sontur01.html </URL>
<DATE> 2002/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Özcan Deniz konserinde olay Talay'a yumurta atıldı 
</HEADLINE>
<TEXT>

     Mersin Büyükşehir Belediyesi tarafından yaptırılan Kültür Parkı'nın açılışı nedeniyle düzenlenen konserde olaylar çıktı. 
     Özcan Deniz, açılışı Yeni Türkiye Partisi YTP Genel Başkanı İsmail Cem tarafından yapılan Kültür Parkı'nda konsere başladığı sırada, hazırlıklı geldikleri belirlenen bir grup, protokol için ayrılan yerde oturan YTP Genel Sekreteri ve eski Kültür Bakanı İstemihan Talay ile Büyükşehir Belediye Başkanı Macit Özcan'a yumurta, sandalye, pet şişe ve bozuk para attı. Bu arada çıkan kavga üzerine izleyiciler arasında izdiham yaşandı. 
     Bunun üzerine, belediye güvenlik görevlileri tarafından kulise götürülen Talay ve Özcan, daha sonra konser alanının dışına çıkarıldı. 
     Olayların büyümesi üzerine kulise gitmek zorunda kalan sanatçı Özcan Deniz, bir süre sonra tekrar sahneye çıktı. Ancak, olayların artarak sürmesi üzerine konserini yarıda kesmek zorunda kaldı. 
     Yaşanan arbede sırasında bazı izleyicilerin hafif yaralandıkları dikkati çekti. 
     Cem, açılışın hemen ardından oteline döndüğü için, olaylar sırasında Kültür Parkı'nda bulunmuyordu. 
     





</TEXT>
</DOC>
