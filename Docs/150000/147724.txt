<DOC>
<DOCNO> 147724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/05/son/sondun21.html </URL>
<DATE> 2003/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikalı General ''Bağdat'ın içine girdik'' 
</HEADLINE>
<TEXT>

     Amerikan askeri yetkilileri, birliklerinin Bağdat'a girdiğini ileri sürdü. 
     Tümgeneral Victor Renuart bugün Katar'daki Amerikan Merkez Komutanlığı'nda düzenlediği basın toplantısında, Amerikan askerlerinin gündüz gözüyle güneyden başkent Bağdat'a girmesinin yanı sıra, kuzey ve kuzeybatı da dahil kentin etrafındaki bazı hedefleri ele geçirdiğini söyledi. 
     Bu hedeflerin bazılarının ele geçirildiğini, bazılarının da ele geçirilmekte olduğunu belirten Renuart, ''Bu tamamen bir kuşatma hareketi. Birliklerimiz kente destek gelmesini engellemek için kuşatma harekatı içinde'' dedi. 
     Bağdat'ın etrafında ele geçirilen hedeflerin ne olduğu belirtilmedi. 
     General Renuart ayrıca, savaşta şimdiye kadar 6500 Irak askerini esir aldıklarını söyledi. 
     
</TEXT>
</DOC>
