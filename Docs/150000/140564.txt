<DOC>
<DOCNO> 140564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/04/son/soneko43.html </URL>
<DATE> 2003/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
MÜSİAD Başkanı İş dünyasının umutları bir kez daha boşa çıktı 
</HEADLINE>
<TEXT>

     Müstakil Sanayici ve İşadamları Derneği MÜSİAD Genel Başkanı Ali Bayramoğlu, 2003 bütçe tasarısının gerçekçilikten uzak olduğunu savunarak, ''İş dünyasının umutları bir kez daha boşa çıktı'' dedi. 
     Bayramoğlu, yaptığı yazılı açıklamada, 2003 bütçesinin bu haliyle bile iyimser varsayımlara dayandığını belirterek, bütçede 2003 yılı için büyüme oranının yüzde 5, yılsonu için TEFE oranının yüzde 17.4, TÜFE oranının yüzde 20, bileşik faizin yüzde 43 kabul edildiğini, petrol fiyatlarının ortalama 27 dolardan hesaplandığı kaydetti. 
     Bunların hepsinin gerçekçi olmaktan çok uzak olduğunu belirten Bayramoğlu, şu görüşlere yer verdi 
     ''Daha yılın ilk üç ayında bu hedeflerin boşa çıktığını görüyoruz. Bu bütçede örneğin ödemesi planlanan nemalar yok. Memur maaşlarında yüzde 28, işçi ücretlerinde ise sadece yüzde 20'lik bir artış öngörülmüş. Doların 2003 yılı ortalaması 1.752 olarak alınmış. En önemlisi de bu bütçede muhtemel Irak müdahalesi yok. ABD'nin sadece 250 milyon dolar hibe edeceğini açıkladığı bir ortamda, Irak krizinin alabileceği muhtemel biçimlere göre strateji belirlenmeli. Bu haliyle 2003 bütçe rakamlarının tutması imkansız.'' 
     
     ''İŞ DÜNYASININ UMUTLARI BOŞA ÇIKTI'' 
     Bayramoğlu, Maliye Bakanı Kemal Unakıtan tarafından açıklanan 2003 yılı konsolide bütçe tasarısındaki ''Verimlilik, etkinlik ve tasarruf'' yaklaşımının gerçekçi olmadığını, değişim talepleriyle iktidara gelen hükümetin uygulamalarının istemeden de olsa, faiz lobisinin istekleriyle paralellik arz ettiğini öne sürdü. Ali Bayramoğlu, şunları kaydetti 
     ''Hiçbir şeyin değişmediğini üzülerek müşahade ediyoruz. İş dünyasının umutları bir kez daha boşa çıktı. Daha önceki dönemlerde eleştirdiğimiz şeylerin benzeriyle bugün de karşılaşıyoruz. Koalisyon yönetimlerini sona erdiren tek parti hükümeti, toplumu ve piyasaları ümitlendirdi, moral ve motivasyon sağladı. Ancak hükümet, onca iyi niyetli gayretine rağmen, bu morali artıracak kararlara imza atamıyor. Bunlardan birisi de bütçe. 2003 yılı konsolide bütçesinde yüzde 6.5 faiz dışı fazla hesaplanmış. Dünyanın hiçbir yerinde faiz dışı fazla diye birşey yok. Uluslararası Para Fonu, faiz dışı fazlanın yüzde 6.5 olmasını istiyordu. Hükümet bunu aynen uygulamayı ilke edinmiş. Mali disiplini sağlamada kararlılıktan anladığınız IMF direktiflerini aynen uygulamaktan mı ibaret '' Türkiye'de çok güçlü bir faiz lobisi bulunduğunu da belirten Bayramoğlu, '' Faize dokunulursa piyasalar tedirgin olur, piyasa tedirgin olursa ekonomi durur diyorlar. Bu bir dezenformasyondur. Halkı ve hükümeti bununla korkutuyorlar'' dedi. 
     
     EK VERGİ ELEŞTİRİSİ 
     Bu bütçe ile ekonomiyi büyütmenin inandırıcı olmadığını dile getiren Bayramoğlu, barışı korumanın bir maliyeti olarak sunulan ek emlak ve ek taşıt vergisini de eleştirerek, ''Bir yandan vergi barışı ilan ederken, diğer yandan vergileri artırmak, yeni vergiler ihdas etmek izah edilemez'' dedi. 
     Bir defaya mahsus olmak üzere bu yıl ek emlak ve ek motorlu taşıt vergisi alınması zorunluluğunun kabul edilebilir yanı olmadığını belirten MÜSİAD Başkanı Bayramoğlu, ''Eğer gerçekten öne sürüldüğü gibi bütçe krizden, sınırlarımızdaki savaştan en az etkilenecek şekilde hazırlandıysa o zaman bu ek vergiler niye konuyor Akaryakıta neden hergün zam yapılıyor. Neden sınırlarımızın dibinde dünyanın en ucuz petrolü çıkarılırken, dünyada en pahalı akaryakıtı biz kullanıyoruz '' dedi. 
     Sağlıklı bir ekonomik yapının, sağlam bir kamu maliyesinden geçtiğini vurgulayan Ali Bayramoğlu, 2003 yılının sağlam mali yapının oluşturulması için bir dönüm noktası olamayacağını, iş dünyasının umutlarının başka bahara kaldığını kaydetti. 
     





</TEXT>
</DOC>
