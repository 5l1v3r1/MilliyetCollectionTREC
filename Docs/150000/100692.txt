<DOC>
<DOCNO> 100692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/08/yazar/guclu.html </URL>
<DATE> 2002/08/08/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Gençlerin sandığa gitmeye niyeti yok 
</HEADLINE>
<TEXT>

     Üç ay aradan sonra yeniden Rize’ye gitmek hoş oldu. Yaylaları ve mutfağı iz bırakmıştı. Oysa bu dönüşümde aklım bir an önce kentten kaçmak isteyen gençlerde kaldı. Rize öylesine kapalı bir kutu ki, gençler adeta kendilerini boğulacak gibi hissediyorlar. Sinemanın dışında eğlenceleri yok. Eğitim seviyesi de Türkiye sıralamasının en altlarında. İşsizlik ise almış başını gidiyor... "Burada kalıp da ne yapalım" diyorlar. Üniversiteyi de dışarıda okumak istiyorlar. Bitirdikten sonra yeni bir yaşam kurmayı da yine Rize dışında düşünüyorlar... 
     
     Herkes tıp istiyor 
     Tıp burada da gözde. ODTÜ bilgisayarı kazanan gence tıbbı bile kazanamadın diye dudak bükmüşler. Konuştukça ortaya çıktı ki, gençlerin tıp aşkının altında ailelerin dayatması yatıyor. Gençler kendilerinden çok onları mutlu etmek için ille de tıp diyorlar... Siyaset, gençlerin umurunda değil. Hemşerileri Mesut Yılmaz ve Tayyip Erdoğan bile onları heyecanlandırmıyor. Büyük bir ihtimalle oy kullanmayız görüşündeler. Sadece Rize’de değil tüm Türkiye genelinde aynı hava hakim. Seçmen kitlesi içinde en büyük dilimi oluşturan gençler, kendilerini heyecanlandıracak bir lider ve kendilerine yönelik ciddi bir proje görmezlerse sandığa gitmeyecekler. 
     Samsun, Ordu, Giresun, Trabzon, Rize güzergahında yüzlerce kilometre yol kat ettik. Yüzlerce vatandaşla konuştuk. Hemen her kentte dile getirilen ortak konulardan birisi de Karadeniz otoyolu oldu. Yapılmasını hemen herkes gönülden destekliyor. Ama orman içinden değil de sahilden gitmesine fena halde kızıyorlar. Haslet’e göre tam bir orman katliamına dönüşen otoyol inşaatı, diğer Karadeniz kentleri gibi Rizelilere de denizi sevdirmiş. Denize girenlerin sayısı önceki yıllara göre bir hayli artmış. 
     Rize’de enteresan bir durum söz konusu. Kentte yaşayanlar köydekileri, köyde yaşayanlar da kentte yaşayanları tuzu kuru yani zengin olarak görüyor. Neredeyse kentin hemen her yerinde 20 katlı gökdelenler yükseliyor. Kim alıyor bunları diye sorunca her iki taraf da birbirini işaret ediyor. Anlaşılan o ki paranın kimde olduğu konusu başta olmak üzere pek çok konuda farklı görüşlere sahipler. 
     
     Köy, kent kavgası 
     Çay paralarının geç ödenmesi ve devletin belirli bir kotanın üzerinde alım yapmaması nedeniyle özel sektörün ürünlerini yok pahasına kapatması belli ki siyasete de damgasını vuracak. Enteresan göstergelerden birisi de her şeye rağmen Mesut Yılmaz’a hala sahip çıkmaları. 
     "Diğerleri de ondan farklı değil ki" diyorlar. Gençlerin ortak dileği ise Rize’deki eğitim sisteminin bir an önce iyileşmesi için daha iyi öğretmenlerin gönderilmesi. Dershaneye gitmeyen üniversiteyi kazanamıyor. Ona da paramız yetmiyor diyorlar. 
     
     







Siyaset ve adalet 


Tam dalga geçmenin zamanı 


Su ısınırken.. 


İttifak zor 


Kabus senaryosu, Tayyip Erdoğan’ın AKP’si mi 


AB kişilere neler kazandıracak 


Kesişen yollar 


Yerli Othello 


Gençlerin sandığa gitmeye niyeti yok 


Çin atasözleri 


Hemşeriler berabere 


Ecele sitemin tam zamanıdır 


İpi göğüslemek’ 


Rize’de seçim çay yaprağının ucunda... 


Meclis’in iş güvencesi sınavı 


Fazıl Say, Mercan Dede ve Milliyet TIR’ı 


Döviz kredisi gelmezse ya maaş, ya faiz ödeyemeyiz 


Oyların rengini sel felaketi belirlemiş 


</TEXT>
</DOC>
