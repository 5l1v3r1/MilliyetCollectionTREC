<DOC>
<DOCNO> 147130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/03/guncel/gun02.html </URL>
<DATE> 2003/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Acele kimyasal silah aranıyor 
</HEADLINE>
<TEXT>

     Salıyı çarşambaya bağlayan gece, Amerikan ordusu Saddam rejimini devirmek için Bağdat’a büyük kara taarruzunu başlattı. 
     Bush yönetiminin bu savaşa girişirken dünyaya sunduğu en büyük gerekçe "Irak’ı kitle imha silahlarından arındırmak" değil miydi İşte şimdi, büyük taarruzla birlikte, bu gerekçenin gerçeği ne kadar yansıttığının da anlaşılacağı günlere girmiş bulunuyoruz. 
     Bush yönetimi, Saddam rejiminin kimyasal silahlarını Bağdat savaşı için ayırdığını varsayıyor. Rejimin iyice köşeye sıkıştığı bir anda bunları kullanmasını bekliyorlar. BM silah denetçileri bulamamış olsa da, Saddam’ın elinde halihazırda kimyasal silahlar olabileceğini düşünmemiz için nedenler var. Çünkü bunları ürettiler ve on beş yıl önce Kürtlerle İranlılara karşı kullandılar. 
     BM silah denetçilerinin şefi Hans Blix önceki gün "Irak’ın kitle imha silahlarına sahip olması halinde, bunları İngiliz ve Amerikan güçlerine karşı kullanacağını sanmadığını" söyledi. Blix şöyle mantık yürütüyor "Savaş onlara Iraklılara karşı dünyada belirli bir sempati uyandırdı. Kimyasal silah kullanmaları halinde ise durum tersine dönebilir." 
     
     KİMYASAL SİLAH YOKSA 
     Diyelim ki Saddam Irak’ın dünyada uyandırdığı sempatiyi korumak adına "mantıklı" davrandı ve kimyasal silahı olduğu halde kullanmadı. Peki, ya Saddam’ın aslında kimyasal silahı yoksa Ya Amerikan kuvvetleri Bağdat’ta veya başka bir yerde kullanıma hazır durumda kimyasal silah bulamazlarsa İşte, Bush yönetiminin en büyük korkusu budur. Askerlerine karşı kimyasal saldırıdan daha çok, Irak’ta kimyasal silah bulamamaktan korkuyorlar. 
     Kimyasal silah bulmak için Irak’ta her taşın altına bakacaklardır. Bulurlarsa ne l ... O zaman ABD, Irak’ın kitle imha silahlarından arındırılmasını öngören BM Güvenlik Konseyi kararlarında, bu savaş için bulduğu meşruiyet zeminini korumuş olur. Bulamazlarsa bunca yıkım ve kanın hiçbir meşru gerekçesi kalmaz. Geriye, bu savaşın başka nedenleri olduğu gerçeği kalır Petrol kaynaklarını ele geçirmek ve Amerikan imparatorluğunu güçlendirmek. 
     Irak rejimi ile El Kaide arasında ilişki olduğu kanıtlanamamışken, kimyasal silah da bulunamazsa, Bush yönetimi, kendi icadı olan "önleyici vuruş" doktrinini içte ve dışta kolay savunamaz ABD "saldırgan" olarak damgalanır. 
     


GÜNCEL 



















</TEXT>
</DOC>
