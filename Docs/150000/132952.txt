<DOC>
<DOCNO> 132952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/24/son/sonspo27.html </URL>
<DATE> 2003/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Birinci Süper Lig Hakem Semineri... 
</HEADLINE>
<TEXT>

     Trabzonspor Teknik Direktörü Samet Aybaba, Türk hakemliğinin antrenörlük düzeyinden daha ileri olduğunu belirterek, Türkiye'de adeta ''padişahlık sistemi'' olduğunu söyledi. 
     Kuşadası'nda süren Birinci Süper Lig Hakem Semineri'nde konuşan Samet Aybaba, hakemlere bazı önerilerde bulunurken, esprili konuşmalarıyla hakemleri güldürdü. 
     Aybaba konuşmasında, ilk yarıda 10 teknik adamın değiştiğini ve Bülent Yavuz'un birkaç işlemle tüm hakemleri haklı çıkardığını savunarak, ''Sizler niye strese giriyorsunuz'' diye sordu. 
     Aybaba, şunları söyledi 
     ''Türkiye'de hakemlik, antrenörlükten daha ileriye gidiyor. Biz 7 bin kişiyiz ve bizde disiplin yok. İlk yarıda 10 tane antrenör değişti. Sizler hepiniz buradasınız. MHK Başkanı Bülent Yavuz hocanız, en kötü yönettiğiniz maçtan sonra bile birkaç işlemle sizi haklı çıkartıyor. Sizin strese girmenize ne gerek var '' Bazı antrenörlerin aşırıya kaçan hareketleri olduğunu ve bunda da bazı unsurların etkili olduğunu kaydeden Aybaba, ''Kulüplerde padişahlık sistemi hakim oldu. 10 yıl 20 yıl başkanlık yapanlar var. Tabii ki bunlar olumsuz etkiliyor'' dedi. 
     Aybaba, sözlerini şöyle sürdürdü 
     ''Eskiden futbolcularımıza şu hocaya dikkat edin penaltı çalar, şu hocaya dikkat atar diye uyarıda bulunurduk. Şimdi bunlar artık kalktı. Artık sizlerin ne yaptığını anlayamıyoruz. Rüzgarınızın nereden estiği belli olmuyor. Ancak kötü niyetli futbolculara taviz vermeyin.'' Aybaba'nın, ''Yardımcı hakemler bayrak kaldırdıktan sonra eliyle girdi çıktı işareti yapıyor. Buna ne gerek var'' biçimindeki sözlerine MHK Başkanı Yavuz, ''Bu yapılmalı. Çünkü FIFA'nın talimatları arasında yer alıyor'' diye karşılık verdi. 
     
     ''2 BİN TANE MAIL ALDIM'' 

     Panelde konuşan spor yazarı Deniz Gökçe ise, eleştirinin yalnızca hakemlere yapılmadığını belirterek, ''Yazdığım bir maç yazısı nedeniyle 2 bin tane mail aldım. Hatta ABD'den bile küfredenler oldu. Sizler doğru eleştirilerden dersler çıkarın, bu yeterli'' diye konuştu. 
     Öte yandan UEFA listesine giren M.Selçuk Dereli, İsmet Arzuman ve Kuddusi Müftüoğlu ile gazetecilere poz veren MHK Başkanı Bülent Yavuz, 3 hakemi de överek, ''Bu genç arkadaşlar kendilerine verilen şansı en iyi şekilde kullandı. Yabancı dilleri mükemmel. Önlerinde daha 12-13 yılları var. Sorumluluklarını idrak ederlerse, artık bize gına getiren Avrupa'da niye Türk hakemi yok sorusundan da kurtulmuş olacağız'' dedi. 
     Seminerde MHK Genel Sekreteri Sabri Çelik, ''Çağdaş hakemin 100 iç prensibi'', MHK Başkanvekili Serdar Çakır da, ''Hakemlikte başarının anahtarları'' konulu birer konuşma yaptı. 
     





</TEXT>
</DOC>
