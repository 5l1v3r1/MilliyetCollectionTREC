<DOC>
<DOCNO> 141501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/08/son/sonspo13.html </URL>
<DATE> 2003/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe kafilesini taşıyan otobüse yabancı cisimler atıldı... 
</HEADLINE>
<TEXT>

     Galatasaray ile yapacağı derbi maç için Ali Sami Yen Stadı'na gelen Fenerbahçe kafilesini taşıyan otobüsün üzerine, stat önünde yabancı maddeler atıldı. 
     Saat 17.30'da stada gelen sarı-lacivertli takımın kafilesi, olağanüstü güvenlik önlemleriyle korundu. Çok sayıda emniyet mensubu ve ''Robocop''lar, ele ele tutuşarak, özel bir güvenlik şeridi oluşturdu. 
     Buna karşın stadın hemen yanındaki otoparktan otobüsün üzerine çok sayıda bozuk para ve yabancı madde atıldığı gözlendi. 
     Bu arada stat dışında bekleyen sarı-kırmızılı taraftarlar, ezeli rakiplerine tepki gösterdi. 
     
     KESİCİ MADDELER BULUNDU 
     Maç öncesinde Ali Sami Yen Stadı'nda yapılan aramalarda, kesici ve yaralayıcı maddelere rastlandı. 
     Güvenlik güçleri, tribünlerin koltuk altlarına gizlenmiş durumda çok sayıda demir çubuk, sopa ve bıçak ele geçirdi. 
     
     TURİSTLERİN ''CİM BOM'' AŞKI 
     Dünyanın sayılı derbileri arasında gösterilen karşılaşmada tribünlerde turistler de dikkat çekti. 
     Maç için özellikle Hasan Şaş için Japon sporseverlerin geldiği gözlenirken, Revivo'yu izlemek için de bir grup İsralli tribünlerde yer aldı. 
     
     HAKEMLER POLİS OTOSUNDA GELDİ 
     Karşılaşmanın hakemleri, stada maçın başlamasından 2 saat önce, polis otosunda, korumalar eşliğinde geldi. 
     Galatasaraylı taraftarlar, hakemlerin stada girişi sırasında ''Aziz Yıldırım'ın dolduruşuna gelme. Gördüğünü çal'' diye laf attı. 
     Bu arada maç öncesinde stattaki hoparlörlerden, Galatasaray'ın simgesi olan aslanın, Fenerbahçe'nin simgesi olan kanaryayı yiyişi, efektlerle taraftarlara dinletildi. 
     Öte yandan sarı-kırmızılı taraftarlar, 8 Mart Dünya Kadınlar Günü'ne atıfta bulunarak, ''Dünya Fenerliler Günü Kutlu Olsun'' yazılı pankart açtı. 
     





</TEXT>
</DOC>
