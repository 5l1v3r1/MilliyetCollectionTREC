<DOC>
<DOCNO> 138713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/24/son/sondun14.html </URL>
<DATE> 2003/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya'da uyuşturucu satıcısı olduğu iddia edilen Türk yakalandı 
</HEADLINE>
<TEXT>

     İtalya'nın kuzeyindeki İmperia kenti yakınlarında bulunan Camporosso kasabasında, uyuşturucu satıcısı olduğu öne sürülen bir Türk vatandaşı yakalandı. 
     İtalyan haber ajansları, 25 yaşındaki Faruk Gültürk'ün polis tarafından uzun süredir izlendiğini bildirdi. 
     Liguria Bölgesi'nde disko ve gece kulüplerini dolaşarak uyuşturucu sattığı iddia edilen Gültürk'ün, İtalyan tekstil sektöründe çalıştığı açıklandı. 
     Yetkililer tarafından basına yapılan açıklamada, Gültürk'ün evine düzenlenen operasyonda 70 gram kokain, 144 gram esrar, 180 adet ekstasy hapı, 3 bin Euro nakit para ile 2 tabanca bulunduğu bildirildi. 
     Polis, tabancalardan birinin gizli servislerin kullandığı türden, kalem şeklinde 22 kalibrelik özel bir silah olduğunu belirtti. 
     İtalyan yasalarına göre, belli bir oranda uyuşturucu madde kullanmak yasal olmasına rağmen, ne miktarda olursa olsun satmak ve satın almak suç sayılıyor. 
     





</TEXT>
</DOC>
