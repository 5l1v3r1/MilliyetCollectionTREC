<DOC>
<DOCNO> 144815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/23/son/soneko07.html </URL>
<DATE> 2003/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Anadolu yakasının ilk 5 yıldızlı oteli açıldı... 
</HEADLINE>
<TEXT>

     İstanbul'un Anadolu yakasının ilk 5 yıldızlı oteli ''The Green Park Hotel-Bostancı'', açıldı. 
     Bostancı İçerenköy'de inşa edilen otelin açılışını gerçekleştiren İstanbul Valisi Muammer Güler, bir dünya kenti olan İstanbul'un, Türkiye'nin 10 milyar dolarlık turizm gelirinde önemli bir paya sahip olduğunu belirtti. 
     Kentte turizm belgeli 280 otelin bulunduğunu ve bu otellerin 80 bine yakın yatak kapasitesine sahip olduğunu ifade eden Vali Güler, ''Üstündağ Grup'' ve ''The Green Park Hotels'' Yönetim Kurulu Başkanı Adil Üstündağ'dan çevre dostu projelerine devam etmesini istedi. 
     İstanbul Büyükşehir Belediye Başkan Vekili Ümit Özerol ise hedeflerinin İstanbul'u finans, ticaret, kültür, toplantı ve fuarlar merkezi yapmak olduğunu kaydederek, The Green Park Hotel-Bostancı'nın da bunun bir adımı olduğunu söyledi. 
     Adil Üstündağ da, turizm sektörüne 8. Cumhurbaşkanı Turgut Özal'ın teşvikiyle girdiğini belirterek, Taksim ve Merter'in ardından Bostancı'da 3. otellerini açtıklarını kaydetti. 
     The Green Park Hotels-Bostancı'nın 10 ayda tamamlandığını ve 40 bin metrekare alana sahip olduğunu anlatan Üstündağ, otelin 20 salonunda 10 bin kişinin ağırlanabileceğini bildirdi. 
     Üstündağ, çevreye önem verdiklerini ve bugüne kadar 20 bin ağaç diktiklerini ifade ederek, ''Green Park'' adını da bu nedenle seçtiklerini dile getirdi. 
     Açılışta barkovizyon gösterisinin ardından, otelde program yapan sanatçı Erol Büyükburç konuklara bir konser verdi. 
     The Green Park Hotel-Bostancı'da 20 toplantı salonu, 3 restoran, 3 bar, 800 kişilik balo salonu, bin 200 kişilik havuzbaşı, 300 araç kapasiteli otopark, özel katta 8 oda, 4 suit, 2 köşe suit, 186 oda, sağlık kulübü, Türk hamamı, fitness center, sauna, buhar banyosu, yüzme havuzu ve butik mağazalar bulunuyor. 
     Açılış törenine, İstanbul Emniyet Müdür Vekili Celalettin Cerrah'ın da aralarında bulunduğu çok sayıda davetli katıldı. 
     





</TEXT>
</DOC>
