<DOC>
<DOCNO> 119099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/15/son/sonspo24.html </URL>
<DATE> 2002/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Terim Görevimin başındayım, bırakmayı hiç düşünmedim... 
</HEADLINE>
<TEXT>

     Galatasaray Teknik Direktörü Fatih Terim, görevinin başında olduğunu ve istifayı hiçbir zaman düşünmediğini söyledi. 
     Fatih Terim, Florya Metin Oktay Tesisleri'nde düzenlediği basın toplantısında, Birinci Süper Lig'de farklı skorlu Fenerbahçe yenilgisi ve Avrupa kupalarına erken veda etmelerinin ardından sıkıntılı günler geçiren sarı-kırmızılı camiadaki son gelişmeleri değerlendirdi. 
     Gündemdeki konularla ilgili görüşlerini belirten Terim, son maçlarda alınan başarısız sonuçların ardından, istifasıyla ilgili kafalarda bazı soru işaretleri oluştuğuna dikkati çekerek, şöyle konuştu 
     ''Görevimin başındayım, bırakmak gibi bir niyetim hiç olmadı. Galatasaray'ın yalnızca bugünleri için değil, yarınlardaki başarıları için buradayım. Lütfen Galatasaray'ı başkalarıyla karıştırmayalım. Çünkü Galatasaray 1-2 başarısız sonuçta ilişkilerini gözden geçiren bir kulüp olmamıştır. Bu beklenti içinde olanlar maalesef Galatasaray'ı ve Fatih Terim'i iyi tanımayanlardır.'' Sezon başında yapılan transferlerle ilgili spekülasyonlara da değinen Terim, ''Transferleri ben yaptım, sorumluğumu alıyorum'' dedi. 
     Her maça değişik kadro çıkarmasıyla ilgili eleştirilere, takımdaki geniş kadroyu kullandığı yönünde görüş belirten Terim, sarı-kırmızılı taraftarlara da seslenerek, ''Seyircimize şimdi tarihi bir görev düşüyor. Duygularıyla değil, mantıklarıyla hareket etmelerini istiyorum. Seyircimiz Ali Sami Yen Stadı'na gelsin, bizi kucaklasın, Galatasaray'ı sevindirsin, bu durumdan karşılık bekleyenleri üzsün'' dedi. 
     FC Barcelona maçı öncesi kadroya alınmayan Felipe konusuna da değinen Terim, Brezilyalı oyuncuyla yollarının ayrılma noktasına dek geldiğini, bu konunun, Felipe'nin menajeriyle yapılacak görüşme sonrası netlik kazanacağını bildirdi. 
     Terim ayrıca, takımda hiçkimsenin kadro dışı kalmadığını, sakatlıkları nedeniyle kadroya giremeyenler olduğunu anlattı. 

     
</TEXT>
</DOC>
