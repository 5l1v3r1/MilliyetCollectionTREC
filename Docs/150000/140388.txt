<DOC>
<DOCNO> 140388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/03/son/sontur10.html </URL>
<DATE> 2003/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Bedelli askerlik yarın komisyonda... 
</HEADLINE>
<TEXT>

     Yurt dışında yaşayan ve daha önce dövizle askerlik uygulanmasından yararlanamamış Türk vatandaşlarına yeni haklar tanıyan yasa tasarısı, yarın Plan ve Bütçe Komisyonu'nda ele alınacak. 
     Askerlik Kanunu'nda değişiklik yapılmasını öngören tasarıya göre, kanunun yürürlüğe girdiği tarihte, 38 yaşını tamamladıkları yılın sonuna kadar dövizle askerlik hizmeti yapmak için başvurmayanlar ile başvurdukları halde döviz ödemeleri veya temel eğitimlerini süresi içinde yapmadıkları için dövizle askerlik hizmeti kapsamından çıkarılanlar, iki yıl içinde konsolosluklar veya askerlik şubelerine başvurabilecekler. Bu kişiler, 7 bin 668 Euro veya karşılığı yabancı ülke parasını başvuru sırasında peşin ödemeleri ve bir ay süreli temel askerlik eğitimini yapmaları halinde, askerlik hizmetini yerine getirmiş sayılacaklar. 
     Yasanın yürürlüğe girdiği tarihte 40 yaşını doldurmuş olanlar da 10 bin 224 Euro veya karşılığı yabancı ülke parasını başvuru sırasında peşin ödemeleri halinde temel askerlik eğitimine tabi tutulmadan askerlik hizmetini yapmış olacaklar. 
     Türk Vatandaşlığı Yasası hükümleri uyarınca vatandaşlıktan çıkmalarına izin verilmiş veya Türk vatandaşlığını kaybetmiş olanlardan yasanın yayımı tarihinden itibaren 2 yıl içinde vatandaşlığa alınmak üzere başvuranlar da Türk vatandaşlığına yeniden kabul edilme tarihini izleyen 1 yıl içinde başvurmaları halinde bedelli askerlikten yararlanacaklar. 
     Yasanın getirdiği düzenlemeden yararlananlar hakkında saklı, yoklama kaçağı veya bakaya suçlarından adli takibat yapılmayacak. 
     
     İŞÇİLERE, MEMURLUĞA GEÇİŞ YOLU 
     Plan ve Bütçe Komisyonu, kamuya ait kuruluşların özelleştirme, birleştirme, tasfiye ya da kapatılması durumunda işçi statüsünde çalışanların memur olarak atanmasını öngören yasa tasarısını da görüşecek. 
     Tasarıya göre, özelleştirme programında bulunan veya yasanın yürürlüğe girdiği tarihten sonra programa alınan, kamu payının yüzde 50'nin üzerinde olduğu kurumlarda çalışan işçiler, genel ve özel şartları taşımaları ve istemeleri halinde memur olarak atanacak. 
     Henüz emeklilik hakkını kazanmamış işçi statüsündeki personel, çalıştıkları kuruluşun özelleştirilmesi, birleştirilmesi, tasfiyesi veya kapatılması kararının uygulandığı tarihten itibaren 3 ay içerisinde kıdem, ihbar ve iş kaybı tazminatlarının tamamının Emekli Sandığı'na devredilmesini isteyebilecek. Bu istem yapıldığı takdirde işçiler, eğitim durumlarına uygun sınıf ve dereceden memur kadrolarına atanacak. Yardımcı hizmetler sınıfı kadrolarına atanacaklar için beş yıllık ilkokul mezunu olmaları yeterli sayılacak. Memur olarak atananların kıdem, ihbar ve iş kaybı tazminatları Özelleştirme İdaresi Başkanlığınca 3 ay içerisinde Emekli Sandığı'na ödenecek. 
     Memur olarak ataması yapılan personelin özelleştirme programındaki kuruluşlarda işçi veya sözleşmeli statüde geçen hizmet süreleri, kazanılmış hak aylık derece ve kademelerinin tespitinde değerlendirilecek. Ancak geçmiş hizmetleri kazanılmış hak aylık derecelerinde değerlendirilemeyen geçmiş hizmetleri, emekli keseneğine esas aylıklarında değerlendirilecek. 
     Memur olarak atanacak personele, herhangi bir tazminat ödenmeyecek. Kıdem tazminatına esas olan geçmiş hizmet süreleri emekli ikramiyelerinin hesabında dikkate alınacak. 
     Öngörülen süre içinde memur olarak atanmak için yazılı talepte bulunmayanların tazminatları ödenerek iş akitleri feshedilecek. 
     Tasarı, memur kadrolarına atanmayı kabul eden işçiler için 70 bin kadro ihdasını da öngörüyor. 
     





</TEXT>
</DOC>
