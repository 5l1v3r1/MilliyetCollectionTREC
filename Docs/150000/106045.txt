<DOC>
<DOCNO> 106045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/06/son/sondun03.html </URL>
<DATE> 2002/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Clinton'dan Bush'a "Saddam'ı bırak Ladin'e bak" 
</HEADLINE>
<TEXT>

     ABD'nin eski Demokrat başkanı Bill Clinton, şimdiki Başkan George Bush yönetiminin Irak'a bu aşamada müdahale planlarını eleştirdi. 
     Clinton, Santa Ana kentinde düzenlenen toplantıda yaptığı konuşmada, Bush'un, Irak Devlet Başkanı Saddam Hüseyin'den önce Suudi terörist Usame bin Ladin'e yönelmesi gerektiğini söyledi. 
     Başkanlık görevini geçen yıl başında Bush'a devreden Clinton, ''11 Eylül'de 3100 kişiyi öldüren Saddam Hüseyin değil, Usame bin Ladin'di. Anlaşıldığı kadarıyla da bin Ladin halen hayatta'' derken, ABD'nin kısa dönemde Irak yerine Afganistan ve Pakistan'daki terör odaklarıyla mücadele etmesinde yarar gördüğünü belirtti. 
     Clinton, Irak'a operasyonunun sakıncalarına da işaret ederek, ''Saddam, bizim standartlarımızda iyi bir adam değil. Elinde yüklü miktarda kimyasal ve biyolojik silah bulundurduğuna da kuşku yok. Ancak müdahale durumunda sonunun geldiğini anlayacak olursa bu silahları mutlaka kullanacaktır'' dedi. 
     1977-1981 yılları arasında başkanlık görevinde bulunan Jimmy Carter da dün The Washington Post gazetesinde yayınlanan makalesinde, Bush yönetiminin Irak yaklaşımına ağır eleştiriler yönelterek, Irak'ın şu anda ABD için tehdit oluşturmadığını belirtmişti. 
     Carter, ''birçok dış müttefikimizin yanı sıra eski Amerikan yönetimlerinin sorumlu liderleri ve devlet adamlarının vurguladığı gibi, ABD'ye şu anda Irak'tan bir tehdit yöneltilmiyor. Irak'ın kitle imha silahları üretmesine göz yumamayız, ancak bunun yanıtı, Irak ile tek yanlı bir savaş olamaz'' demişti. 
     





</TEXT>
</DOC>
