<DOC>
<DOCNO> 107746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/15/son/soneko06.html </URL>
<DATE> 2002/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Tahran Radyosu "Türkiye'nin doğalgaz ithalini kesmesi dostça değil" 
</HEADLINE>
<TEXT>

     İran'da yayın yapan Tahran Radyosu, ''Türkiye'nin İran'dan doğalgaz ithalini kesmesinin dostça bir hareket olmadığını'' savundu. 
     Tahran Radyosu'nun bugünkü yorumunda, ''Türkiye'nin İran'dan doğalgaz ithalini kesmesi dostça değil. Türkiye kış aylarında İran'dan doğalgaz aldı, ancak şimdi bu doğalgazın kalitesinin iyi olmadığını iddia ediyor'' denildi. 
     'Türkiye doğalgazı almadan önce de İran'ın doğalgaz pompalama istasyonunun standartlara uymadığını söylemiş, ancak uluslararası denetimden sonra istasyonun standartlara uygun olduğunu kabul ederek, birkaç ay gecikmeyle doğalgaz ithal etmeye başlamıştı'' ifadesi kullanılan yorumda, ''Türkiye'nin şimdi de benzer gerekçeler göstererek doğalgaz ithalini kestiğini ve İran Petrol Bakanı Bijen Namdar Zangene'nin doğalgazın kalitesine ilişkin uluslararası denetim yapmayı kabul ettiği'' belirtildi. 
     Yorumda, bu yıl Türkiye'yi 300 bin kadar İranlı turistin ziyaret ettiğine dikkat çekilerek, Türkiye'nin turizm sezonundan sonra doğalgaz ithalini kestiğini açıkladığını, bunun da Türkiye'nin sadece kendi çıkarlarını gözettiğini gösterdiği iddia edildi. 
     Tahran Radyosu, ''Türkiye'de bazı gruplar İran ve Türkiye arasındaki ilişkilerin iyi olmaması için çabalıyor, doğalgazın kesilmesi kararında bu grupların etkisini görebiliriz'' ifadesini kullandı. 
     Yorumda şöyle denildi 
     ''Türkiye'nin aldığı bu karar çıkarına değil. Türkiye diğer yollarla ucuz enerji almayı planlıyorsa bu kısa sürede olamaz. Bildiğimiz gibi geçen 10 yılda Bakü-Ceyhan projesi gibi projeler her ne kadar Amerikan yönetiminin siyasi desteğini alsa da ortada henüz bir şey yok. 
     Türkiye Rusya'dan daha fazla doğalgaz almak istiyorsa, Türkiye ve Rusya arasındaki sorunları göz önüne alırsak bunun Türkiye'nin çıkarına olmayacağı ortada. Nihayetinde Türkiye'nin rahatlıkla enerji alabileceği tek ülke şimdilik İran'dır'' denildi. 
     





</TEXT>
</DOC>
