<DOC>
<DOCNO> 130506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/13/son/sondun19.html </URL>
<DATE> 2003/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bee Gees üyeleri, Maurice'in ölümünden hastaneye sorumlu tuttu 
</HEADLINE>
<TEXT>

     Ünlü pop grubu Bee Gees üyelerinden Robin ve Barry Gibb, dün ölen kardeşleri Maurice'in ölümünden hastane yetkililerini sorumlu tuttu. 
     Barry Gibb, BBC'ye yaptığı açıklamada, kalp krizi sonucu ölen kardeşleri Maurice Gibb'in tedavisinde ''yanlışlar yapıldığını ve zaman kaybedildiğini'' öne sürerek, ''Maurice'in ölümünün sorumluları hesap verecek. Kardeşimizin son anlarında ne olup bittiğini araştıracağız'' dedi. 
     Robin Gibb de açıklamasında, ''Kalp durması anında ameliyatın devam etmesi tartışma konusudur. Kardeşimizin hayatının son anlarına dair her şeyi en ince detayına kadar canla başla araştıracağız'' diye konuştu. 
     Bu arada Barry, grubun yoluna devam edeceğini belirterek, ''Bee Gees dağılmayacak, kardeşimiz Maurice'in adını yaşatacağız'' dedi. 
     Maurice Gibb'in, Miami'deki evinde 5 gün önce rahatsızlanarak hastaneye kaldırıldığı ve bağırsak ameliyatı sırasında kalp krizi geçirerek hayatını kaybettiği açıklanmıştı. 
     Gibb kardeşlerin en küçüğü olan Andy Gibb de 1988'de 30 yaşındayken kalp hastalığından hayatını kaybetmişti. 
     Grupla çalışmayan ancak solo çalışmaları bulunan Andy Gibb, 1970'lerin sonlarında listelerde 1 numaraya kadar yükselen ''I Just Want To Be Your Everything'' ve ''Shadow Dancing'' gibi parçaların sahibiydi. 
     ''Brothers Gibb''in kısaltılmışı olan Bee Gees grubu, 1977'de ''Saturday Night Fever'' filmine yaptığı müzikle büyük başarı elde etti. Grubun özellikle ''Stayin' Alive'', ''How Deep Is Your Love'' ve ''Tragedy'' parçaları müzik listelerinde üst sıralara yükseldi. 
     7 kez Grammy ödülünün sahibi olan Bee Gees, son albümü ''This Is Where I Came In''i 2001'de piyasaya sürmüştü. 
     





</TEXT>
</DOC>
