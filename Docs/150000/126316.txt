<DOC>
<DOCNO> 126316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/23/yasam/yas01.html </URL>
<DATE> 2002/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyayı görmeden kapkaççıyı gördü 
</HEADLINE>
<TEXT>

Daha dünyaya gözünü açmadan acımasızlıkla’ tanıştı. Üç kapkaççı 9 aylık hamile annesini yerlerde sürükledi. Yetmedi, babaannesini de yumrukladı... 
     MUSTAFA KURTARAN 

     Son zamanlarda iyice azıtan kapkaççılar, bu kez pes doğrusu’ dedirten bir saldırı gerçekleştirdi. İstanbul Zeytinburnu’nda, çantasını almak isteyen kapkaççılara direnen dokuz aylık hamile Dilek Mert 30 , saldırganlar tarafından yerde sürüklenerek yaralandı. Gelinini kurtarmak isteyen Serpil Mert de saldırganlar tarafından darp edildi. 
     Yeni doğacak bebeğinin heyecanını yaşayan Dilek Mert, önceki akşam kayınvalidesi Serpil Mert’le birlikte son kontrollerini yaptırmak için hastaneye gitti. Hastaneden taksiyle ayrılan Dilek ve Serpil Mert, Çırpıcı Mahallesi 56. Sokak’ta inerek evlerine doğru yürümeye başladı. Dilek Mert, bu sırada arkalarından yaklaşan kapkaççıları son anda farketti. Üç kişinin bulunduğu 34 FSM 09 plakalı çalıntı otomobilin camından uzanan kapkaççı, genç kadının omuzundaki çantayı yakalayarak çekmeye başladı. 
     
     Erken doğum yapar diye korktular 
     Dilek Mert, cep telefonu ve 70 milyon lira bulanan çantayı kaptırmamak için direnirken, Serpil Mert de gelinini gözü dönmüş kapkaççılardan kurtarmaya çalıştı. Ancak kapkaççılar gelin ve kayınvalidesini yerde sürüklerken bir yandan da yumruk attılar. Sapının kopmasıyla çantayı alan kapkaççılar olay yerinden kaçtı. 
     Kol ve bacaklarından hafif yaralanan Dilek ve Serpil Mert, Özel Derman Hastanesi’ne kaldırıldı. Dilek Mert buradaki tedavisinin ardından erken doğum riskine karşın Bakırköy Çocuk ve Doğum Hastanesi’ne kaldırılarak bir süre müşahade altında tutuldu. 
     
Çantanın sapı kopunca kurtuldular...      Dilek Mert, bebeğinin doğumu için gün sayıyordu ama tahmin edemeyeceği bir saldırıya uğradı . Neyse ki çantasının sapı erken koptu da o ve doğacak bebeği sadece yerlerde sürüklenmekle savuşturdular saldırıyı. Kayınvalidesi Serpil Hanım da, gelinini kapkaççıların elinden kurtarmak için ölümü bile göze aldı... 
     



 YAŞAM 















</TEXT>
</DOC>
