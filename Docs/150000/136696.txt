<DOC>
<DOCNO> 136696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/14/yazar/altan.html </URL>
<DATE> 2003/02/14/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Gümbür gümbür gelen 21. yüzyıl... 
</HEADLINE>
<TEXT>

     Lütfen geçen yüzyılın gözlüklerini çıkararak bakınız yeni yüzyıla. 
     ABD Dışişleri Bakanı Powell 
     - NATO kendini çökertiyor, demiş. 
     Çökertirse çökertsin. 
     Üst düzey bir su tesisatçısı olan, dostum Avni Bakacak, biliyorum ki asla etkilenmeyecektir NATO’nun çöküşünden. 
     Kim etkilenecektir Olsa olsa Hazine’den geçinmeli kesimin, önde gelen bazı babayiğitleri... 
     
     Saddam’ın zorda olması bizimkiler de dahil, çevredeki siyasetçilerin ABD ile Arap dünyası arasında samba oynamaya çalışması Devlet Bakanı Babacan ile Dışişleri Bakanı Yakış’ın, bazı pazarlıklar için aniden ABD’ye gitmesi saltanatını Bağdat Caddesi’ndeki 2 metrekarelik atölyesinde kurmuş olan saatçi Arif’in, hiç mi hiç ırgalamıyor. 
     Köyceğiz dolaylarındaki Kızılyaka’da, eşiyle güveçte kurufasulye ve fırında yumurtalısından peynirlisine kadar, çeşit çeşit pideler yapan Osman Aydın’ı da... 
     Ne Musul, ne Kerkük sorunu umurundadır 22 yaşındaki, dört yıldızlı bir inşaat ustası olan Faruk Eren’in... 
     
     Kendi mesleğine olan sevdasını, evrensel bir kalite özeniyle perçinlemiş olan meslek sahipleri her ne kadar bakan, vali, general, kaymakam, genel müdür falan değilseler de dünyanın her yerinde geçimlerini sağlayacak bir donanıma sahip olmanın özgürlüğü içinde, tam bir 21. yüzyıl vatandaşıdırlar. 
     Onları küçük, hatta hor görenleri, sıkıştırdıkça sıkıştıracaktır 21. yüzyıl... 
     Netekim sıkıştırmaya da başladı. 
     
     Geçen yüzyıldan arta kalmış cızırtılı plaklarla keyfinizi kaçırıp enseyi karartmayın. 
     Saddam enseyi karartsın ve seçimlerde ikinci kez başkan olamayacağı kuşkusu aklına geldikçe, Bush’un da keyfi kaçsın... 
     Çay demli mi "son 70 yılda Hazine arazilerinin kimler tarafından ve kimler aracılığıyla yağmalandığı" üstünde mi çalışıyorsunuz yahut ünlü rallici Şükrü Okçu gibi, "Oto Müzik Merkezi"nde, elektronik donanımlar uzmanı mısınız yahut geçen yüzyılın kimlere nelere mal olduğunu tümden güneşe çıkarmak için, "son yüzyılda siyasetçi yalanları" üstüne bir ansiklopedi mi hazırlıyorsunuz yudumlayın çayınızı ve başlayın 21. yüzyılla estetik bir buz patenine... 
     Kestirmeden köşeyi dönme merakındakiler, kıç üstü yerlere savrulurken siz bir dizinizi göğsünüze çekmiş, açık kollarınızı zarafetle sallayarak, uçuş gösterileri yapacaksınız... 
     
     21. yüzyıl, geçmiş yüzyılda silahlara ve savunmaya harcanmış trilyonlarca doların hesabını çıkartmaktan, mest olanların yüzyılı... 
     Elbet önce Saddam zora düşecek, sonra da usul usul silah yapımcıları... 
     Yok, tek kutuplu bir dünyaya gidiyor muşuz yok Avrupa ikili oynuyormuş yok Çin fermada bekliyormuş bunlar modası geçmiş değerlendirmeler... 
     
     21. yüzyıl, arz yuvarlağının aydan çekilmiş fotoğrafına baka baka biberonunu emen bebeklerindir... 
     Bütün bunlar aşırı bir ütopya olarak göründüğünde bilir misiniz ki, çayın da demi kaybolur ve savaşın adı bile vurur piyasaları... 
     21. yüzyılda da, geçen yüzyıl hipnozlarıyla yaşamakta inatlaşanlar "tabu"larını, "dogma"larını yeterince rüzgarlandırmayanlar için, yeni yüzyılın çiftesini yemek kaçınılmaz olacak tıpkı demode demagoglar gibi... 
     
     Irak savaşıydı, Kıbrıs sorunuydu, Avrupa Birliği’ydi... 
     Çay demli mi 
     Çocuk da doğurmuyorsanız yolları kapalı bir köyde... 
     Ve monoteist dönemlerin şu 3 ilkesi de sık sık geliyorsa aklınıza 
     "1- Şimdi değilse ne zaman 
     2- Şayet sen kendi sıkıntılarına çare düşünmüyorsan kim neden düşünsün çareyi senin sıkıntılarına 
     3- Sen saydam bir iş yapmıyorsan, kimsin sen " 
     Satın anasını 20. yüzyıldan kalma travmaların... 
     
     Sanal birtakım görüntülerin pul pul dökülmesine de üzülmeyin. Gerçeğin vitrinlere çıkması, birtakım imajlara kanarak oyalanıp durmaktan çok daha sağlıklıdır... 
     Charles Cros’un "Çirozname"sinde harika dizeler var şöyle 
     Ben bunları yazdım kızsın diye büyükler, 
     Ve gülsün diye çocuklar... 
     
     







Saddamsız 16 senaryo 


Gümbür gümbür gelen 21. yüzyıl... 


Okullara işletmeci müdür atansın mı 1 


İç borçta sorun büyüyor 


Beni böyle sev, seveceksen... 


Romancının boyunu aşan hayali 


Osmanlı dersleri 


Kurban eti yerine para verenler ve itiraz edenler 


Büyü ve gerçek 


Açlık sınırı 401 milyon lira oldu 


</TEXT>
</DOC>
