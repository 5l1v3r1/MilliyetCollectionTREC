<DOC>
<DOCNO> 114307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/22/ekonomi/eko01.html </URL>
<DATE> 2002/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapasite yüzde 80’e çıktı 
</HEADLINE>
<TEXT>

Ekim 2000’den sonra ilk kez Eylül 2002’de kapasite kullanım oranında yüzde 80’e ulaşıldı 
     ANKARA Anka 

     Sanayi sektörü 2.8 milyar dolarla rekor bir ihracat yaptığı eylül ayında kapasite kullanımını yüzde 80’e kadar çıkardı. Aylık kapasite kullanımı son yıllarda sadece Ekim 2000’de yüzde 81.3 ile yüzde 80 oranının üzerine çıkmıştı. 
     Seçimin yapılıp yapılmayacağı ve seçim sonrasına yönelik belirsizliklerin damgasını vurduğu eylül ayındaki yüzde 80 oranı son yılların ikinci en yüksek üretim düzeyine ifade ediyor. Devlet İstatistik Enstitüsü İmalat Sanayi Aylık Eğilim Anketi sonuçlarını açıkladı. Buna göre eylülde özel sektör imalat sanayi işyerleri yüzde 75.3, kamu sektörü işyerleri ise yüzde 87.1 kapasite kullanım oranıyla üretim yaptı. 
     Sektörün üretim değeri ağırlıklı toplam kapasite kullanım oranı ise hem geçen yılın aynı ayına hem de önceki aylara göre önemli ölçüde artarak yüzde 80 oldu. 
     
     Ağustosta yüzde 76.6’ydı 
     Geçen yıl eylülde özel sektör yüzde 67.8, kamu sektörü ise yüzde 82.4 kapasite kullanımıyla çalışmış ve ortalama kapasite kullanımı yüzde 72.9 olarak gerçekleşmişti. Kapasite kullanımı bu yıl ağustos ayında ise yüzde 76.6 olarak ölçülmüştü. 
     



 EKONOMİ 

























</TEXT>
</DOC>
