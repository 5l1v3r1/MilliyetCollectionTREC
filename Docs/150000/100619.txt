<DOC>
<DOCNO> 100619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/08/dunya/dun01.html </URL>
<DATE> 2002/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Kuzey Irak’ta pistler yaptı 
</HEADLINE>
<TEXT>

İsrail istihbaratına yakınlığıyla bilinen Debka kuruluşu, ABD’nin Kuzey Irak’ta havaalanları kurduğunu ve bunlardan Türkiye’nin de yararlanacağını yazdı 
     DIŞ HABERLER SERVİSİ 

     İsrail istihbaratına yakınlığıyla tanınan Debka Files adlı yayın kuruluşu, sivil gibi davranan ABD askeri personelinin, sessiz sedasız bir biçimde Kuzey Irak’ta küçük havaalanları inşa ettiğini ileri sürdü. İnternetteki www.debkafiles.com adresinden ulaşılabilen habere göre, bölgede kurulma aşamaları tamamlanmak üzere olan 6 ila 8 havaalanı, olası bir harekat durumunda Irak’a gireceği iddia edilen Amerikan ve Türk birliklerince kullanılacak. 
     Debka Files’ın haberinde, üç stratejik eksen üzerine dağılmış olan, bazıları "genişletilmiş iniş pisti" şeklindeki havaalanlarının, Kürt inşaat şirketlerinin personeliymiş gibi davranan Amerikan istihkam birliklerince büyük bir gizlilik içinde inşa edildiği belirtildi. 
     Debka Files, stratejik noktalarda kurulan havaalanlarının, operasyon başladığında ağırlıklı olarak, özel öncü birliklerin havadan intikali için kullanılacağını hatta pratikte de bunların Türk ya da Amerikan jetlerinin sınırlı kullanımına hazır olduğunu iddia etti. 
     



 DÜNYA 












</TEXT>
</DOC>
