<DOC>
<DOCNO> 139525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/27/son/sontur24.html </URL>
<DATE> 2003/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Yardımcısı "İstifa edip kaos yaratmaya gerek yok" 
</HEADLINE>
<TEXT>

     Devlet Bakanı ve Başbakan Yardımcısı Ertuğrul Yalçınbayır, şu anda istifayı etmeyi düşünmediğini belirterek, ''9 Mart'ta zaten hükümet değişecek. İstifa edip kaos yaratmaya gerek yok. Seçimden sonra hükümet değişmeyecek olsa, o zaman başka türlü davranırdım'' dedi. 
     Yalçınbayır, Başbakanlık Merkez Binası'nda ayrılırken gazetecilerin sorularını yanıtladı. 
     Yalçınbayır, gazetecilerin Başbakanlık'tan TBMM'ye gönderilen tezkere ile ilgili muhalefetinin hatırlatılması ve istifa edip etmeyeceğinin sorulması üzerine, 9 Mart'ta yapılacak Siirt seçimlerinden sonra 58. Hükümet'in istifa ederek, yerine 59. hükümetin kurulacağını söyledi. Bu dönemde kaos yaratmaya gerek olmadığını dile getiren Yalçınbayır, 59. Hükümet'te görev alıp almayacağının o zaman ki başbakanın takdirinde olacağını belirtti. 
     Başbakanlık tezkeresine imza atmasının ''süreci işletmek'' amacını taşıdığını kaydeden Yalçınbayır, ''Bir iki arkadaşın muhalefeti ile bunun engellenmesi doğru olmaz. Bakanlar Kurulu kararları da çoğunlukla değil, oybirliği ile alınan karalardır. Bizim muhalefet etmemiz sıkıntı yaratabilir. Bizim imzalamamamız sıkıntı yaratabilir. O zaman işi, sahibi olan TBMM'ye bırakmak lazım'' diye konuştu. Yalçınbayır, şöyle konuştu 
     ''Biz, çelişkili davranmadık. Daha ilk andan itibaren niçin böyle yaptığımızı söyledik. Eğer imzalamasaydık daha büyük bir sıkıntı olurdu. Onun takdirini TBMM'ye bıraktık. Bakanlar Kurulu kararı çoğunlukla alınabilseydi veya sadece başbakanın tezkeresiyle gidebilseydi bizim de tavrımız şimdiki gibi olurdu. Oraya muhalefet şerhi de koyamadığımıza göre... Biz işi kolaylaştırdık ama gerçekten hukuki sonuç doğuracak olan yerde görüşümüzü belirleriz.'' Tezkerenin TBMM'den çıkması durumunda tavrının ne olacağının sorulması üzerine Yalçınbayır, ''Bu hükümet zaten 9 Mart'taki seçimden sonra istifa edecektir. Bu öteden beri açıklandı. Yeniden bir kaos yaratmaya gerek yok'' dedi. Yalçınbayır, ''9 Mart'ta seçim yapılmasaydı daha başka türlü davranırdım'' diye konuştu. 
     





</TEXT>
</DOC>
