<DOC>
<DOCNO> 109921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/27/son/sonspo17.html </URL>
<DATE> 2002/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş Başkentte galibiyet arayacak... Muhtemel 11... 
</HEADLINE>
<TEXT>

     Beşiktaş, Ankaragücü ile yarın deplasmanda yapacağı lig maçını kazanarak, son haftalardaki kötü gidişine son vermek istiyor. 
     Birinci Süper Lig ve UEFA Kupası'nda yaptığı son 3 resmi maçta da berabere kalarak taraftarlarını üzen siyah-beyazlılar, başkentte mutlak 3 puanı hedefliyor. 
     Hazırlıklarını bu sabah basına kapalı gerçekleştirdikleri idmanla tamamlayan siyah-beyazlılar, akşam üzeri Ankara'ya gidecek. 
     
     DEPLASMANDA KAZANMAYI UNUTTU 
     Ligde İstanbul dışındaki deplasman maçlarında en son galibiyetini geçen sezonun 30. haftasında, 7 Nisan 2002'de Malatyaspor'u 1-0 yenerek alan siyah-beyazlılar, bu tarihten sonra dış sahada adeta 3 puanı unuttu. 
     Bu süre içinde yaptığı 4 dış saha maçında 1 yenilgi ve 3 beraberlik alan Beşiktaş, 6 gol yerken, 5 gol atabildi. 
     ''Kara Kartallar'', bu sezon İstanbul dışındaki maçlarda Bursaspor ve Göztepe ile 2-2 berabere kaldı. 
     
     LUCESCU ARAYIŞTA 
     Sakatlıkları süren İlhan Mansız, Tümer ve Bayram'dan yoksun siyah-beyazlılarda, Tamer de Ankaragücü maçı kadrosuna alınmadı. 
     Teknik direktör Mircea Lucescu'nun, Cordoba ile Göksel arasında kaledeki tercihini maç öncesinde kullanacağı öğrenildi. 
     Bu arada Nouma'nın ilk 11'de sahaya çıkması durumunda ise, Ahmet Dursun orta alanın sağ kanadına çekilecek ve Fransız futbolcu forvette Pancu ile birlikte oynayacak. Ancak bu sefer de 6 yabancı oyuncu nedeniyle, savunmadan Zago veya Ronaldo yedek soyunacak. 
     Rumen teknik adam ayrıca, ön liberoda da Yasin Sülün-Tayfur arasında tercih yapacak. 
     
     CACHAREL'DEN GİYİNDİLER 
     Beşiktaş, başkent yolculuğu öncesinde, kulübün moda sponsoru Cacharel firmasının takım için için hazırladığı yeni giysileri giydiler. 
     Teknik heyet ve futbolcular, yeni giysilerle BJK Nevzat Demir Tesisleri'nde gazetecilere poz verdi. 
     
     SERGEN VE ZAGO, KART SINIRINDA 
     Beşiktaş'ta, ligin geride kalan 6 haftasında 3'er sarı kartları bulunan Sergen ile Zago, kart cezası sınırında yer alıyor. 
     Her iki futbolcu Ankaragücü maçında da sarı kart görmeleri durumunda, gelecek haftaki Gaziantepspor maçında cezalı duruma düşecekler. 
     
     MUHTEMEL 11 
     Beşiktaş'ın, Ankaragücü karşısına, Cordoba Göksel , Ali Eren, Ronaldo, Zago, Kaan Dobra, Yasin Sülün Tayfur , Amaral, Sergen, İbrahim, Ahmet Dursun, Pancu muhtemel 11'iyle çıkması bekleniyor. 
     Ankara 19 Mayıs Stadı'nda saat 19.00'da başlayacak ve Digitürk Lig TV'den naklen yayınlanacak maçı, hakem M.Selçuk Dereli yönetecek. 
     





</TEXT>
</DOC>
