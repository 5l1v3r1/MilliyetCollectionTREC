<DOC>
<DOCNO> 134803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/03/son/soneko30.html </URL>
<DATE> 2003/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Beko, 2002'de yüzde 120 büyüdü... 
</HEADLINE>
<TEXT>

     Beko Elektronik, 2002 yılını yüzde 120 büyüme ve 928 trilyon lira ciro ile kapadı. Şirket, bu yıl 1 milyar Euro ciro hedeflediğini açıkladı. 
     Beko'dan yapılan açıklamada, mali krize karşın 2002'yi yüzde 120 büyüyerek tamamlayan kuruluşun, yurtdışına 3 milyon 725 bin adet televizyon satarak 469 milyon Euro'luk ihracat gerçekleştirdiği bildirildi. 
     Beko Elektronik'in geçen yıl televizyon üretimini yüzde 98 artırarak yüzde 48'lik üretim payı ile iç pazardaki liderliğini sürdürdüğü belirtilen açıklamada, şirketin net cirosunun 928 trilyon liraya ulaştığı kaydedildi. 
     Bu yıl 1 milyar Euro ciro hedefleyen Beko Elektronik'in 2002 yılında televizyon ihracat adedinin yüzde 130 artışla 3 milyon 725 bine ulaştığı, ihracat cirosunun da yüzde 112 artışla 468 milyon 830 bin euro olarak gerçekleştiği duyuruldu. 
     Toplam 4 milyon 242 bin adet televizyon üreten Beko Elektronik'in, üretimini geçen yıla göre 2 kat artırdığı kaydedilen açıklamada, şirketin bu yıl 6 milyon adet televizyon üretmeyi, 2005'te ise ''Avrupa birincisi'' olmayı hedeflediği vurgulandı. Açıklamada, şu bilgiler yer aldı 
     -''Yatırımlarını 2002 yılında da sürdüren Beko Elektronik, yıl içinde 25 milyon Euro yatırım yaparak televizyon üretim kapasitesini 5.5 milyon adede yükseltti. Beko Elektronik, 2003 yılında ise 26 milyon Euro yatırım yapmayı planlıyor. Krize rağmen, artan üretim ve satışlarına paralel çalışan sayısını da artıran Beko Elektronik, 2002 yılında toplam 1.622 kişiye daha istihdam olanağı sağladı ve toplam çalışan sayısı 3 bin 344 kişi oldu.'' Açıklamada, İtalya'nın popüler dekorasyon dergilerinden Costi Di CASA'nın, dünyanın en iyi 150 televizyonunu seçtiği son sayısında Beko Elektronik'in televizyonlarına da yer verdiği, Bang Olufsen, Sony, Hitachi ve Phillips başta olmak üzere 21 dünya markasının bulunduğu listeye Türkiye'den giren tek markanın Beko olduğu belirtildi. 
     Beko Elektronik'in 9 farklı modelinin dünyanın en iyi 150 televizyonu listesine girdiği bildirildi. 
     Yurtdışındaki birçok tanınmış markanın televizyon üreticisi olarak Beko Elektronik'i seçtiğine dikkat çeken Beko Elektronik Genel Müdürü Ali H. Sümerval ise ''Bu üretimler tamamen Beko Elektronik ürün ve üretim teknolojileri ile yapılıyor. Ayrıca Avrupa'da ciddi pazarlar elde edecek yeni ürünlerle ilgili ihracat bağlantıları yapıldı'' dedi. 
     





</TEXT>
</DOC>
