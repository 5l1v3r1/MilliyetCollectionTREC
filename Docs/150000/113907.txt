<DOC>
<DOCNO> 113907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/19/son/sonspo07.html </URL>
<DATE> 2002/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
3. Ölüdeniz Hava Oyunları'nda heyecan dorukta 
</HEADLINE>
<TEXT>

     Fethiye'de bu yıl 3.sü düzenlenen Ölüdeniz Hava Oyunları Festivali, izleyenlere heyecan dolu dakikalar yaşatırken, engelli Rus bayan paraşütçünün gösterileri büyük beğeni topladı. 
     Dünya Akrobasi Şampiyonu Avusturyalı Mike Kunk'un da katıldığı festivalde, Türk Hava Kurumu pilotlarının yaptığı ''mikrolight'' uçuşları, izleyenlere keyifli anlar yaşattı. Festivalde mücadele eden ve bir kolu dirsekten kesilmiş Rus bayan paraşütçü 22 yaşındaki Julia Lutkova, engelli durumuna karşın becerisiyle herkesin övgüsünü topladı. 
     Hatasız uçuşu ve yere inişinin yanısıra, paraşütünü toplamadaki hızıyla yerli ve yabancı turistlerin ilgi odağı durumuna gelen Lutkova, ''Babadağ'a bu ikinci gelişim. Hep burada uçmayı düşlemiştim ve bunu başardım. Özürlü olmam, bu sporu yapamayacağım anlamına geliyor. Tabii ki buradaki insanların da büyük desteğini gördüm'' diye konuştu. 
     Bu arada yaklaşan seçimler nedeniyle, bazı paraşütçülerin siyasal parti amblem ve reklamlarını da paraşütlerine yazdırmaları dikkati çekiyor. 
     Ölüdeniz'de 4 gündür süren ve yarın sona erecek olan festivalin organizatörü Kadir Tuğlu ise, istedikleri hedefe ulaştıklarını ve Türkiye'nin tanıtımını en iyi biçimde gerçekleştirdiklerini söyledi. 
     





</TEXT>
</DOC>
