<DOC>
<DOCNO> 129300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/07/son/soneko27.html </URL>
<DATE> 2003/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Abdüllatif Şener IMF Heyeti ayın 15-20'si arasında gelecek 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, IMF heyetinin, ayın 15-20'si arasında Türkiye'ye gelebileceğini bildirdi. 
     Başbakan Yardımcısı Şener, AK Parti Genel Başkanı Recep Tayyip Erdoğan'ı Azerbaycan'a uğurladıktan sonra, Esenboğa Havalimanı'nda gazetecilerin sorularını yanıtladı. 
     Şener, IMF heyetinin ne zaman geleceğine ilişkin soru üzerine, ''konunun ilgilisi ben değilim ama 15-20'si arası bildiğim kadarıyla gelecekler'' dedi. 
     Başbakan Yardımcısı Şener, gazetecilerin ''bir taslak niyet mektubu istendiği söyleniyor'' ifadesi üzerine, ''bu konularla ilgili çalışmaları, Hazine'den sorumlu devlet bakanlığımız yapıyor. Konuyu ilgilisine sorduğunuz zaman daha isabetli olur'' şeklinde konuştu. 
     Şener, ''asgari ücretin artırılması konusunda bir çalışma olup olmadığına ilişkin soruya karşılık, ''zaten asgari ücret. belli periyotlar içerisinde yeniden belirleniyor biliyorsunuz. Kastedilen bu periyotlardır'' dedi. 
     Başbakan Yardımcısı Şener, ''memur maaşlarıyla ilgili yeniden görüşme yapılacak mı'' şeklindeki soru üzerine de, şunları söyledi 
     ''Zaten yaptığımız açıklamalarda, memur maaşları ve memur emekli maaşlarının yılın ilk üç ayı için artırıldığı ifade edilmişti. İlk 3 aydan sonra, yeni bir belirleme zaten yapılacak. Dolayısıyla memur maaşlarıyla ilgili konu bu. Asgari ücretle ilgili konu, zaten periyoduk olarak belli dönemler itibariyle ayarlanıyor. O konudaki temel nokta da bu.'' Başbakan Yardımcısı, son günlerde özellikle Endüstri Holding'te yaşanan gelişmeler hatırlatılıp, bu konuda SPK'nın bir denetleme yapıp yapmayacağına ilişkin soru üzerine, ''devletin ilgili kurulları, kurumları, konuları takip ediyor'' demekle yetindi. 
     Devlet Bakanı ve Başbakan Yardımcısı Şener, ''SPK'nın bu şirketleri denetlemesi için farklı önlemler alınacak mı'' şeklindeki soruya karşılık ise ''bağımsız kurullar görevlerini yapıyorlar. Bundan sonra da yapmaya devam edecekler'' dedi. 
     





</TEXT>
</DOC>
