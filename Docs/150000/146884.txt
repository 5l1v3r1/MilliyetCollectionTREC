<DOC>
<DOCNO> 146884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/02/ekonomi/aeko.html </URL>
<DATE> 2003/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
AWACS istemiyorum parayı çiftçiye verelim’ 
</HEADLINE>
<TEXT>

Başbakan Erdoğan, "Bu kaynak çiftçiye, memura yapılacak ödemeler için hayati öneme sahip" diyerek, 2.5 katrilyonluk 4 AWACS’ın alımına onay vermedi 
     BARKIN ŞIK, UTKU ÇAKIRÖZER Ankara 

     Başbakan Tayyip Erdoğan, Amerikan silah devi Boeing’den 1.5 milyar dolara 2.5 katrilyon lira 4 AWACS’ın Havadan Erken İhbar ve Kontrol uçağı alımına onay vermedi. 
     Önceki gün başbakanlıkta Erdoğan’a, Milli Savunma Bakanı Vecdi Gönül, Maliye Bakanı Kemal Unakıtan, Hazine’den sorumlu Devlet Bakanı Ali Babacan, Savunma Sanayii Müsteşarlığı SSM yetkilileriyle askeri uzmanların katıldığı AWACS brifingi verildi. 
     Boeing ile 2002 Haziran ayında ana sözleşmesi imzalanan projeye ilişkin detayların aktarıldığı brifingde, 4 Nisan’a kadar bir karara varılarak firmaya 150 milyon dolar avans verilmesi gerektiği belirtildi. 
     
     Erdoğan gönülsüz 
     İlk sözleşmenin imzalandığı tarihte 1.1 milyar dolara imza atılan proje bedeli, aradan geçen zaman nedeniyle eskalasyona üretimden kaynaklanan fiyat değişikliğinin sözleşmeye yansıması uğradı ve 1.5 milyar doların üzerine çıktı. Toplantıda SSM yetkilileri, Boeing firmasının anlaşmadan doğan bazı yükümlülüklerini de yerine getirmediğini, firmanın projeye yerli katkı payı olan yüzde 18’i de sekiz puan geriye çektiğini belirtti. 
     Hava Kuvvetleri’nin acil ihtiyaç olarak değerlendirdiği 2.5 katrilyonluk projeye 58. hükümetin Başbakanı Abdullah Gül’ün olumsuz bakarak onay vermemesinin ardından Erdoğan’ın da, "Bu kaynak çiftçiye, memura yapılacak ödemeler için hayati öneme sahip" görüşünde olduğu ifade edildi. Zirvede "okey" vermeyen Erdoğan, "Ben bu konuyu Genelkurmay Başkanı ile görüşeyim" diyerek kararını 4 Nisan’a bıraktı. Projenin hayata geçmesiyle Boeing firması’ndan 10 yıla yayılan 500 milyon dolarlık iş alması planlanan TAİ Havacılık ve Uzay Sanayii ise projenin hayata geçmesi için Erdoğan nezdinde lobi yaptı. 
     
     Saldırı sanayii’ demişti 
     Erdoğan, başbakan olmadan önce Davos Zirvesi’nde yaptığı konuşmada, "tüm uluslar savunma sanayi adı altında saldırı sanayisine büyük paralar döküyorlar" sözleriyle dikkatleri üzerinde toplamıştı. 
     
Gönül havuzu’na ilk bilezik atıldıBaşbakan Erdoğan, Mersinli Vuslat Salt isimli kadının bilezik bağışını tutanakla teslim aldı 
     ABDULLAH KARAKUŞ Ankara 

     Başbakan Tayyip Erdoğan, gönül havuzu’na gelen ilk bileziği aldı. Mersinli Vuslat Salt isimli kadının verdiği bileziği tutanakla’ teslim alan Erdoğan’ın çok duygulandığı’ belirtildi. 
     Bazı oda başkanları ve kişilerden gelen kaynak önerileri ve destek tekliflerini değerlendirmek için bakanlardan komisyon kuran hükümet, bu konuda henüz bir karar vermedi. Ancak Başbakan Erdoğan ilk destek teklifini tutanağa geçirterek teslim aldı. Böylece Ankara Ticaret Odası Başkanı Sinan Aygün’ün önerdiği gönül havuzu’ da fiilen başlamış oldu. 
     Önceki gün bir memurdan maaşının yarısını bağışladığını duyuran mektubu Bakanlar Kurulu’nda okuyan Erdoğan, dün de AKP Grubu’nda destek tekliflerini anlattı. "Oksijen çadırındayız. Seruma ihtiyaç var ki ilk müdahale yapılabilsin" diyen Erdoğan, Servetimin bir kısmını, küpelerimi, bileziklerimi vermeye hazırım’ gibi teklifler geldiğini anlattı. Grupta da bazı milletvekilleri göz yaşlarını tutamadılar. 
     Bu arada, Mersin Hanımlar İlim, Kültür ve Yardımlaşma Derneği üyesi bir grup kadın, dün Meclis’e dilekçe vererek, üç yıl, faiz istemeden, altın ve döviz toplama kampanyası başlatacaklarını belirtti. Vuslat Salt, Süheda Baycan, Meriç Köksal ve Necla Öztürk imzasıyla verilen dilekçede, şöyle denildi 
     
     3 yıl faiz almayacaklar 
     "Mersinli kadınlar olarak vatanımızın bekası ve hükümetimizin başarısı için bir kampanya başlatmayı düşündük. Çeşitli sivil toplum örgütlerini de yanımıza almak suretiyle toplanacak altın ve dövizi 3 sene faizsiz hükümetin kullanımına sunmayı düşünüyoruz." 
     Bu gruptaki kadınlardan Vuslat Salt, Erdoğan’ı da ziyaret ederek kolundan çıkardığı altın bileziği verdi. Erdoğan, teşekkür ettiği Salt’ın bileziğini tutanak tutturarak aldı. 
     
     


SİYASET 



















</TEXT>
</DOC>
