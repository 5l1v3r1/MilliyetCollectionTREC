<DOC>
<DOCNO> 138300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/21/son/sontur29.html </URL>
<DATE> 2003/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bolu Dağı'nda tipi... Mecbur olmadıkça gece yola çıkmayın... 
</HEADLINE>
<TEXT>

     Ankara-İstanbul Karayolu'nun Bolu Dağı kesiminde aniden bastıran tipi, ulaşımı olumsuz etkiliyor. 
     Karadeniz üzerinden gelen ve Bolu ile Düzce'yi etkisi altına alan kar yağışı ve tipiden, Bolu Dağı ile Düzce-Akçakoca D-655 karayolunda ulaşım olumsuz etkilendi. 
     Yetkililer, bölgede olası buzlanmaya karşı önlem olarak tuzlama yapıldığını belirttiler. Trafik ekipleri de Bolu Dağı geçişi ile D-655 karayolu Kabalak Tepesi'nde önlemlerini artırdı. 
     Bolu Trafik Şube Müdürü İbrahim Taşlı, sürücülerin mecbur kalmadıkça gece yola çıkmamaları gerektiğini söyledi. Sürücülerin, araçlarının sis lambalarını sürekli açık tutmalarını isteyen Taşlı, ''Sürücüler, tipi nedeni ile zaman zaman düşen görüş mesafesini dikkate alarak, hız limitlerini ve görevli memurların uyarılarını dikkate alsınlar. Yola çıkmak zorunda olanlar yanlarında mutlaka zincir, çekme halatı ve takoz bulundursunlar'' dedi. 
     Taşlı, Karayolları ekiplerinin sürekli kar temizleme ve tuzlama çalışmaları yaptığını belirterek, ''Sayısı artırılmış ekiplerimiz Bolu Dağı'nda araç sürücülerini gizli buzlanma ve tipiye karşı uyararak, trafiği yönlendiriyorlar'' diye konuştu. 
     Karayolları ekipleri sürücüleri, güzergah boyunca ışıklı panolarda yer alan, ''İşaret ve İşaretçilere Uyun'', ''Yakın Takip Yapmayın'', ''Etkili ve Yoğun Kar Yağışı'' yazıları ile uyarıyorlar. 
     





</TEXT>
</DOC>
