<DOC>
<DOCNO> 147257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/03/son/soneko08.html </URL>
<DATE> 2003/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliyeciler, memura Nisan zammının yapılamayacağını belirtiyor 
</HEADLINE>
<TEXT>

     Maliye Bakanlığı yetkilileri, mevcut şartlarda memur maaşlarına bu ay içinde bir zammın söz konusu olmadığını belirtirken, ekonomi yönetimine göre bütçe, yılın geri kalan bölümü için sadece yüzde 7'lik bir zamma imkan tanıyor. 
     Devlet memurları, kamudaki sözleşmeliler ve memur emekli maaşlarına 1 Ocak'tan geçerli olmak üzere yapılan yüzde 5'lik katsayı zammı ile aile yardımında yapılan artışın ardından, kamu çalışanları, Nisan'da yeni bir maaş düzenlemesi beklentisine girdi. Bunda Devlet Bakanı ve Başbakan Yardımcısı Abdüllatif Şener'in yüzde 5'lik zammın açıklandığı 25 Aralık'taki Bakanlar Kurulu sonrası, memur maaşlarının 3'er aylık dönemler itibarıyle değerlendirileceği açıklaması da etkili oldu. 
     Ancak Maliye Bakanlığı yetkilileri, bütçede yaşanan sıkıntıların yanı sıra Irak savaşının da ekonomide yarattığı olumsuz etkilerin, şu dönemde yeni bir maaş ayarlamasına imkan tanımadığını vurguladılar. 
     Bütçedeki personel ödeneklerinin Ocak'taki yüzde 5'lik genel zammın ardından yılın geri kalan bölümü için sadece yüzde 7'lik bir artışa olanak verdiğini kaydeden bir üst Maliye yetkilisi, A.A muhabirine şu değerlendirmede bulundu 
     
     ZAMMIN FATURASI YÜKSEK 

     ''Biz 2003 bütçesini yüzde 5 artı yüzde 7'lik maaş zammına göre hazırladık. Mevcut koşullarda Nisan'da yeni bir zam söz konusu görülmüyor. Yaptığımız hesaplamalarda memur maaşlarına yapılacak yüzde 1'lik zammın bütçeye getirdiği ek yük 100 trilyon lira. Emekli maaşlarına da aynı oranda zam yapıldığı ve sosyal güvenlik kuruluşlarının kendi kaynaklarıyla bunu finanse edemeyeceği dikkate alındığında, bu rakam 200 trilyonu bulacaktır. 
     Ülkemizin yaşadığı koşullar içinde ve milyonlarca işsizin olduğu bir ortamda, yeni maaş artışı bir yana memurlara düzenli maaş ödemek bile oldukça önemlidir. Tabi ki maaş zammı konusunda nihai kararı Hükümet verir ama teknik değerlendirmelerde bu ay yeni bir maaş artışı zor görünüyor.'' 
     
     KAMU İŞÇİSİNİN DURUMU 

     Bu arada ekonominin durumu ve mevcut bütçe olanaklarıyla kamu işçisine de toplu sözleşme masasında yıllık en fazla yüzde 15 zam verilebileceği belirtiliyor. 
     Yetkililer, ekonomideki sorunların aşılması ve bütçenin borç batağından kurtarılması için her türlü önlemin alındığına dikkat çekerek, ''Bu şartlarda KİT'lere de daha fazla transfer yapılması mümkün olmayacak. Mevcut finansman olanaklarıyla işçilerin yıllık ücret artışı yüzde 10'lar dolayında bir düzeyde tutulur. Bu rakam en fazla da yüzde 15'e çıkabilir'' dediler. 
     





</TEXT>
</DOC>
