<DOC>
<DOCNO> 131738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/19/guncel/gun08.html </URL>
<DATE> 2003/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Cep telefonları uçağa girişte toplanmalı mı 
</HEADLINE>
<TEXT>

ÇAPRAZ ATEŞ 
     SEMRA KARDEŞOĞLU 

     Cep telefonlarının uçaktaki elektronik cihazları etkilediği bilinmesine rağmen kimi zaman bu kurala uymak istemeyenler olabiliyor. Son olarak arıza nedeniyle Şanghay’dan kalktıktan kısa süre sonra Pekin’e zorunlu iniş yapan uçakta bir gazetecinin canlı yayına geçmek istemesi tartışmaya neden oldu. Cep telefonları uçaklar üzerinde nasıl bir etki yaratıyor Uçağa binişte telefonların toplanması bir önlem olabilir mi Konuyla ilgili görüşler şöyle 
     
Ahmet T. Uzunkaya Elektrik Mühendisleri Odası Zabıta tedbiri insani değil      Elektromanyetik alanların bir takım elektronik cihazlar üzerindeki etkileri kesinlikle vardır. Uçaklar iniş ve kalkışta elektromanyetik haberleşme ile denetlenirler, kontrol cihazları elektromanyetik alanlardan yararlanarak çalışır. Bu cihazlara yabancı parazit etkilerin gelmemesi gerekir. Bu anlamda da iniş ve kalkışları sırasında, uçak içinde yolcuların cep telefonu kullanmamaları istenir. Uçak tamamen durmuş iken hayati tehlike doğurmasa da cihazın sonraki çalışmasını bozabilir. Cep telefonlarının kullanımı konusunda yetkililerin uyarılarına uyulmalı. Cep telefonlarının uçağa girişte toplanması doğru değil. Uygarlık aracını uygarca kullanmayı öğrenmek zorundayız. Bu da zabıta tedbiri ile olmaz. Zabıta tedbirleri insani değildir. 
     
Prof. Sıddık Yarman Işık Üniversitesi Rektörü Toplanması abartılı olabilir      Bugün kullanılan yolcu uçakları eski teknoloji ile üretilmiştir. Onlar yapıldığında cep telefonu olmadığı için telefonların çıkarttığı elektromanyetik dalgalara karşı korunmalı olarak üretilmedi. Uçakların elektronik sistemleri maalesef cep telefonlarına karşı çok hassas. Böyle bir durumda bir yolcunun cep telefonunu uçak havada yerde ya da iniş kalkışta kullanması büyük facialara neden olabiliyor. Örneğin uçak yerdeyken kule uçağa nereye yanaşacağını söyleyemezse havaalanı içinde bile kaza olabilir. O bakımdan güvenlik çok sıkı uygulanmalı. Ancak güvenlik amacıyla cep telefonlarının uçağa binerken toplanması abartılı bir şey olabilir. Üstelik uygulanması da zor. 
     
Tuncay Doğaner Havacılık İşletmeleri Derneği Bşk Suç olarak kabul edilsin      Cep telefonlarının uçak üzerindeki etkisi kanıtlanmış bir gerçek. Bu dünyada kanunlarla suç olarak belirlenmiş ve hapis cezasına gidilmekte. 
     Bir insan kendi hayatına saygı duymuyorsa başkalarının hayatına saygı göstermeli. Bunu yapmaya kalkan insanlar kabin ekibi tarafından uyarılıyor. Ancak hukuksal anlamda bir suç teşkil etmediği için bir şey yapılamıyor. Biz olayın bu yönüyle Adalet Bakanlığı’na başvurarak bunun suç olarak kabul edilemesi ve ceza uygulanmasını talep ettik. Adam öldürmeye tam teşebbüsten farkı yoktur Ha silahı adamın alnına dayamışsınız, ha uçakta cep telefonu kullanmışsınız. Cep telefonlarının uçağa girişte toplanması güçlük doğurur ama gerekirse bu da yapılmalı. 
     
Fuat Ünlü Hava Pilot Kurmay Yarbay Önlem olarak toplanabilir      Cep telefonlarının uçağın elektronik sistemlerini etkilediği kesin. Uçağın yerde olması elbette düşme tehlikesini ortadan kaldırabilir, ama bu kez yerdeki kazalara neden olabilir. Çünkü sistemleri kilitliyor. Elektromanyetik dalgalarla çalışan aletlerin etkilenmesi sözkonusu. Uçağın yüksekliği, kabin basıncı, kumandalara uygulanacak tazyiki gösteren aletleri olumsuz etkiliyor. Yaklaşma sistemlerinin hassasiyetini ortadan kaldırabiliyor. Yolcuların uyarılmasına rağmen, buna karşı çıkanlar olabiliyor. Buna karşı uçağın girişinde cep telefonlarının toplanması bir güvenlik önlemi olarak kullanılabilir. Daha köklü çözüm, uçak imalatçılarının bunlardan etkilenmemesi için önlem ve tedbirleri alması, buna uygun üretim yapılması gerekiyor. 
     



 GÜNCEL 

















</TEXT>
</DOC>
