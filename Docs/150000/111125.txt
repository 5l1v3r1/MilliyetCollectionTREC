<DOC>
<DOCNO> 111125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/04/son/sondun02.html </URL>
<DATE> 2002/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, Irak'ta ABD'den sürpri beklemiyor 
</HEADLINE>
<TEXT>

     Irak'a askeri operasyon hazırlığındaki ABD ile kesintisiz danışma içinde olan Ankara'nın, Washington yönetimiyle tam bir bilgi ve niyet paylaşımı içinde olduğu ve hiçbir şekilde bir sürprizle karşı karşıya kalmayı beklemediği belirtildi. 
     Edinilen bilgiye göre, ABD operasyon için düğmeye basma kararı verirse, yürütülen hazırlıklardan Türkiye de haberdar edilecek. 
     Washington'daki diplomatik kaynaklar, Irak'a operasyon durumunda Türkiye'nin, ABD ile birlikte hareket edeceğini söylemenin bir ''varsayım'' olacağını vurgulayarak, ''Aynı şekilde bunun tersi bir varsayım da ortaya konulabilir. Böyle bir kararı vermek, hiç kimse için kolay değil. Türkiye, karar alması gerektiğinde, ulusal çıkarlarını dikkate alıp, bunun gereği neyse ona göre davranacaktır'' değerlendirmesinde bulundu. 
     Türkiye'nin Irak ile temaslarının taşıdığı öneme işaret eden aynı kaynaklar, bu temasların özellikle, komşu ülkenin sıkıntılarını bilmek ve ABD'yi doğru yönlendirmek bakımından önemli olduğunu, aynı zamanda Türkiye'nin, BM Güvenlik Konseyi kararlarına uyması yönünde Irak'a telkinde bulunduğunu da kaydettiler. 
     Öte yandan, Irak'a olası bir askeri operasyon durumunda ekonomik kayıplarını tespit etmeye çalışan Türkiye'nin, Amerikan yönetimine ''derli toplu bir paket'' sunmadığı belirtildi. Diplomatik kaynaklar, ''ekonomik kayıplara ilişkin paketin sunulması için olayların biraz daha ilerlemesi lazım'' ifadesini kullandı. 
     





</TEXT>
</DOC>
