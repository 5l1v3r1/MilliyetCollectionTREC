<DOC>
<DOCNO> 106103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/06/son/soneko25.html </URL>
<DATE> 2002/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İkinci çeyrekte sanayi üretimi yüzde 11.9 artış kaydetti 
</HEADLINE>
<TEXT>

     Devlet İstatistik Enstitüsü DİE bu yılın Nisan-Haziran döneminde sanayi üretiminde, geçen yılın aynı dönemine göre yüzde 11.9 oranında artış kaydedildiğini açıkladı. 
     DİE'nin 3 Aylık Sanayi Üretim endeksi sonuçlarına göre, yılın ikinci çeyreğinde özel sektörde yüzde 16.1, kamuda ise yüzde 0.9 oranında üretim artışı oldu. 
     Söz konusu artış, sektörler itibarıyle imalat sanayiinde yüzde 13.7 olarak gerçekleşirken, özel kesimin üretiminde yüzde 15.3, kamunun ise yüzde 7.4'lük bir artış meydana geldi. 
     Elektrik, gaz ve su sektöründe devlette yüzde 3.8'lik bir gerileme ortaya çıkarken, özel sektörün üretiminde ise yüzde 37'lik bir artış sağlandı. Böylece sözkonusu sektörde toplam üretim artışı yüzde 8.1 olarak belirlendi. 
     Madencilik sektöründe ise toplamda yüzde 12.4'lük bir daralma kaydedildi. Bu daralmaya da, kamudaki yüzde 20'lik üretim düşüşü neden oldu. Özel sektörün üretiminde ise yüzde 10.8'lik bir artış kaydedildi. 
     Yılın ilk çeyreğinde sanayi üretimi kamuda yüzde 0.4, özel sektörde yüzde 3.7 artarken, toplam üretimdeki artış yüzde 2.8 olarak hesaplanmıştı. DİE verileri, yılın ikinci çeyreğinde sanayi sektöründeki üretimin çok daha büyük ivme kazandığını gözler önüne serdi. 
     -İLK 6 AY SONUÇLARI- DİE'nin sanayi üretim endeksi, 2002'nin ilk 6 aylık döneminde de toplam sanayi üretiminde yüzde 7.4'lük bir artış bulunduğunu ortaya koydu. 
     Söz konusu oran devlet sektöründe yüzde 0.6, özel sektörde ise yüzde 10 olarak gerçekleşti. 
     Ocak-Haziran döneminde toplamda imalat sanayi sektöründeki üretim artışı yüzde 8.4, elektrik, gaz ve su sektöründe yüzde 5.7 olarak tespit edilirken, madencilik sektöründe ise yüzde 7.2'lik bir üretim düşüşü oldu. 
     -BÜRO VE BİLGİ İŞLEM MAKİNA İMALATINDA PATLAMA- DİE'nin alt gruplar itibarıyle imalat sanayi üretim rakamları, gerek yılın ikinci 3 aylık döneminde, gerekse yılın ilk yarısında en fazla üretim artışının büro, muhasebe bilgi işlem makinaları imalatında gerçekleştiğini gösterdi. 
     Söz konusu alanda ikinci çeyrekte yüzde 95.6, yılın ilk yarısında ise yüzde 47'lik bir imalat artışı meydana geldi. 
     





</TEXT>
</DOC>
