<DOC>
<DOCNO> 148871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/10/son/soneko41.html </URL>
<DATE> 2003/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Sars, Avrupalı alıcıları Türkiye'ye yönlendirdi... 
</HEADLINE>
<TEXT>

     Tat Konserve Genel Müdürü Erdal Kesrelioğlu, Uzakdoğu'da ortaya çıkan SARS virüsü nedeniyle özellikle Avrupalı alıcıların Çin yerine Türkiye'ye yönelmeye başladığını, siparişlerde ciddi artış bulunduğunu bildirdi. 
     Genel Müdür Erdal Kesrelioğlu, Tat Konserve Sanayi A.Ş. Genel Kurulu'nda gazetecilerin sorularını yanıtlarken, SARS nedeniyle domates almak için alıcıların Çin'e gidemediğini belirterek, şöyle dedi 
     ''Şu anda, özelikle Avrupalı alıcılar ve diğerlerinden Türkiye'ye doğru yönelme var. Siparişlerde ciddi bir artış söz konusu. Özellikle bir hafta-on gündür büyük bir artış var. Bu, ihracatımıza çok olumlu yansıyacaktır.'' Koç Topluluğu gıda şirketlerinin birleşmesinin tahminen Mayıs ayında olacağını belirten Kesrelioğlu, yıl sonunda yüzde 10'un üzerinde büyüme ve özellikle birleşmeyle birlikte karlılıkta iyi bir artış beklediklerini kaydetti. 
     Kesrelioğlu, yurtdışında Avrupa'nın dışında yeni pazar arayışları olduğunu ifade ederken ''Ortadoğu pazarını düşünüyoruz. Bu pazar önemli, orası büyüyor'' dedi. 
     
     38 BİN TON İHRACAT 
     Yönetim Kurulu Başkanı Suna Kıraç imzasıyla Genel Kurula sunulan faaliyet raporunda, salça ve konserve sektöründe Türkiye ve Avrupa'nın en büyük üretim kapasitesine sahip olan Tat'ın, 2002 yılındaki toplam üretiminin 89 bin 633 ton olduğu belirtildi. 
     Raporda, şirketin yüzde 28 artışla 37 bin 998 ton ihracat yaptığı kaydedilerek, şöyle denildi 
     ''İç pazarda yaşanan ekonomik krizin etkilerinin devam etmesi ve ihracatta döviz kurlarının enflasyonun çok altında artış göstermesi sonucu, iç pazar ciromuz 2001 yılına göre TL bazında yüzde 49, ihracatta ise yüzde 52 artarak toplam 99 trilyon 756 milyar olarak gerçekleşti. Mevcut olan bütün olumsuz şartlar ve konjonktüre rağmen kaynaklarını ve imkanlarını yerinde kullanan şirketimiz 11 trilyon 140 milyar lira net dönem karı elde etme başarısı göstermiştir.'' Faaliyet raporuna göre, Tat Konserve 2002 yılında yenileme ve modernizasyon kapsamında 1 trilyon 646 milyar lira yatırım gerçekleştirdi. 
     Genel Kurul'da şirketin 2002 yılında elde ettiği kardan hissedarlarına net 4.2 trilyon ve intifa hissesi sahiplerine net 476 milyar 116 milyon lira nakit kar payı dağıtılması kabul edildi. 
     İki Japon şirketinin yüzde 15 ortaklığı bulunan Tat Konserve'nin Yönetim Kurulu üye sayısı da 7'den 8'e çıkarıldı. 
     Ömer Bozer Yönetim Kurulu'na katılan yeni isim olurken, Japon üye Setsuhıro Otake'nin yerine Masahiro Sumıtomo getirildi. 
     Genel Kurula katılan Tat Konserve Başkan Vekili Hasan Yılmaz, Yönetim Kurulu Başkanı Suna Kıraç'ın, kendi isteğiyle görevinden ayrıldığını bildirdi. 
     Kıraç'ın sağlık nedeniyle görevini bıraktığını belirten Yılmaz, yeni Yönetim Kurulu Başkanı'nın daha sonra Yönetim Kurulu toplantısında belirleneceğini duyurdu. 
     





</TEXT>
</DOC>
