<DOC>
<DOCNO> 140674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/05/siyaset/asiy.html </URL>
<DATE> 2003/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
DGM oybirliğiyle reddetti 
</HEADLINE>
<TEXT>
Erbakan, sabıka kaydını sildiremedi 
Erbakan’ın, sabıka kaydını sildirme başvurusu, suçun 312. maddede yapılan değişiklikten sonra da ortadan kalkmadığı belirtilerek reddedildi 
     ÖZGÜR CEBE Diyarbakır DHA 

     Bingöl’de 1994 yılında yaptığı konuşma nedeniyle Diyarbakır’da bir yıl hapis cezasına çarptırılan Necmettin Erbakan’ın adli sicildeki sabıka kaydını sildirme talebi, temyiz yolu açık olmak kaydıyla mahkeme tarafından oybirliğiyle reddedildi. Erbakan’ın avukatı aynı gün temyiz başvurusunu yaptı. Erbakan, sabıka kaydının silinmesi ve 312. maddede yapılan değişiklik nedeniyle, yeniden yargılanma istemiyle, cezayı veren Diyarbakır 1 No’lu DGM’ye başvurdu. Erbakan’ın başvurusu dün karara bağlandı. Erbakan’ın avukatı Mehmet Ener, mahkemeye verdiği dilekçesinde, suçun 312. maddede yapılan değişiklikten sonra ortadan kalktığını ve üç yıllık sürenin de dolduğunu savundu. Ener, Erbakan’ın beraatına karar verilmesini, davanın ortadan kaldırılmasını, adli sicildeki sabıka kaydının silinmesini talep etti. Savcı Ayhan Ünal verdiği mütalaada, suçun ortadan kalkmadığını, suça yeni tanım ve kapsam getirildiğini belirtti. Mahkeme, TCK’nın 312’de yapılan değişikliğin, "halkı ırk farklılığı gözeterek kin ve düşmanlığa tahrik etmek" suçunu suç olmaktan çıkarmayıp unsurlarını yeniden düzenlediğini hatırlattı. Kararda son değişikliğin cezası infaz edilenlerle ilgili olduğu, Erbakan’ın cezasının infaz edilmemesi nedeniyle son durumun kendisini kapsamadığına hükmedildi. Bu kararla Erbakan, siyasi partilere üye olabilecek. Ancak aralık ayına kadar yapılacak olası bir seçimde milletvekili olamayacak. Süre dolunca Erbakan’ın sabıkası sicilinden silinecek. 
     



 SİYASET 


















</TEXT>
</DOC>
