<DOC>
<DOCNO> 132711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/23/son/sonspo25.html </URL>
<DATE> 2003/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Aybaba Ligin ikinci yarısında başarılı olacağımıza inanıyorum... 
</HEADLINE>
<TEXT>

     Trabzonspor, ligin ikinci yarısının hazırlıklarını, bugün yaptığı çift antrenmanla sürdürdü. 
     Teknik direktör Samet Aybaba, devre arası hazırlıklarında takımın gösterdiği performanstan memnuniyet duyduğunu ifade ederek, ''Ligin ikinci yarısında başarılı olacağımıza inanıyoruz'' dedi. 
     Aybaba, bordo-mavili takımda, altyapıda forma giyen oyuncuların sayısının fazla olmasıyla ilgili olarak da, ''Trabzonspor'un başarılı olması için öz kaynaklarına ihtiyacı var ve bundan yararlanmalı. Biz de böyle yapıyoruz. Çünkü Trabzonspor'un başarı formülü bu. Çok çekişmeli geçecek ikinci yarıda iyi sonuçlar almayı hedefliyoruz'' diye konuştu. 
     Aybaba, transfer çalışmalarının sürdüğünü, ancak bu konuda şu ana dek herhangi bir gelişmenin söz konusu olmadığını söyledi. 
     
     ERDİNÇ ''İKİNCİ YARININ 3. HAFTASINDA SAHALARA DÖNECEĞİM'' 
     Trabzonspor'da, ligin 16. haftasındaki Denizlispor maçında kolundan sakatlanan ve uzun süre sahalardan uzak kalan Erdinç, ligin ikinci yarısının 3. haftasında hazır duruma geleceğini söyledi. 
     Erdinç, bugün bordo-mavili takımla birlikte çalışmalara başladığını dile getirerek, ''Gün geçtikçe daha iyi oluyorum. Ligin ikinci yarısının 3. haftasında tam hazır duruma geleceğim ve sahalara döneceğim'' dedi. 
     Bordo-mavili takımda Antalya kampının gözdelerinden biri olan Erman Özgür ise, sezon sonu sözleşmesinin sona erecek olmasıyla ilgili olarak, ''Ben şu ana kadar Trabzonspor'a bu konularda hiç sorun çıkarmadım. Trabzonspor istediği sürece ben anlaşmaya hazırım. Sözleşmemin de sezon sonu bitmeden uzatılacağını düşünüyorum'' diye konuştu. 
     
     HAZIRLIKLAR 
     Bordo-mavili takımın Mehmet Ali Yılmaz Tesisleri'nde gerçekleştirdiği çift antrenmanda, tüm futbolcular yer aldı. 
     Sabah kondisyon ağırlıklı bir antrenman yapan bordo-mavililer, öğleden sonra ise taktik ağırlıklı bir çalışma gerçekleştirdi. 
     Öte yandan, sabah yapılan çalışmada, teknik direktör Samet Aybaba'nın, Beşiktaş'a transferinin gündeme geldiği iddia edilen Brezilyalı oyuncu Aurelio ile saha ortasında bir süre görüştüğü gözlendi. 
     Trabzonspor, yarın yapacağı çift antrenmanla ikinci yarı hazırlıklarını sürdürecek. 
     





</TEXT>
</DOC>
