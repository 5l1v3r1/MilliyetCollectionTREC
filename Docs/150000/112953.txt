<DOC>
<DOCNO> 112953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/14/son/sontur17.html </URL>
<DATE> 2002/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller'den kadınlara 10 yıl geri ödemeli sigorta vaadi 
</HEADLINE>
<TEXT>

     DYP lideri Tansu Çiller, iktidara geldiklerinde bütün kadınları 10 yıl geri ödemeli sigortalı yapacakları vaadinde bulundu. 
     Düzce Anıtpark'da düzenlenen mitingde halka seslenen Çiller, Düzce'nin mağdur ve kızgın olduğunu ifade ederek, bunun nedeninin de kendilerinin 5 yıldır iktidarda olmaması olduğunu söyledi. İktidara geldiklerinde bütün kadınları 10 yıl geri ödemeli sigortalı yapacaklarını belirten Çiller, "Emeklileri de unutmayacağız. Emekliler, benim döneminde verdiğim zamlar sayesinde yaşıyorlar. Bizim olmadığımız dönemde, iktidar emekliye ne verdi" dedi. 
     CHP Genel Başkanı Baykal ile Eski Devlet Bakanı Derviş'i de eleştiren Çiller, kalabalığın "Ana, Apo'yu ne yapacaksın" diye bağırması üzerine şöyle konuştu 
     "Tüm dünyada, Ermeni soykırımı tanındı, ama Ankara'nın sesi çıkmadı. Kuzey Irak'ta Kerkük'ü başkent ilan ediyorlar, Ankara'nın sesi çıkmıyor, Bahçeli'nin sesi çıkmıyor. Biz, AB'ye camimizle, ezanımızla, bayrağımızla gireceğiz." 
     
     "ÜLKEYİ BÖLDÜRTMEYİZ" 

     Kuzey Irak'taki gelişmeleri de değerlendiren Çiller, "3,5 yıl susanlara soruyorum, nasıl oluyor da Kuzey Irak'da devlet kurduruyorlar Bu ülkeyi böldürtmeyiz, bölmeye kalkanlar, karşılarında bizi bulurlar" dedi. 
     Çiller, Düzce'ye üniversite kuracağını da belirterek "Düzce'de bir afet yaşandı. Bence depremzede gençler, üniversiteyi herkesten fazla hak ediyorlar. Kentte yaşayan fındık ve tütün üreticisine mağdur olamayacağı rakamları DYP iktidarında biz vereceğiz" diye konuştu. 
     Çiller, Karabüyk'te halka seslenirken de Erdoğan ve Baykal'a televizyonda açıkoturuma katılma çağrısını yineleyerek "Siyaset korkakların ve korkutulmuşların işi değildir" dedi. 
     





</TEXT>
</DOC>
