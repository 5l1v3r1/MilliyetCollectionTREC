<DOC>
<DOCNO> 147154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/03/siyaset/siy99.html </URL>
<DATE> 2003/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

Konsolosluğun önünde patlama      Taksim’deki İngiltere Başkonsolosluğu binası önüne konulan bomba patladı. 
     Tarlabaşı’ndaki Başkonsolosluk binasının vize bölümü kapısına dün saat 00.15 sıraları kimliği belirsiz kişi ya da kişilerce konulan bomba büyük bir gürültüyle patladı. Patlama sırasında şans eseri ölen ya da yaralanan olmadı. Binanın kapısının kırıldığı patlama sonrasında, ikinci bir şüpheli paket daha bulundu. Bomba uzmanı polislerin yaptıkları inceleme sonucu paketin boş olduğu belirlendi. Polis, olayla ilgili araştırma başlattı. 
     
PKK- KADEK kimyasal silah arayışında....      Terör örgütü PKK - KADEK’in Kuzey Irak’taki mensuplarını roket ve füzelerle takviye ederek, silahlanma faaliyetlerine hız kazandırdığı bildirildi. Kimyasal silah temin etme arayışlarında olduğu da belirtilen örgütün, 1 milyon euro karşılığında alınarak, İran üzerinden Kuzey Irak’a getirdiği ve sızıntıya karşı özel ambalajda tuttuğu 5 kilo ağırlığındaki bir koliyi, çok sayıda teröristin koruması altında gizlediği ifade edildi. Silah kaçakçıları aracılığıyla da SA7 Strella güdümlü füzesi ile SA9, ve Stinger füzeleri edinen terör örgütünün elinde, RPG7, Doçka, Bixi, Kalaşnikof ve el bombası gibi silahlar bulunduğu kaydedildi. 
     
Meclis’teki düello’ CHP’de kriz yarattı      CHP’li milletvekili Mehmet Yıldırım’ın Meclis’te silah çekmesi, CHP’de kriz yarattı. CHP Grup Yönetim Kurulu, Yıldırım’ı ihraç istemiyle Grup Disiplin Kurulu’na sevketti. Yıldırım’ı daha önce birkaç kez uyaran CHP yönetimi, milletvekilinin son dönemde "ruhsal sağlığının bozulduğuna" da dikkat çekti. MYK’da, adı kavgaya karışan Eşref Erdem’e olayı soran ve CHP’lilerin Meclis’teki kavgasına sinirlenen Deniz Baykal, "Meclis’e silahla gelinir mi Silah yasaksa herkes buna uyacak" dedi. CHP’nin bu tür olaylarla anılmasına tepki gösteren Baykal, CHP’lileri dikkatli olmaları konusunda uyardı. 
     
78’liler Vakfı’ndan dergi için anket      78’liler Vakfı Girişimi, yayınlamayı planladığı aylık dergi için anket çalışması başlattı. Çıkarılacak derginin amaçları da, "78’liler arasında iletişim sağlamak, ülke ve dünya sorunları hakkında 78’lilerin birikimini ortaya koymak, yaşanmışlıkları ortaya çıkararak 78’lilerin tarihini güncelleştirmek, dayanışmayı geliştirmek, farklı kesimlere de ulaşmak" olarak sıralandı. Anket çalışması 1 Mayıs 2003’e kadar sürecek. Anket formuna ulaşmak için www.78’ilorvakfi.org adresine ulaşılabilecek. 
     


SİYASET 























</TEXT>
</DOC>
