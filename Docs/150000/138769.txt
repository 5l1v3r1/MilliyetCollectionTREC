<DOC>
<DOCNO> 138769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/24/son/sontur01.html </URL>
<DATE> 2003/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da gece boyunca 30 trafik kazası meydana geldi... 
</HEADLINE>
<TEXT>

     İstanbul'da devam eden kar yağışı, hayatı olumsuz etkiliyor. 
     İstanbul Meteoroloji Bölge Müdürlüğü'nden alınan bilgiye göre, gece boyunca zaman zaman tipi şeklinde gerçekleşen kar yağışı 2 gün sürecek. Kentte hava sıcaklığının bugün en düşük -1, en fazla da 3 derece olması bekleniyor. 
     Türkiye Denizcilik İşletmeleri'ne TDİ bağlı Şehir Hatları İşletmesi'nin yolcu vapuru seferleri, kar yağışının tipiye dönüştüğü ve rüzgarın da arttığı zamanlarda aksamalı olarak yapılırken, sefer iptali ise olmadı. 
     Olumsuz hava koşulları, İstanbul Boğazı'ndaki transit gemi geçişlerini de aksatıyor. 
     Marmara'dan Karadeniz'e gemi çıkışlarına izin verilmezken, Karadeniz'den Marmara'ya ise tehlikeli yük taşımayan ve uzunluğu 200 metreden az gemiler geçebiliyor. 
     İstanbul Trafik Denetleme Şube Müdürlüğü'nden alınan bilgiye göre de, çevreyolları ve ana arterlerde kapalı yol bulunmuyor. Bazı bölgelerde tipi, buzlanma ve kazalardan ötürü trafik akışı olumsuz etkilenirken, gece boyunca 1'i ölümlü, 6'sı yaralamalı yaklaşık 30 trafik kazası meydana geldi. 
     Öte yandan kentte, elektrik, su, doğalgaz ve ulaşımda önemli bir aksama gerçekleşmedi. 
     





</TEXT>
</DOC>
