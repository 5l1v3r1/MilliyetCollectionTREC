<DOC>
<DOCNO> 140590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/04/son/sonspo13.html </URL>
<DATE> 2003/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonlu genç top sektirerek, Guinness'e adını yazdırmak istiyor 
</HEADLINE>
<TEXT>

     Trabzonlu 22 yaşındaki Süleyman Sarmısak, daha önce 85 binlik top sektirme rekorunu kırıp Guinness rekorlar kitabına girme denemesine başladı. 
     Trabzon 19 Mayıs Spor Salonu'nda, Trabzon 3. Noter vekili Adnan Çavuşoğlu'nun huzurunda rekor denemesine başlayan Sarmısak, Taylandlı bir kişinin 15 saatte 85 bin kez top sektirdiğini ve kendisinin bunu 100 bine çıkarıp, Guinness rekorlar kitabına girmek istediğini söyledi. 
     Sarmısak, Taylandlının her saat başı dinlendiğini ve gıda alarak, top sektirmede 85 bine ulaştığını ancak kendisinin hiç dinlemeden bu rekor denemesini gerçekleştireceğini belirterek, şöyle devam etti 
     ''Olduğum yerde, hiçbir yere hareket etmeden 9 saatte 100 bine ulaşacağımı düşünüyorum. Ancak 100 binden fazla da saydırabilirim. 8 yıldır, bunun için çalışmalarım sürüyor. Daha önce hiç dinlenmeden 103 bin saydırdım. Topa hükmettiğimi göstermek ve noter huzurunda da bu rekoru kırarak, Guinness rekorlar kitabına girmeyi hedefliyorum.'' Sadece sol ayağı ile top sektireceğini ve Taylandlı gibi iki ayağını kullanmayacağını da kaydeden Sarmısak, ''Zaman geçtikçe, topun ağırlığı parmaklarıma çok büyük bir ağırlık yapacak. Ancak ben buna alıştım. Herhangi bir doktor gözetimi ise istemiyorum. Çünkü bunu daha önce de başardım'' dedi. 
     Daha önce Ofspor'da forma giydiğini ancak sakatlanmaktan korktuğu için futbolu bıraktığını da ifade eden Sarmısak, ''Sakatlanacağımı ve hiç aklımdan çıkmayan bu rekor denemesini gerçekleştiremeyeceğimden korkarak, futbol yaşantımı sona erdirdim'' diye konuştu. 
     Daha sonra rekor denemesine geçen Sarmısak, ilk 40 dakikada 8 bin kez top saydırırken, Sarmısak'ın hiç yorulmadığı gözlendi. 
     Eğer Sarmısak, noter huzurunda hedefini gerçekleştirirse, Guinness rekorlar kitabına girmek için bavşuruda bulunacağını sözlerine ekledi. 
     





</TEXT>
</DOC>
