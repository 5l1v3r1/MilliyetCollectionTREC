<DOC>
<DOCNO> 105219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/02/spor/spo04.html </URL>
<DATE> 2002/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor’da yüzler gülüyor 
</HEADLINE>
<TEXT>

Teknik Direktör Samet Aybaba, "Fatih’in golü tüm karabulutları dağıttı" dedi 
     ADANASPOR’U deplasmanda yenerek ligdeki ilk galibiyetini alan Trabzonspor’da sıkıntı sona erdi. Bordo-Mavililer’in Teknik Direktörü Samet Aybaba, "Güzel günler yakında" dedi. Maçın tek golünü atan yeni transfer Fatih’i de öven Aybaba, "Fatih’in attığı gol, sadece bir maçta atılan ve 3 puan getiren gol değildir. O gol, takım üzerinde dolaşan karabulutların dağılmasını sağlamıştır" şeklinde konuştu. 
     FUTBOL olarak da istenen düzeye gelmeye başladıklarını söyleyen Aybaba, "Maç öncesinde büyük bir gol sıkıntısı yaşıyorduk. Adanaspor’a oranla daha etkili ve istekli oynadık. Üç puan bize doping etkisi yarattı. Ancak bu galibiyetin havasından hemen kurtulmamız gerekiyor" diye konuştu. Fatih Tekke ise ilk maçında gol atmanın keyfini yaşadığını ve bundan sonraki maçlarda da çıkışını sürdüreceğini iddia etti. 
     
     Öksüzoğlu’ndan Hwang tehdidi 
     GÜNEY Koreli Hwang’ın transfer girişimleri sırasında Trabzonspor Yönetimi de dağılma noktasına geldi. Başkan Yardımcısı Mehmet Öksüzoğlu’nun, 34 yaşında futbolcu alınmasına tepki gösterip, "Bir dakika durmam istifa ederem. Avni Aker Stadı’na giderim ve bu yönetime istifa diye bağıran taraftarların arasına karışırım. Aynı tepkiyi ben de koyarım" dediği öğrenildi. 
     



 SPOR 





























</TEXT>
</DOC>
