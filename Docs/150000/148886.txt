<DOC>
<DOCNO> 148886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/10/son/sonspo14.html </URL>
<DATE> 2003/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Voleybol... A Milliler İstanbul'da kampa girdi 
</HEADLINE>
<TEXT>

     Avrupa Şampiyonası Eleme Grubu maçlarına hazırlanan A Milli Erkek Voleybol Takımı, İstanbul'da kampa girdi. 
     9-11 Mayıs tarihlerinde İstanbul'da gerçekleştirilecek eleme grubundaki 2. devre maçlarına hazırlanan milliler, Bostancı Green Park Oteli'nde kampa alındı. 
     Elemelerde Slovakya, Portekiz ve Ukrayna ile aynı grupta yer alan Türk Milli Takımı, grupta daha önce Slovakya'nın başkenti Bratislava'da yaptığı ilk devre maçlarında, ev sahibi Slovakya'yı 3-0 yenmiş, Portekiz'e 3-2, Ukrayna'ya ise 3-1 yenilmiş ve 3. sırada yer almıştı. 
     Grup birincilerinin katılacağı Avrupa Şampiyonası finalleri 4-16 Eylül 2003'te Almanya'da yapılacak. 
     Milliler bu süre içinde ayrıca, 28 Nisan-5 Mayıs tarihleri arasında Çek Cumhuriyeti'nde düzenlenecek Batı Avrupa Bahar Kupası müsabakalarına katılacak. 
     Milli Takım Menajeri Payidar Demir, A.A muhabirine yaptığı açıklamada, başantrenör Şükrü Çobanoğlu ve yardımcı antrenörler Üzeyir Özdurak ve Ümit Hızal yönetiminde, Arçelik Spor Salonu'nda gerçekleştirilen kamp kadrosunun şimdilik 18 kişi olduğunu, bu sayının 2 gün içinde 14'e, eleme grubu maçları öncesinde de 12'ye indirileceğini anlattı. 
     Bu arada A Milli Erkek Voleybol Takımı, yarın ve 12 Nisan Cumartesi günü, Türkiye'de oynayan yabancılardan kurulu takımla hazırlık maçları yapacak. 
     





</TEXT>
</DOC>
