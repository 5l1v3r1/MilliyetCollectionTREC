<DOC>
<DOCNO> 113664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/18/son/sondun16.html </URL>
<DATE> 2002/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Küreselleşme karşıtları Floransa'da toplanıyor 
</HEADLINE>
<TEXT>

     Avrupa'daki küreselleşme karşıtı gruplar "Avrupa Sosyal Forumu"' adı altında, 6-10 Kasım arasında, İtalya'nın Floransa kentinde toplantı ve gösteriler düzenleyecek. 
     İtalya'nın Cenova kentinde geçen yıl G-8 doruğu sırasında yaşananların, bu kez tarihi zenginlikleriyle tanınan kentlerden Floransa'da yinelenmesi endişe yaşanıyor. 
     Cenova'da 19-21 Temmuz 2001'de düzenlenen G-8 doruğunda yaptıkları gösteriler sırasında polisle çatışan ve kente önemli zarar veren küreselleşme karşıtlarının düzenledikleri etkinlikler çerçevesinde, tüm Avrupa ülkelerinden 150 bine yakın kişinin Floransa'ya geleceği açıklandı. 
     Floransa Belediye Başkanı Leonardo Domenici, Cenova'da göstericileri kışkırtarak olayları yaratan Black Blok adlı şiddet yanlısı grubun kente girmesinden endişe duyduklarını açıkça ifade ederek, 6-10 Kasım arasında Schengen anlaşmasının geçersiz sayılacağını ve sınırlarda sıkı güvenlik önlemleri alınacağını söyledi. 
     Rönesansın doğduğu yer olarak bilinen Floransa'da Michelangelo, Raffaello ve Leonardo da Vinci gibi dünyaca ünlü sanatçıların eserlerinin yanı sıra büyük önem taşıyan Uffizi Müzeleri ve Santa Maria Novella Kilisesi bulunuyor. 
     Küreselleşme karşıtlarının Floransa'da bulunacağı günlerde sadece tarihi ve sanatsal yerleri korumak için 1400 polisin görevlendirileceği belirtildi. 
     Cenova'da olduğu gibi, küreselleşme karşıtı grupların temsilcileri, gösteri güzergahları ve alınacak önlemleri belirlemek için İçişleri Bakanlığı ve Valilik ile görüşmeler yapıyor. Sosyal Forum, 9 Kasım tarihinde ''Savaşa Hayır'' adıyla yapacağı gösteride Irak'a yönelik olası müdahaleyi protesto edeceğini duyururken, yetkililer bu gösteride bir taşkınlık olabileceğini düşünerek önlemlerin o tarihte azami düzeye çıkarılacağını bildirdi. 
     Türkiye'den de bir grubun Floransa'daki toplantı ve gösterilere katılacağı öğrenildi. 
     Davaları devam eden Cenova olaylarında Carlo Giuliani adlı 20 yaşındaki bir genç jandarmanın kurşunuyla öldürülmüş, gösterici ve polislerden yüzlerce kişi yaralanmış, olaylardan dolayı 600'e yakın küreselleşme karşıtı soruşturulmuştu. 
     





</TEXT>
</DOC>
