<DOC>
<DOCNO> 135004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/04/son/sondun21.html </URL>
<DATE> 2003/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya, Türkiye'ye Patriot füzesi gönderilmesini tartışıyor 
</HEADLINE>
<TEXT>

     Alman Der Tagesspiegel gazetesi, Türkiye'ye Patriot füzelerinin verilmemesinin anlamsız olduğunu yazdı. 
     Gazetede, ''bir dosta savunma füzeleri göndermek bu kadar zor mu '' başlığı altında yayınlanan yorumda, Hükümet Sözcüsü Bela Anda'nın, bazı gazetelerin ''Hükümet, Türkiye'ye Patriot füzesi vermeyi reddediyor'' şeklindeki haberlerin doğru olmadığını, ''bu konuda henüz karar verilmediğini'' açıkladığını hatırlatarak, ''Bu haber, iyi olmasına iyi, ancak yine de tatmin edici değil. Bu sevkıyatla ilgili tereddüdün nedeni nedir '' ifadesi kullanıldı. 
     Hava savunma füzelerinin taarruz silahları olmadığına işaret edilen yorumda, ''Bu füzelerin gönderilmesi sadece NATO müttefiki bir ülkenin savunmasına yöneliktir. Türkiye'nin olası Irak savaşında daha iyi korunması zorunluluğuna kimse karşı çıkamaz. Bu durumda Almanya hükümeti, 'Biraz daha bekleyip, ABD'nin BM Güvenlik Konseyi'nde Saddam'a karşı hangi delilleri sunacağını ve gelişmelerin savaş yönünde olup olmadığını görelim. Şayet bu aşamaya gelinirse o zaman Türkiye tabii ki bizim desteğimizi hesaba katabilir' diyebilir'' şeklinde görüşe yer verildi. 
     Yorumda, ''Almanya 1991 yılındaki körfez savaşında Erhaç ve Diyarbakır'a ''Roland'' ve ''Hawk'' tipi hava savunma füzeleri yerleştirmiş, buna ilaveten 18 Alpha Jet tipi savaş uçağıyla 600 askeri de beraberinde göndermişti. O dönemde de Alman askerleri AWACS tipi erken uyarı uçaklarında görev yaptılar. Almanya 12 yıl sonra 1991 yılındaki anlayışın gerisine mi dönmek istiyor '' ifadeleri kullanıldı. 
     Bu gelişmelerin, hükümetin Türkiye'ye karşı belirsiz tutumunu gösterdiği kaydedilen yorumda, ''Başbakan Gerhard Schröder ve Dışişleri Bakanı Foschka Fischer, Türkiye'nin AB'ye katılımının uzun vadede desteklenmesinin önemli olduğunu söylüyorlar, ancak Türkiye ile ilgili önyargılar öyle fazla ki, bu ülkeye silah bile göndermek istemiyor ve NATO ittifakının savunmasını bile sorguluyorlar'' şeklinde görüş belirtildi. 
     





</TEXT>
</DOC>
