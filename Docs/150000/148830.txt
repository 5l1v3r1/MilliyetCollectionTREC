<DOC>
<DOCNO> 148830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/10/son/sondun61.html </URL>
<DATE> 2003/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush ve Blair Irak halkına sesleniyor... 
</HEADLINE>
<TEXT>

     ABD Başkanı George Bush ve İngiltere Başbakanı Tony Blair, Irak halkına seslenerek ''Saddam Hüseyin rejiminin bittiğini ve Irak'ın Irak halkınca yönetileceğini'' duyurdular. 
     Bush ve Blair, Irak semalarında uçan bir C-130 Hercules tipi uçaktan yayın yapan ''Özgürlüğe Doğru'' adı verilen televizyondan Irak halkına hitap etti. Ancak elektriklerin kesik olması ve televizyon yayını olmaması nedeniyle konuşmanın Bağdat'tan izlenemediği bildirildi. 
     ABD Başkanı Bush, kendisini tanıtarak başladığı konuşmasında, ''Şu anda Saddam Hüseyin rejimi iktidardan uzaklaştırıldı. Uzun süren korku ve zulüm dönemi sona eriyor'' dedi. 
     Bush, Amerikan ve koalisyon güçlerinin halen Bağdat içinde operasyonlara devam ettiklerini ve Saddam'ın çetesi gidinceye kadar durmayacaklarını belirterek, ''Irak hükümeti ve ülkenin geleceğinin çok yakında Iraklılara ait olacağını'' söyledi. 
     ABD Başkanı, konuşmasında, koalisyonun amaçlarının açık ve sınırlı olduğunu, kitle imha silahlarıyla dünyaya eşsiz bir tehdit oluşturan, saldırgan acımasız bir rejimi bitirdiklerini belirtti. 
     Bush, sözlerini şöyle sürdürdü 
     ''Koalisyon güçleri, Iraklıların güvenlik içinde yaşaması için yasa ve düzenin sürmesine yardımcı olacak. Irak'ın geleceğinin temeli olan merhamet ve eşitlik ilkelerine sahip büyük dini geleneklerinize saygı göstereceğiz. Tüm yurttaşların haklarını koruyan barışçı, temsili hükümeti inşa etmenize yardımcı olacağız. Askeri güçlerimiz, daha sonra ülkenizden ayrılacak.'' Amerikan ve koalisyon güçlerinin Irak halkına saygı duyduğunu, masum Iraklıların yaşamlarını koruyacak tedbirleri alacaklarını ve ihtiyaç duyulan gıda, su ve ilaçların dağıtımının başlayacağını ifade eden Bush, ''tek düşmanlarının Saddam rejimi olduğunu, bu rejimin Iraklıların da düşmanı olduğunu'' söyledi. 
     Irak'ta yeni bir dönemin başladığını belirten Bush, Irak halkının daha iyi bir yaşam kurmak için özgür olacağını söyleyerek, Irak halkına ekonomik refah, ifade ve seyahat özgürlüğü, Irak'ın siyasi işlerine serbestçe katılma özgürlüğü gibi vaatlerde bulundu. 
     Kürt, Şii, Türkmen, Sünni ve diğerleri olmak üzere Irak'taki herkesin uzun zamandır süren baskıdan kurtulacağını belirten Bush, konuşmasını, ''Her Iraklı vatandaşı temin ederim ki, ulusunuz yakında özgür olacak'' diye bitirdi. 
     
     BLAİR ''YENİ IRAK, IRAK HALKI TARAFINDAN YÖNETİLECEK'' 
     İngiltere Başbakanı Blair de konuşmasına, ''Bugün sizlere seslenebilmekten ve Saddam Hüseyin rejiminin çöktüğünü bildirmekten çok memnunum'' diyerek başladı. 
     Bu savaşı kendilerinin istemediklerini belirten Blair, Saddam Hüseyin'in kitle imha silahlarını yok etmeyi reddettiğini, dolayısıyla başka seçenekleri kalmadığını anlattı. 
     Blair, ''Yeni Irak'ın, İngiltere ya da ABD tarafından değil, Irak halkı tarafından yönetileceğini'' söyledi. 
     Konuşmasında Saddam Hüseyin yönetiminin çökmek üzere olduğunu belirten Blair, ''Bizim düşmanımız Irak halkı değil, Saddam Hüseyin ve yönetimi. Güçlerimiz, işgalci değil, Irak halkına dost ve kurtarıcı. Gerekenden bir gün bile fazla kalmayacaklar'' dedi. 
     Tony Blair, ''Savaş başladığına göre, sonuna kadar gidecek ve sivil kayıpları engellemek için elimizden geleni yapmayı sürdüreceğiz'' diye konuştu. 
     Irak petrolünden gelecek paranın Irak halkının olacağını söyleyen Blair, ''Bu para sizin ve ailelerinizin refaha kavuşmasına yarayacak'' dedi. 
     Bush ve Blair'in bu konuşmaları, Salı günü yapılan İrlanda zirvesi sırasında kaydedildi. 
     





</TEXT>
</DOC>
