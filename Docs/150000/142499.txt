<DOC>
<DOCNO> 142499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/13/son/sonspo09.html </URL>
<DATE> 2003/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
SS Lazio, futbolculara maaş yerine hisse öneriyor... 
</HEADLINE>
<TEXT>

     Futbolda UEFA Kupası çeyrek finalinde Beşiktaş'ın rakibi olan SS Lazio'da ekonomik kriz sürerken, futbolculara maaşları yerine SS Lazio'nun borsada işlem gören hisseleri önerildi. 
     Sezon başından beri ekonomik krizden çıkamayan ve satılık olduğu açıklanan SS Lazio'da bir türlü çözüm yolu bulunamıyor. SS Lazio Kulübü İcra Kurulu Başkanı Luca Baraldi, forma giyen 24 futbolcunun menajerleriyle masaya oturan Baraldi, futbolculara 2003 yılının ocak-haziran aylarında maaşlarından vazgeçmeleri karşılığında kulübün borsada işlem gören hisselerini önerdi. 
     Futbolcuların, yanıtlarını 21 Mart Cuma gününe dek verecekleri açıklanırken, önerilerin kabul edilmesi durumunda SS Laziolu futbolcular toplam olarak, oynadıkları kulübün yüzde 20'sine sahip olmuş olacak. 
     Bu arada SS Lazio'nun yüzde 50.9 gibi çoğunluk hissesini elinde bulunduran Cirio Grubu, geçen haftalarda hisselerinin yüzde 35'ini satacağını açıklamıştı. SS Lazio'ya bu zamana dek resmi bir müşteri çıkmazken, teknik direktör Roberto Mancini, geleceğinin belli olması için yeni patronu tanımak istediğini söyledi. 
     FC Inter'de, teknik direktör Hector Cuper'in bu sezon başarılı olamaması durumunda yerini dolduracak kişi olarak gösterilen Mancini, ''Geleceğimi tartışmadan önce Lazio'nun yeni sahibinin kim olacağını görmek istiyorum. Zamanından önce konuşmaya gerek yok. İlk önce bu sezonu en iyi biçimde tamamlamayı düşünmeliyiz. Ama burada iyiyim ve Lazio'da kalmak istiyorum'' diye konuştu. 
     İtalyan gazeteciler, Mancini'nin geleceğini, İtalyan futbolunu yakından tanıyan Beşiktaş Teknik Direktörü Mircea Lucescu'ya sorarken Rumen teknik adam, ''Mancini başarılı. Lazio'da kaptandı uzun yıllar oynadı. Buradaki çevreyi iyi tanıyor. Oyunu iyi organize ediyor ve iyi bir grup kurmuş. Böyle başarılı olacağını biliyordum. Ben diyorum ki, Mancini bir gün İtalya Milli Takımı'nın başına geçecek'' dedi. 
     İtalyan basını ise bugünkü haberlerinde Lucescu'nun açıklamalarını, ''Mancini, Inter'e gitmek zorunda değil. Mancini, milli takıma gidecek'' biçiminde değerlendirerek başlıklara çıkardı. 
     Öte yandan geçen hafta sonunda AS Roma ile yaptığı derbi maç sonrasında çıkan olaylardan dolayı 13 SS Laziolu taraftarın tutuklandığı açıklandı. 
     İtalya'da zaman zaman ırkçılık suçlamasına maruz kalan SS Laziolu taraftarlar, tutuklamalardan dolayı protesto gösterisi yapacaklarını ve 16 Mart Pazar günü Olimpiyat Stadı'nda yapılacak Empoli maçına gitmeyeceklerini açıkladı. 
     





</TEXT>
</DOC>
