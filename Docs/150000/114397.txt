<DOC>
<DOCNO> 114397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/22/son/sondun06.html </URL>
<DATE> 2002/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD... Katil hala serbest... 
</HEADLINE>
<TEXT>

     ABD'de keskin nişancı cinayetleriyle ilgili olarak erken saatlerde gözaltına alınan iki kişinin, bu cinayetlerle doğrudan bağlantısı olmadığı ve katilin hala serbest olduğu ortaya çıktı. 
     Amerikan televizyonları, Washington'ın 150 kilometre uzağındaki Richmond'da, günün erken saatlerinde gözaltına alınarak sorgulanan iki kişiden birinin Meksikalı, diğerinin Guatemalalı olduğunu belirttiler. 
     Cumartesi günkü son cinayetin işlendiği yer yakınındaki benzincide beyaz bir minibüsü kullanan bir kişi, polis tarafından tartaklanarak gözaltına alındı. Bölgede bulunan ikinci bir kişinin daha gözaltına alındığı duyuruldu. 
     CBS televizyonunun haberinde, Hispanik asıllı bu iki kişinin cinayetle bağlantılarının bulunmadığının, sorgulama sonucunda ortaya çıktığı anlatıldı. 
     Bu sırada, bu iki kişinin, kendilerini katil gibi göstererek polisten para sızdırmaya çalışabilecekleri teorisi ortaya atıldı. Ancak daha sonra polis, bir gün önce son cinayet mahallinde bulunan notun katile ait olduğu görüşünün geçerliliğini sürdürdüğünü belirtti. 
     
     KATİLE ''BİZİ ARA'' ÇAĞRISI 
     Cinayetlerin bazılarının işlendiği Montgomery ilçesinin polis şefi Charles Moose, katile, polisle temasa geçmesi çağrısını yineledi. 
     Moose, kendilerine not bırakan kişinin polisi aradığını ancak ''hattın parazitli olduğunu'' belirterek, konuşmanın tamamlanamadığını söyledi ve ''bizi yine ara'' mesajı verdi. 
     Bu gelişme çerçevesinde Amerikan televizyonları, iki kişinin tamamen tesadüf eseri gözaltına alındığı ve konuyla ilgileri olmadığı yorumunu, polis kaynaklarına dayanarak verdiler. Böylece, bütün güne damgasını vuran, seri katilin yakalanmasına yakın olunduğu beklentisi boşa çıktı. 
     Suç analistleri, bir önceki güne ait notun, katile ait olduğu varsayımıyla iki teori bulunduğunu, bunlardan ilkinde, nişancının gerçekten polisle bir diyalog kurmak istediği, ikincisinde ise ''bu hasta ruhlu adamın, polisle kedi-fare gibi oynayarak egosunu tatmin etmek'' olduğunu belirttiler. 
     Öte yandan, Washington bölgesi sakinleri, katilin bu gelişmelerden sonra serbest olduğunu ve faaliyetlerini sürdüreceği mesajını vermek için, kısa süre içinde tekrar vurabileceği korkusunu yaşıyorlar. 
     Bu arada keskin nişancı paniği, sıradan vatandaşlara yönelik polis şiddeti sorununu ortaya çıkardı. Hiçbir somut kanıta dayanmamakla birlikte, katilin beyaz bir minibüs kullandığı varsayımından hareketle polis, bütün beyaz minibüs kullananları taciz ediyor. Ayrıca cinayetlerin ardından anayolların kesilmesi sırasında binlerce taşıt, uzun saatler mahsur kalırken polislerin vatandaşların üzerlerine silah doğrultarak yerlere yatırması ve araması sıradan görüntüler haline geldi. 
     Bu arada, soruşturmaların meydana geldikleri bölgelerin yerel polislerince ayrı ayrı yürütülmesi, koordinasyon sorununu da ortaya çıkarıyor. Bazı uzmanlar, bunun hata olduğunu savunarak, soruşturmanın tek elde yürütülmesi gerektiğini dile getiriyor. 
     





</TEXT>
</DOC>
