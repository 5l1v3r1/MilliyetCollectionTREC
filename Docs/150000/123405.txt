<DOC>
<DOCNO> 123405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/08/son/sontur43.html </URL>
<DATE> 2002/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Domuzlar için kurulan tuzağa düşen genç felç oldu... 
</HEADLINE>
<TEXT>

     Rize'nin İkizdere İlçesi'nde, tarlalara zarar veren yaban domuzları için kurulan tuzağa düşen genç, omuriliğine saplanan kurşun sonucu felç oldu. 
     İlçenin Güneyce Beldesi Kızıltepe Köyü'nde, domuzların arazisine zarar vermesini engellemek isteyen Remzi Yangaz, yaklaşık 2 hafta önce tarlasında bulunan iki armut ağacının arasına bir çelik tel gerdi. Her iki ağacın yaklaşık 5 metre karşısına birer av tüfeği yerleştiren Yangaz, av tüfeğini çelik tele dokunulunca patlayacak şekilde tuzakladı. 
     Domuzların tuzağa düşmesini beklemeye başlayan Yangaz, 6 Aralık Cuma günü silah sesi üzerine olay yerine gitti. Domuz yerine Erhan Yazıcı'nın 17 yaralandığını gören Yangaz, Yazıcı'nın ailesine haber verdi. 
     Tuzaktan habersiz bahçeye giren Erhan Yazıcı, çelik tele dokununca düzenek harekete geçmiş ve tüfek ateş almıştı. Ağır yaralanan Yazıcı, Rize SSK Hastanesi'ne kaldırıldı. 
     Tüfekten çıkan saçmalardan birinin Yazıcı'nın omiriliğine diğerinin ise böbreğine isabet ettiği belirlendi. Omuriliğine isabet eden saçma sonucu felç olduğu öğrenilen Yazıcı'nın parçalanan böbreği de ameliyat ile alındı. 
     Olayın ardından jandarma ekiplerince gözaltına alınan Remzi Yangaz, çıkarıldığı mahkemece tutuksuz yargılanmak üzere serbest bırakıldı. Yangaz, olaydan dolayı üzgün olduğunu söyledi. 
     





</TEXT>
</DOC>
