<DOC>
<DOCNO> 141042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/06/son/sonspo18.html </URL>
<DATE> 2003/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan Basını Hasan Şaş, her geçen gün Inter'e daha yakınlaşıyor. 
</HEADLINE>
<TEXT>

     en yüksek tirajlı spor gazetesi La Gazzetta dello Sport, Galatasaray ile sezon sonunda sözleşmesi sona erecek olan milli futbolcu Hasan Şaş'ın her geçen gün FC Inter'e daha da yakınlaştığını yazdı. 
     Hasan Şaş'ın dün İstanbul'da düzenlediği basın toplantısını, ''Hasan Şaş Moratti, beni istiyor'' başlığı altında veren La Gazzetta dello Sport, Türk futbolcunun FC Inter'den öneri aldığını açıkça belirtmesini önemli bir gelişme olarak nitelendirdi. 26 yaşındaki Türk futbolcunun FC Inter'den istediği sezon başına 2.5 milyon Euro'yu 1 milyon 750 bin Euro'ya dek indirdiğini kaydeden gazete, FC Inter'in 2006 yılına dek sezon başına 1.5 milyon Euro'da kaldığını, ancak bu noktadan sonra ekonomik sorunun çözülebileceğini bildirdi. 
     Menajer Hakan Azman'ın elinde Hasan Şaş'ın adına imza yetkisinin verildiği Ankara'da bir noterden alınmış vekaletnamenin bulunduğunu öne süren gazete, bu biçimde Hasan Şaş'ın Milano'ya gelmeden menajeri aracılığıyla FC Inter ile sözleşme imzalayabileceğini savundu. 
     Kullanılan ifadelerde ayrıca, ''Eğer gerekirse Inter Kulübü, AB dışı futbolculara getirilen yeni statüyü gözönüne alarak, Hasan Şaş konusunda başka bir değerlendirmede bulunabilir. Çünkü yeni kurallara göre AB dışından tek bir futbolcu alabilme hakkı bulunan Inter, imzayı atmadan önce düşünmek isteyebilir'' denildi. 

     
</TEXT>
</DOC>
