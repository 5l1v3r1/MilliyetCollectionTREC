<DOC>
<DOCNO> 119339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/17/yasam/ayas.html </URL>
<DATE> 2002/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaşa hayır’ savaşı 
</HEADLINE>
<TEXT>

Beyoğlu’nda savaş karşıtı gösteri yapmak için toplanan gruba, polis müdahale etti. 30 kişinin yaralandığı taşlı sopalı çatışmada, 30 kişi de gözaltına alındı... 
     GÜRKAN AKGÜNEŞ İstanbul 

     Beyoğlu’nda izinsiz gösteri yapmak isteyen savaş karşıtı bir gruba, polis müdahale edince çatışma çıktı. Çok sayıda kişi gözaltına alınırken, polis ve göstericilerden yaklaşık 30 kişi yaralandı. Olaylar sırasında gazeteci Cemal Köyük de polisler tarafından tartaklandı. 
     
     Taksim’e izin yok 
     Sarmaşık Sokak’ta saat 13.00 sıralarında toplanan halkevleri ve Öğrenci Koordinasyonu’na mensup oldukları belirtilen yaklaşık 100 kişilik grup, "Savaşa hayır" yazılı pankart ve dövizler taşıyarak Taksim Meydanı’na yürümek istedi. Çevrede güvenlik önlemi alan polis, göstericilerin önünde barikat oluşturarak, yürüyüşe izin vermedi. 
     
     Göstericiler dağıldı 
     Yürümekte direnen ve barikatı aşmak isteyen gruba, Çevik Kuvvet ekiplerinin de takviyesiyle müdahale edildi. Polis, yaklaşık 30 kişiyi gözaltına alırken, diğer göstericiler ara sokaklara dağıldı. Göstericiler, kendilerini kovalayan polise, taş ve yol üzerinde bulunan sandalyeleri fırlattılar. 
     Bazı göstericiler de cadde üzerindeki taşları sökerek polise karşı koydu. Yaklaşık 10 gösterici ile 20 polis memuru yaralandı. Yaralı polis ve göstericiler, Taksim Eğitim ve Araştırma Hastanesi’ne kaldırıldı. 
     
     İmza kampanyası 
     Öte yandan, bazı sivil toplum örgütleri Irak’a yönelik olası ABD askeri müdahalesine karşı Kadıköy İskele ve Bakırköy Özgürlük meydanlarında "Irak’ta Savaşa Hayır" adı altında imza kampanyası başlattı. 
     "Amerika’nın Irak saldırısına hayır", "Petrol için Amerikan askeri olmayacağız", "Savaşa değil sağlığa bütçe" yazılı dövizler, imza toplanan standın çevresinde yer aldı. 
     



 YAŞAM 
















</TEXT>
</DOC>
