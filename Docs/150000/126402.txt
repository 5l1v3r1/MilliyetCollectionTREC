<DOC>
<DOCNO> 126402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/23/son/sonspo09.html </URL>
<DATE> 2002/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan basını Parma'nın ipini Emre çekti 
</HEADLINE>
<TEXT>

     FC İnter'in, Parma deplasmanında 3 puan almasında büyük rol oynayan Emre Belözoğlu, son haftalarda olduğu gibi İtalyan basınından yine tam not aldı. 
     Recoba, Di Biagio ve Toldo ile birlikte sahanın en iyileri arasında gösterilen Emre'nin takımdaki yerinin ''sağlam'' olduğu kaydedildi. 
     La Gazzetta dello Sport, Emre için, ''Sadece penaltıyı yaptırdığı için üzerine eklediği yarım oyla birlikte geçerli not aldığı bir maç. Dinamizmi ve önceden görüş kabiliyetiyle özellikle ilk yarı çok iyiydi. Sonucu getirmede ise daha az iyiydi'' yorumunda bulundu. 
     Tutto Sport ise ''Daha 45. saniye olduğunda tehlikeli oluyor'' diye yazdığı Emre'nin, İnter'in sol kanadını tek başına yoluna koyduğunu ifade etti. 
     Corriere dello Sport da Emre için, ''Sol kanatta, daha yaratıcı olmak için boşluklar oluşturamadığından dolayı Topkapı'nın bir esirine benziyordu. Ama iyi mücadele ediyor ve Nakata'yı durdurmaya yardım ediyor'' değerlendirmesini yaptı. 
     İtalya'nın en yüksek tirajlı gazetesi Corriere della Sera da Türk futbolcuyu, Recoba ve Adriano Parma ile birlikte maçın en iyileri arasında göstererek, ''Sadece penaltıyı yaptırmayla değil, markajdan kaçıp sürekli hareket etmesiyle de Parma'nın ipini çekti'' diye yazdı. 
     





</TEXT>
</DOC>
