<DOC>
<DOCNO> 114089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/20/son/sontur09.html </URL>
<DATE> 2002/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller 2 yıl ananıza verin, Türkiye şahlansın 
</HEADLINE>
<TEXT>

     DYP Genel Başkanı Tansu Çiller, 3 Kasım seçimlerinde, vatandaşlardan tek başına iktidar istediğini belirterek, ''8 yıl Özal'a verdiniz, onun 2 yılını ananıza verin, o zaman Türkiye şahlanır'' dedi. 
     Çiller, partisinin Hatay İl Teşkilatı'nca, Emlak Evler Meydanı'nda düzenlenen mitingdeki konuşmasına, ''5 yıldır kırat iktidarda yok, mennun musunuz bu durumdan Sizi rahat ettirdiler mi Hatay turizm cenneti oldu mu Gelince ilk işimiz, burada uluslararası havaalanı açmak olacak'' diyerek başladı. 
     Pamuk, narenciye ve buğday üreticilerinin perişan durumda olduklarını, işsizliğin had safhaya ulaştığını belirten Çiller, İSDEMİR'in özelleştirildiğini, ancak özelleştirme maskesi altında partizanlık yapıldığını savundu. 
     Çiller, Türkiye'yi OECD birincisi ve yüzde 8 büyüme ile bıraktıklarını vurgulayarak, şunları kaydetti 
     ''İşsizlik bitti mi bıraktığımızda işsizlik Almanya, Fransa, İspanya ve Portekiz'den azdı. Pamuk üreticileri beğendiniz mi verilen fiyatı Geçen yıl 560 bin liraya satıyordunuz, bu yıl 580 bin lira, bu birşeye benzedi mi Bıraktığımızda buğday üreticisi 2.5 kilogram buğday satarak bir litre mazot alıyordu, şimdi 5 kilogram buğday ile 1 litre alamıyorsunuz. Hey gidi günler hey...'' -''SİZDEN ALINANI SİZE GERİ VERECEĞİM''- Çiller, üreticinin iktidarları döneminde pamuk sattığında traktör aldığını, bugün ise traktörünü sattığını ifade ederek, pamuktan, narenciyeye kadar tüm üreticileri kurtarmak üzere yola çıktıklarını anlattı. Çiller, Türkiye'nin dünyanın en borçlu ülkesi olduğunu ifade ederek, şöyle devam etti 
     ''Atatürk'ten bu yana 75 yılda Türkiye 100 milyar dolar borç almış. Bu iktidar döneminde 5 yılda 115 milyar dolar borç aldılar. Onlar hortumculara verdi. Ben size vereceğim, aradaki fark bu. Sizden alınanı size geri vereceğim.'' Çiller, iktidara 225 milyar dolarlık bir kaynakla geleceklerini, bu kaynağın ise ''hortumculara'' verilmeyeceğini belirterek, dokunulmazlıkları sınırlandıracaklarını ve kıratı yeniden şahlandıracaklarını anlattı. 
     Halkın, bu iktidar döneminde yapılanları, Kemal Derviş'in ekonomi politikasını unutmaması gerektiğini belirten Çiller, şunları kaydetti 
     ''3 Kasım seçimlerinde bir yanlış yaparsanız, bu 20 yılınıza mal olur. Bu defa kanmayın. Milletvekili olamayan, yetkisiz bir başbakan sorunlarınızı nasıl çözer. Sizden tek başına iktidar istiyorum. 8 yıl Özal'a verdiniz, onun 2 yılını ananıza verin o zaman Türkiye şahlanır, Hatay şahlanır.'' Çiller, Merkez sağda bütünlüğü sağladıklarını, merhum Alparslan Türkeş'in oğlu Tuğrul Türkeş'in, Mehmet Ali Bayar'ın, ANAP döneminin Başbakanı Yıldırım Aktuna'nın kıratta olduğunu anlatarak, ''Peki daha ne duruyorsunuz, merkez sağ burada'' dedi. 
     Çiller, konuşmasını ''Sizleri 3 Kasım'da kurtuluş savaşına davet ediyorum'' diyerek tamamladı. 
     Çiller, daha sonra Adana'ya hareket etti. 
     





</TEXT>
</DOC>
