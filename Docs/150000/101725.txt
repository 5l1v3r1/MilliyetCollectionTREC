<DOC>
<DOCNO> 101725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/14/ekonomi/aeko.html </URL>
<DATE> 2002/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk çeliğine ABD engeli 
</HEADLINE>
<TEXT>

Erdemir’in ABD’li Delta Brands’tan araç alması, iki ABD milletvekilinin muhalefetine takıldı. Amerikan Eximbank’ın Delta Brands’a bu satış için kredi vermesi engellenmeye çalışılıyor 
     ABD kongresinin iki milletvekili, bir Amerikan firmasının, Erdemir’e çeliğin kalitesini artıracak bazı araçların satışına kredi vermemesi için Amerikan Eximbank’ına mektup yazdı. 
     Cumhuriyetçi Ohio Milletvekili Bob Ney ve Pennsylvania Milletvekili Phil English, Eximbank’a gönderdikleri mektupta, bu satışın, Amerikan çelik endüstrisine zarar vereceğini ve bu durumun da yerel çelik üreticilerini korumak için ABD’nin kısa süre önce uygulamasına başladığı çelikte gümrük vergisinin artırılması uygulamasıyla çeliştiğini ileri sürdü. 
     
     18.9 milyon dolarlık kredi 
     Erdemir’e satışı yapan Teksas merkezli Delta Brands Inc. adlı Amerikan firmasının, Eximbank’tan, bu satış için 18.9 milyon dolar destek kredisi istediği belirtiliyor. Delta Brands’ın sözcüsü Velinda Savariego, satışın zaten yapıldığını ancak anlaşma için gereken finansmanın, Kongre üyelerinin girişimi yüzünden bankaya takıldığını söyledi. 
     Amerikan firmasından alınması planlanan araç gerecin, çelik üretimi için değil, zaten üretilmiş olan çeliğin kalitesini artırmak için düzenlenen bir işlem olduğu belirtiliyor. Delta Brands, bu satışın, Amerikan çelik endüstrisine zarar vermekle alakası bulunmadığını vurguluyor. 
     
     Top, Amerikan Eximbank’ta 
     Amerikan Eximbank’ın dört kişiden oluşan icra direktörlerinin, bu satışı destekleyip desteklememe yönünde kısa sürede karar vermesi bekleniyor. 1934 yılında kurulan Amerikan Eximbank, Amerikan şirketlerinin denizaşırı satışlarını finanse etmeye yardım amacıyla kredi, kredi garantisi ve sigorta sağlarken, sübvansiyondan yararlanan yabancı rakipleriyle rekabet etmelerinde destek oluyor. 
     
Bu yıl ABD’ye 400 bin ton Erdemir ürünü ihraç edilecek      Erdemir Halkla İlişkiler Koordinatörü Hüseyin Akgül, Delta Brands’tan alacakları araçlar için gerekli anlaşmaların yapıldığını, bu aşamadan sonra bir sorun çıkacağını tahmin etmediklerini söyledi. Erdemir ürünlerine ABD’den, çok talep olduğunu belirten Akgül, "Biz istesek tüm üretimimizi ihracata yönlendirebiliriz. Ancak iç piyasayı da düşünmek zorundayız. Bu nedenle geçen yıl 1.1 milyon ton olan ihracatımızı bu yıl 700 bin tona düşüreceğiz. Bunun 400 bin tonunu da ABD’ye yapacağız" diye konuştu. 
     



 EKONOMİ 






















</TEXT>
</DOC>
