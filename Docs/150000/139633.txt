<DOC>
<DOCNO> 139633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/28/son/sondun02.html </URL>
<DATE> 2003/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Felç ilacının yan etkisi yüzünden 40 kişi öldü... 
</HEADLINE>
<TEXT>

     Japonya'da felç olanların kullandığı bir ilacın yan etkisi yüzünden çoğu yaşlı 40 kişinin öldüğü bildirildi. 
     Japonya Sağlık Bakanlığı tarafından yapılan açıklamada, 2001 yılında onaylanan ve yaklaşık 180 bin hastanın kullandığı ''Radicut'' adlı ilacın yan etkisi yüzünden 93 kişinin böbrek yetersizliğine yakalandığı, bu kişilerden de 40'ının öldüğü belirtildi. 
     Açıklamada, ölümlerle ilgili olarak ilacı geliştiren Mitsubishi İlaç Şirketi'nin bilgilendirildiği ve doktorlardan da reçete yazarken dikkatli olmalarının istendiği kaydedildi. 
     İlacın yan etkisi yüzünden ölenlerin üçte ikisinin 70 yaşının üstünde olduğu bildiriliyor. 
     Radicut, beyinle ilgili rahatsızlıkları bulunan ve beyine giden damarlarında sorunları olan hastalarda beyin hücrelerini korumak için tasarlanmış bir ilaç. İlacın Japonya'dan başka yerde kullanılmadığı belirtiliyor. 
     





</TEXT>
</DOC>
