<DOC>
<DOCNO> 120652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/23/son/sontur15.html </URL>
<DATE> 2002/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğretmenlerinin gözüyle Başbakan Gül... 
</HEADLINE>
<TEXT>

     Başbakan Abdullah Gül, lise öğrenimini tamamladığı Kayseri Lisesi'ndeki öğretmenlerinden tam not aldı. 
     Bugüne dek birçok ünlü isim yetiştiren tarihi Kayseri Lisesi'nden 1967-1968 eğitim öğretim yılında mezun olan Başbakan Abdullah Gül'ün öğretmenleri, çiçeği burnunda başbakanın öğrencilik yıllarından övgüyle söz ettiler. 
     A.A muhabirinin görüştüğü, Başbakan Gül'ün hayatta kalan öğretmenleri, Gül'ü ''sessiz, sakin, büyüklerine karşı saygılı olması ve efendiliği'' ile hatırladıklarını söylediler. 
     Başbakan Gül'ün Kimya Öğretmeni Şenol Terzioğlu, öğrencisinin Başbakan olduğunu öğrendiğinde sevinçten gözlerinin dolduğunu belirterek, şunları anlattı 
     ''Abdullah, öğrencim olmadan önce çok yakın komşumdu. Çünkü, biz onların kiracısıydık, onlar bizim üst katımızda otururlardı. Çocukluğundan beri Abdullah'ı efendi, son derece saygılı bir çocuk olarak tanıdım. Abdullah, yaşıtları gibi kesinlikle şımarıklık, yaramazlık, saygısızlık yapmazdı. Not bakımından çok başarılı bir öğrenci olduğu söylenemezdi. Ancak, o zamanki öğrencilerimizin hepsi okula 'okumak için' gelirlerdi. O nedenle çok başarılı öğrenciler yetiştirdik. Kendisinin başbakan olması, öğretmeni olarak beni son derece duygulandırdı. Başarılı olacağına da inanıyorum.'' Gül'ün sessiz ve efendi kişiliğinin altını çizen Terzioğlu, ''Abdullah ile ilk milletvekili olduğu zaman görüşmüştüm. Öğrencilik yıllarında o kadar sessiz olan birinin şimdi bu kadar başarılı bir devlet adamı olmasına çok şaşırdım'' dedi. 
     Coğrafya Öğretmeni Perihan Coşkun da Başbakan Gül'ü her zaman büyük körüklü çantasıyla hatırladığını belirtti. Öğrencisi Gül'ün Başbakan olmasından gurur duyduğunu ifade eden Coşkun, şöyle konuştu 
     ''Abdullah'ı, sanıyorum lise 2 ve 3'te okutmuştum ve kendisiyle bir dönem aynı sokakta oturmuştuk. Onu, hep taşıdığı büyük körüklü çantası ve sırada otururken sergilediği efendi tavırlarıyla hatırlıyorum. Notlarının nasıl olduğunu şu an hatırlayamıyorum, ama çok parlak bir öğrenci değildi, herhalde. Kayseri'de uzun yıllar yaşamış bir öğretmen olarak, Kayseri'den hem de benim öğrencim olan birinin başbakan çıkmasına çok sevindim. Kendisinin Atatürkçü ve laik bir başbakan olarak görevini sürdürmesini istiyorum.'' 
     
     MAAŞLARIN İYİLEŞTİRİLMESİ İSTEĞİ 
     Gül'ün lise 1. sınıftaki Coğrafya Öğretmeni Mefkure Kılınçaslan ise Başbakan Gül'ün efendi kişiliğinden övgüyle söz etti. O yılları ayrıntılı olarak hatırlamadığını, ancak Gül'ün saygılı, bundan dolayı da herkes tarafından sevilen bir öğrenci olduğunu kaydeden Kılınçaslan, öğrencisi Abdullah Gül'ün başbakanlığından neler beklediği yönündeki bir soruyu, şöyle yanıtladı 
     ''Ben de herkes gibi ülkeye huzur ve refah getirmesini istiyorum. 30 yılı aşkın süredir öğretmenlik yapmış birisi olarak, şu an yaklaşık 400 milyon lira maaş alıyorum. Bu maaşla geçinmekte zorlanıyorum. Abdullah ve arkadaşlarının, öğretmen ve tüm memur maaşlarını iyileştirmeleri bizi son derece memnun eder.'' Başbakan Gül'ün Beden Eğitimi Öğretmeni ve dönemin Müdür Yardımcısı Hayri Terzioğlu ile Matematik Öğretmeni Yurdakul Coşkun da, Gül'ün öğrencilik yıllarını hatırlamadıklarını ve öğretmen maaşlarının iyileştirilmesinin kendilerini mutlu edeceğini söylediler. 
     Kayseri Lisesi, başta 8. Cumhurbaşkanı Turgut Özal olmak üzere birçok bakan ve bürokrat ile ünlü ismi yetiştirdi. 
     





</TEXT>
</DOC>
