<DOC>
<DOCNO> 146179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/29/son/sondun33.html </URL>
<DATE> 2003/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Hava korsanı savcılığa sevk edildi... 
</HEADLINE>
<TEXT>

     Yunanistan Emniyet Genel Müdürlüğü Sözcüsü Leftheris İkonomu, İstanbul-Ankara seferini yapan THY uçağı ''Ergene''yi Atina'ya kaçıran uçak korsanı Özgür Gençaslan'ın, Atina Savcılığı'na sevk edildiğini açıkladı. 
     İkonomu, Yunan televizyonlarının yayınlarını keserek ekrana canlı getirdiği açıklamasında, Gençaslan'ın 20 uçak kaçırma eylemini vize alamadığı için gidemediği Almanya'daki hamile eşini ziyaret etmek amacıyla gerçekleştirdiği yolunda ifade verdiğini söyledi. 
     Gençaslan'ın üzerinde el yapımı bir plastik kemerle bunun 16 bölmesine yerleştirilmiş ve dinamit süsü verilecek şekilde gri kağıda sarılmış 12 mum bulunduğunu kaydeden İkonomu ayrıca, eylemcinin üzerinden 3 jilet çıktığını belirtti. 
     Eylem süresince yaşanan olayları da özetleyen İkonumu, şunları söyledi 
     ''194 yolcusu ve 9 kişilik mürettebatı olan THY uçağı, saat 23.55'de Eleftherios Venizelos havaalanına indi. İniştin sonra, Emniyet Genel Müdürü Fotis Nasiyakos başkanlığındaki ekibin korsanla uçağın kaptan pilotu aracılığıyla yapılan görüşmelerin ardından saat 03.05'de, uçaktaki yolcu ve iki pilot dışındaki mürettebat serbest bırakıldı. Hava korsanının uçağın yakıt ikmali tamamlanarak Berlin'e uçmasına izin verilmesi talebinde ısrarı üzerine Nasiyakos, özel güçlere müdahale emri verdi ve korsan ele geçirildi. Kaçırılan uçağın yolcuları, Türkiye'den gönderilen bir uçakla bu sabah saat 09.08'de Ankara'ya, kaçırılan uçaksa 09.45'te İstanbul'a hareket etti.'' Bu arada, Ankara'nın Atina'dan uçak korsanı Gençaslan'ın iadesi talebinde bulunduğunu duyuran Yunan televizyonları, Yunan yasaları gereği korsanın önce Yunanistan'da yargılanacağını, iadesininse bu aşamadan sonra gündeme gelebileceğini belirttiler. 
     Öte yandan Yunanistan Hükümet Sözcüsü Hristos Protopapas, Yunanistan'ın en güvenli ülkelerden birisi olduğunu ve yaşanan gelişmenin devletin ilgili makamların kararlı bir biçimde davrandıklarını gösterdiğini söyledi. 
     Protopapas, yaptığı açıklamada, Yunanistan'ın özellikle 2004 olimpiyatları öncesi bu dönemde tüm gelişmelere karşı hazırlıklı olduğunu da vurguladı. 
     





</TEXT>
</DOC>
