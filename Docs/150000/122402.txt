<DOC>
<DOCNO> 122402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/03/siyaset/siy01.html </URL>
<DATE> 2002/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Siirt seçiminin iptali, AKP’de bayrama neden oldu. Hedef, Erdoğan’ı başbakan yapmak 
</HEADLINE>
<TEXT>
Başbakan Erdoğan’ planı devreye girdi 
AKP’nin Erdoğan planı hazır. İlkönce, Anayasa’nın 76. maddesi değiştirilerek Erdoğan’ın yasağı kaldırılacak. Sonra AKP lideri, Siirt’ten aday gösterilerek, başbakanlık yolu açılacak 
     ABDULLAH KARAKUŞ Ankara 

     YSK’nın Siirt’te seçimleri iptal kararı, AKP’de sevinçle karşılandı. AKP yönetimi, bu karar sonrasında öncelikle Anayasa’nın 76. maddesini değiştirerek Genel Başkan Recep Tayyip Erdoğan’ı yasaktan kurtaracak. Daha sonra da Erdoğan’ı Siirt’ten milletvekili adayı göstererek başbakanlığının önünü açacak. Erdoğan, kararı, "Beklenen netice gerçekleşti. Milletimizin istediği olacak" diye değerlendirdi. 
     Erdoğan’ın avukatı ve AKP Genel Başkan Yardımcısı Hayati Yazıcı, Anayasa’nın 76. maddesini Erdoğan için değiştireceklerini belirterek, "Bu, 10 - 15 günde yapılır" dedi. 
     
     Yasak Siirt’te bitecek’ 
     Erdoğan’ın yasağının Siirt’te başladığını kaydeden Yazıcı, "Görünen o ki yasak yine Siirt’te bitecek. Ayağına taş Siirt’te bağlanmıştı. Bu taş orada çözülecek gibi görünüyor" diye konuştu. 
     Genel Başkan Yardımcısı Dengir Mir Mehmet Fırat da kararın Türk demokrasisinin ayıplarının telafisi için bir şans olduğunu ifade etti. Kararla Erdoğan’ın başbakanlığının önünün açıldığını belirten Fırat, şunları söyledi "CHP ile uzlaşma var. Anayasa’nın 76. maddesini yakın bir zamanda mutlaka değiştiririz ve yasaklar kalkar. Tayyip Bey önce milletvekili, sonra Başbakan olur. Böylece ayıplar ortadan kalkar." 
     Grup Başkanvekili Salih Kapusuz, Erdoğan’ın adaylığının önündeki engelin kaldırılması durumunda Siirt’ten milletvekili adayı olabileceğini kaydetti. 
     
     Uyum paketi yeterli’ 
     YSK’ya Siirt’teki seçimlerin iptali için başvuru yapan AKP Grup Başkanvekili Faruk Çelik ise Anayasa değişikliğine bile gerek kalmadan AB için çıkarılacak uyum paketi sayesinde Erdoğan’ın seçimlere girebileceğini söyledi. 
     Seçimlere kimlerin gireceğine yönelik YSK’nın vereceği kararın çok önemli olduğunu belirten Çelik, "Milletvekili Seçim Kanunu ve Siyasi Partiler Kanunu’nda yapılacak değişiklikler Tayyip Erdoğan için yeterli olabilir" dedi. 
     
AKP lideri Hayırlı olsun      DHA 

     Eşiyle birlikte Denizli Belediyesi’nin iftar yemeğine katılmak için dün Denizli’ye gelen Erdoğan, Siirt’teki seçimlerin iptal edildiğini DHA’dan öğrendi. "Hayırlısı olsun" diyen Erdoğan, 
     milletvekili adayı olup olmayacağına da yetkili kurullarca karar verileceğini söyledi. İftarın ardından Vali Yusuf Ziya Göksu, oda başkanları ve işadamlarıyla bir toplantı yapan Erdoğan, Denizli - Aydın arasında yapılacak duble yolun, hükümetin öncelikleri arasında yer aldığını söyledi. 
     
Her yol Erdoğan’a çıkar10 Soru, 10 Cevap 
     1 Siirt’teki seçim nasıl yapılacak 
YSK, seçimde ülke barajı mı, bölge barajı mı uygulanacağı, partilere yeni aday bildirme hakkı tanıyıp tanımayacağını bugün yapacağı toplantıyla belirleyecek. 

     2 Erdoğan, Siirt’ten yeniden aday olamayabilir mi 
YSK, partilere yeni aday bildirme hakkı tanımazsa, Erdoğan, ancak AKP’den seçilen Mervan Gül’ün adaylıktan istifa etmesi ile aday olabilecek. 

     3 Seçimde hangi partiler yarışacak ve kimler milletvekili seçilebilecek 
18 parti yarışacak. Ancak YSK, ülke barajı uygularsa, AKP, CHP ile bağımsızlar dışında kimse milletvekili çıkartamayacak. 

     4 Bölge barajı uygulanırsa Siirt’teki milletvekili dağılımı değişir mi 
Evet. 3 Kasım’daki oy oranları korunursa DEHAP 2 ve AKP 1 vekil çıkartacak. 

     5 Siirt’ten alacağı oylarla DYP, ülke barajını aşabilir mi 
Hayır. İptal edilen seçim çevresinde alınan oy ülke genelini etkilemiyor. 

     6 Erdoğan seçimlere neden giremedi 
YSK, 312’den hükümlü olan Erdoğan’a, bunun Milletvekili Seçimi Kanunu MSK 11 f.3.maddesi ile Anayasa’nın 76. maddesine aykırı olması nedeniyle onay vermedi. 

     7 AKP lideri Erdoğan için hangi yasal düzenlemeler gerekiyor 
AKP, hazırladığı demokratikleşme paketinde, MSK’daki 11 f.3.maddeyi değiştirmeyi öngördü. Ancak Anayasa’nın 76. maddesinin de değiştirilmesi gerekiyor. Erdoğan, 20 Ocak’tan sonra başvurabileceği "memnu hakların iadesi" yolundan da sonuç alabilecek. 

     8 AKP’nin değişiklik için ne kadar zamanı var 
En geç ocak ayının başına kadar değişiklikleri tamamlaması gerekiyor. 

     9 Fadıl Akgündüz’ün vekilliği bitti mi 
Siirt’ten seçilen isimlerin milletvekilliği YSK kararının TBMM’ye ulaşmasından sonra bitecek. 

     10 Karardan sonra Akgündüz tutuklanacak mı 
Akgündüz, mazbatasının iptalinin ardından, durumun mahkemelere bildirilmesi ve tutuklama kararı çıkarılmasıyla gözaltına alınabilecek. Ancak bu kararlar verilene kadar serbest kalacak olan Akgündüz, vergi borçları nedeniyle konulan yasaktan dolayı Türkiye’yi terk edemeyecek. Gıyabi tutukluluk kararları dışında bir tutuklama kararı olmayan Akgündüz, her şartta yeniden aday olabilecek. 




 SİYASET 










</TEXT>
</DOC>
