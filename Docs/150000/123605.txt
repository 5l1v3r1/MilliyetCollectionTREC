<DOC>
<DOCNO> 123605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/09/son/sontur21.html </URL>
<DATE> 2002/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kenan Kalav'a havalimanında gözaltı... 
</HEADLINE>
<TEXT>

     Sinema sanatçısı Kenan Kalav, hakkında gıyabi tutuklama kararı bulunduğu gerekçesiyle Atatürk Havalimanı'nda gözaltına alındı. 
     Yurtdışından dün akşam saatlerinde uçakla İstanbul'a gelen Kalav'ın pasaport kontrolü yapılırken, hakkında Kartal 2. Asliye Ceza Mahkemesi'nce verilen gıyabi tutuklama kararı bulunduğu görüldü. 
     Bunun üzerine gözaltına alınan Kalav, gerekli işlemlerin yapılması için geceyi poliste geçirdi. 
     Kalav'ın avukatı Kadir Çiçek, müvekkili hakkında, bir tehdit olayına ilişkin açılan dava kapsamında ifade vermediği için gıyabi tutuklama kararı çıkarıldığını, ancak mahkemeye giden Kalav'ın ifade vermesiyle bu kararın kalktığını kaydetti. 
     Buna rağmen söz konusu kararın polis kayıtlarından düşülmediğini belirten avukat Çiçek, gerekli işlemlerin tamamlanmasından sonra Kenan Kalav'ın serbest kalacağını bildirdi. 
     





</TEXT>
</DOC>
