<DOC>
<DOCNO> 108418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/19/spor/ydemirkol.html </URL>
<DATE> 2002/09/19/ </DATE>
<TIME>  </TIME>
<AUTHOR> MEHMET DEMİRKOL  </AUTHOR>
<HEADLINE>
90 Dakika 
</HEADLINE>
<TEXT>

     Galatasaray açısından tıkanan oyunda bir kırılma gerekiyordu. Ama bunun Hasan - Sarr değişikliği sonucunda gelmesini sanırım kimse beklemiyordu. 69’da oyuna giren Senegalli’nin, o ana kadar kötü oynayan Fabio’nun o kendisine Pinto denmesini istemiyor 72’deki ortasında vurduğu kafa kolay çıkarılacak cinsten değildi. Zaten çıkmadı 1 - 0. Ve Galatasaray hayata döndü. 
     Başa dönelim... 
     Bu sezonun klasiğiyle Arif, Ergün’ün ara pasında rakip savunmanın ortasına dalarak maça başladı. 5. dakikadaki pozisyonda yaptığı vuruş Ovchinnikov ve sonrasında üst direğe çarparak kornere gitti. Galatasaray’ın bu yöntemle Loko’yu da Moskova taraftarları takımlarını böyle çağırıyor geçebileceğine inanmıştık. Ama ev sahibi bu tehlikeye hemen müdahale etti. Orta saha - savunma bütünleşmesini sağlayıp Cim - Bom’u kanatlara itmeye zorladılar. Maç onlar açısından bir deplasman karakterine dönüştü. Hızlı çıkarak hücum ettiler. Rakip sahaya yerleşen Galatasaray’da savunmada yer kaybetmeye başladı. 6’da Loskov’un pasında Julio Cesar’ın şutu ve 7’de Evseev’in kaçıp vurduğu kornerle sonuçlandı. Sonra Galatasaray Batista ve Ayhan’ın muhteşem baskısıyla savunmadaki kayıplara erken önlem aldı. Sürekli rakip yarı alandalardı, ama pozisyon bulmakta sıkıntı çektiler. Hasan, Felipe, Ergün üçlüsünün Arif’in yanına gitmeyişleri de rol oynadı. Bunun istisnası 18’de Ergün’ün kalecide kalan şutuydu. 29’da Lokomotiv ilk yarıdaki en önemli pozisyonundan yararlanamadı. Takımın en iyisi Loskov’un verdiği pasta önce Buznikin’in sonra Evseev’in şutlarında Mondragon iyiydi. Galatasaray’ın pozisyon sıkıntısına 42’de Güney Afrikalı Lekcetho son vererek hatalı bir geri pasla Felipe’yi gördü. Onun pasında Ergün’ün şutu direkte patladı. Top çizgiyi takip edip ters direğin yanından kornere gitti. 
     İkinci yarıya girerken yapılan Ayhan - Fabio değişikliği hücuma yönelik bir iyileştirme çabası olsa da, düşen orta saha direnci rakibin daha kolay gelmesine yol açtı. Kanatları savunma ve hücumda iyi işlemeyen Galatasaray’da Lokomotiv’in gelişlerindeki direnç noktaları Almaguer ve Batista’dı. Gole kadar Galatasaray’ın bulduğu tek pozisyon 58’de Felipe’nin uzak şutu ve kaleciden dönen topa Arif’in dokunamayışıydı. Lokomotiv’in gelişleri 69’da Bülent’in büyük hatasında Julio Cesar’ın kaçışı, ama Almaguer’in onu bırakmayışıyla tehlikeli ve sonuçsuz kaldı. Sonra da maç döndü. 
     Gol sonrası Fatih Terim’in çıkın uyarılarına takım cevap veremedi. İmparator saha kenarında çıldırmış gibiydi. Onu Ergün - Arif ikilisinin maç başında direğe takıldığı pozisyonun aynısından 81’de çıkardıkları gol sakinleştirdi. Sadece onu değil, hepimizi de... 
     



 SPOR 




























</TEXT>
</DOC>
