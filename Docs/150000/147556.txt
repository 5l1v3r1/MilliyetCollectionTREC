<DOC>
<DOCNO> 147556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/04/son/sonspo11.html </URL>
<DATE> 2003/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Çalımbay Beşiktaş ile yarın zorlu bir maç yapacağız... 
</HEADLINE>
<TEXT>

     Denizlispor Teknik Direktörü Rıza Çalımbay, Beşiktaş ile yarın ligde zorlu bir maç yapacaklarını belirterek, ''Takım olarak amacımız puan veya puanlar almak'' dedi. 
     Eğitime katkılarından dolayı İstanbul Milli Eğitim İl Müdürlüğü'nde yapılan törene katılan ve burada basın mensuplarının yarınki maçla ilgili sorularını yanıtlayan Çalımbay, Beşiktaş maçlarının her zaman kendisi için ayrı bir önemi olduğunu vurgulayarak, şöyle konuştu 
     ''Rakibimizin namağlup olması bizi ilgilendirmiyor. Bizim için önemli olan puan almamız. Yarınki maç her iki takım için de kritik bir önem taşıyor. Beşiktaş'ın gücünü biliyoruz. Ama zayıflıklarını da biliyoruz. Ayrıca teknik direktör olarak ilk kez Beşiktaş maçına çıkmıyorum. Geçen sezon da Beşiktaş yine aynı durumdaydı. Ama biz buradan puan çıkarmasını bildik.'' Rıza Çalımbay, yarınki maçta oyuncularına güvendiğini ifade ederek, ''UEFA Kupası'nda Beşiktaş'tan daha güçlü takımlarla oynadık. Takımda cezalı veya sakat oyuncu bulunmuyor. Servet ve Mustafa da milli takımlardan döndüler. Son iki maçımızda da iyi oynadık. Bunlardan birinde Galatasaray'ı yendik, Gençlerbirliği'ne ise mağlup olduk. Üst sıralara hedefliyorsak yarınki maçtan en az 1 puan almamız gerekiyor'' diye konuştu. 
     
     ''BEŞİKTAŞ HAVASINI YAKALARSA ŞAMPİYONLUKTA AVANTAJLI'' 
     Çalımbay, Beşiktaş'ın şampiyonluktaki şansı konusundaki soruları da yanıtlayarak, ''Beşiktaş, eski havasını yakalarsa şampiyonlukta avantajlı'' dedi. 
     Siyah-beyazlı takımın çok deplasman maçı olduğunu kaydeden Çalımbay, ''Beşiktaş, eski havasını yakalayamazsa işi zor. Ama eski havasına ulaşırsa şampiyonlukta avantajlı konuma gelir. Bu zamana kadar da camia olarak bütünleşmişlerdi. Türkiye ve UEFA kupalarından da elendiler. Şimdi sadece şampiyonluk mücadelesi verecekler. Ben Beşiktaş'ın avantaj kaybedeceğini zannetmiyorum'' şeklinde konuştu. 
     Son dönemde Beşiktaşlı eski futbolcuların teknik direktörlükte başarılı olmasına da değinen Çalımbay, ''Teknik direktörlük işini de ciddiye alıyor ve bu mesleği de önemsiyoruz. Başarılı olmak için çok çalışıyoruz'' dedi. 
     





</TEXT>
</DOC>
