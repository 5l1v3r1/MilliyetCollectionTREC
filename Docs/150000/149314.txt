<DOC>
<DOCNO> 149314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/12/son/sondun20.html </URL>
<DATE> 2003/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Wolfowitz'den Fischer'e bombardıman... 
</HEADLINE>
<TEXT>

     ABD Savunma Bakan Yardımcısı Paul Wolfowitz, ''hatalı açıklama yaptığını'' söylediği Almanya Dışişleri Bakanı Joschka Fischer'i eleştirdi. 
     Wolfowitz, Alman Der Spiegel dergisi için yazdığı makalede, Fischer'in bu dergiye, kendisiyle daha önce yaptığı görüşmenin içeriğini hatalı aktardığını ileri sürdü. 
     Wolfowitz, Fischer'in, 11 Eylül 2001 saldırılarından sonraki hafta içersinde kendisiyle yaptığı bir görüşmeyle ilgili olarak, ''ABD'nin, terörist hükümetler tarafından yönetilen bir dizi ülkenin, gerektiği takdirde şiddete başvurularak bu hükümetlerden kurtarılması gerektiği görüşünde olduğunu söyledi'' şeklindeki Fischer'in sözlerini yalanladı. 
     Bu görüşü hiçbir zaman savunmadığını ve Fischer ile yaptığı görüşmede de böyle bir görüşü dile getirmediğini belirten Wolfowitz, ''Alman Dışişleri Bakanı'nın özel bir görüşmenin içeriğinden açıkça söz etmesi beni hayal kırıklığına uğrattı. Ancak beni daha fazla hayal kırıklığına uğratan, görüşmemizin içeriğini hatalı olarak aktarması'' şeklinde ifadeye yer verdi. 
     





</TEXT>
</DOC>
