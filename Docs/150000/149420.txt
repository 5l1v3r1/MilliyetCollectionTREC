<DOC>
<DOCNO> 149420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/12/son/sontur24.html </URL>
<DATE> 2003/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
3. köprüye Gürtuna'da karşı... 
</HEADLINE>
<TEXT>

     İstanbul Büyükşehir Belediye Başkanı Ali Müfit Gürtuna, İstanbul'a 3. boğaz köprüsü yapılmasına sadece Arnavutköy açısından değil, kentin geneli için de karşı olduğunu bildirdi. 
     Gürtuna, 3. boğaz köprüsü konusunu görüşmek üzere, Arnavutköy'deki Boğaziçi Spor Kulübü Tesisleri'nde semt sakinleriyle biraraya geldi. 
     Arnavutköy Semt Girişimi Sözcüsü İsmail Üstün, Gürtuna'nın daha önceki açıklamalarında 3. köprüye karşı çıktığını pek çok kez dile getirdiğini hatırlatarak, ''Ancak Gürtuna, İstanbul Boğazı üçüncü karayolu geçişi ve çevre yolu için hazırlanan projeyi İmar Planı'na işlenmesi için imzaladı. Kendisini buraya, bu imzayı konuşmak için davet ettik'' dedi. 
     Üstün, bu köprünün yapılmasının yasalara aykırı olduğunu dile getirerek, ''Biz Arnavutköy'de köprü yaptırmamaya kararlıyız. Başbakan Erdoğan'a da sesleniyoruz. Belediye başkanlığı döneminde köprüye karşı olduğunu dile getiriyordu, yine karşı olduğunu söylesin'' diye konuştu. 
     
     ''BİZ BU İŞİN SAHİBİYİZ'' 
     Ali Müfit Gürtuna da, daha önce de Arnavutköy'e gelerek 3. boğaz köprüsüne karşı olduğunu dile getirdiğini hatırlatarak, 3. boğaz köprüsüne sadece Arnavutköy için değil, İstanbul'un geneli için de karşı olduğunu söyledi. 
     Üstün'ün konuşmasında ifade ettiği imza konusunu da açıklayan Gürtuna, şöyle dedi 
     ''Karayolları ile Bayındırlık ve İskan Bakanlığı, köprü projesini yaptı ve bize gönderdi. Bize 'tasdik edin' dedi. Biz de 'tasdik etmeyiz' dedik. Etmedik, bekledik. Ama benim bu projeyi Belediye Meclisi'ne gönderme zaruretim var. Bu, kanuni mecburiyetten gelen bir iş. Meclise gönderilmesi için imzaladım. Bu, kabul ettiğim anlamına gelmiyor. Nihai karar Belediye Meclisi'nden çıkacak. Meclisin bunu reddedeceğine inanıyorum. Reddetmese de ben onu veto ederim. Meclise geri gönderilmesi durumunda, ikinci kez görüşüldükten sonra onaylanması için meclisin 4'te 3 oyunu alması gerekir. Bu da çok zor.'' 3. köprüye aktif olarak karşı koyacağını vurgulayan Gürtuna, ''Biz bu işin sahibiyiz'' dedi. 
     Arnavutköylüler'in pek çok konuda şikayetlerini de dinleyen Gürtuna, bir semt sakininin Boğaziçi Köprüsü'nün ücretsiz olması gerektiğini dile getirmesi üzerine, şunları söyledi 
     ''İstanbul halkı Boğaziçi Köprüsü'nün parasını 10 kere, 100 kere ödedi. O köprü İstanbul halkının malıdır. Boğaziçi Köprüsü ve E-5 karayolu koridoru, İstanbul Büyükşehir Belediyesi'ne devredilmelidir. O zaman 3. köprüye gerek kalmaz.'' 
     





</TEXT>
</DOC>
