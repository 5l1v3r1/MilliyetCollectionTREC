<DOC>
<DOCNO> 107320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/13/siyaset/siy04.html </URL>
<DATE> 2002/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP lideri, Derviş’in danışmanıyla Avusturya’ya gidiyor 
</HEADLINE>
<TEXT>
Baykal, Ünlü’ye DANIŞACAK 
16 - 17 Eylül’de Salzburg’da düzenlenecek olan Avrupa Ekonomik Forumu’na Baykal, Oya Ünlü’yle birlikte katılacak... 
     EZELHAN ÜSTÜNKAYA 

     Kemal Derviş’in "Benim adıma açıklamaya tek yetkili isim" dediği danışmanı Oya Ünlü, bu kez CHP lideri Baykal’a danışmanlık yapacak. Baykal, Ünlü ile 16 - 17 Eylül’de Avusturya’nın Salzburg kentinde düzenlenecek Avrupa Ekonomik Forumu’na katılacak. Bu yıl ikincisi düzenlenen forumun bu yılki konusu "Dönüşen Avrupa Ortak vizyon arayışı." 
     
     GELECEK TARTIŞILACAK 
     Dünya Ekonomik Forumu Davos’un Avrupa versiyonu niteliğini taşıyan forumun amacı ise "Avrupa’nın geleceğini tartışmak üzere Avrupa’nın anahtar oyuncularını bir araya getirmek." Portekiz Başbakanı Jose Manuen Durao Barroso, Yugoslavya Başbakanı Zoran Cinciç, Finlandiya Cumhurbaşkanı Tarja Halloe, AB Genişlemeden Sorumlu Üyesi Gunter Verheugen, Avrupa İmar ve Kalkınma Bankası Başkanı Jean Lemierre’nin katıldığı foruma Türkiye’den Baykal ile Devlet Bakanı Tayyibe Gülek katılacak. Forumun en ilginç yönü ise, dünyada şefi bulunmayan ilk orkestra olan "Dünya Barış Orkestrası’nın" konser verecek olması. 
     
Baykal’dan Yılmaz’a 15 Aralık ihanet olur      CHP lideri Baykal, Kanal D’deki Seçim Arenası programında AB, hükümet senoryaları ve seçimi erteletme girişimlerini değerlendirdi. "Büyük üzüntü içindeyim. Bu tartışmalardan vatandaş olarak utanıyorum. Siyasilerin böyle manzara sergilemesini, Türkiye’ye yakıştıramıyorum" diyen Baykal, ANAP lideri Mesut Yılmaz’ın baraj altında kaldığı için seçimi erteletme talebinde bulunduğunu söyledi. Baykal, Yılmaz’ın AB’yi gerekçe gösterip seçimi erteletme isteğine, "AB çevreleri Türkiye’deki bu tartışmaya gülüyor" diye tepki gösterdi. Küskünlerin de seçimi erteletemeyeceğini belirten Baykal, ANAP liderinin seçimlerin 15 Aralık’a ertelenmesi talebini ise, şöyle eleştirdi "Samimi değil, kendini bu kadar düşürmek olur mu Tam bir ihanet." 
     



 SİYASET 





















</TEXT>
</DOC>
