<DOC>
<DOCNO> 139597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/28/spor/spo05.html </URL>
<DATE> 2003/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
KONTAKLAR AÇILDI 
</HEADLINE>
<TEXT>

Türkiye Rallisi’nin startı dün akşam Antalya’da verildi. Efes Pilsen özel etabını da son şampiyon Gronholm kazandı. İlk resmi etap, bugün Beydağları’nda koşulacak 
     DÜNYA Ralli Şampiyonası heyecanı Antalya’yı sardı. Şampiyonanın üçüncü ayağını oluşturan Türkiye Rallisi’nin startı, dün Cumhuriyet Meydanı’ndan verildi. Dünya’nın en ünlü pilotları ve Türklerden oluşan 59 araç podyumdan verilen startla zorlu mücadeleye başladılar. Startın ardından Konyaaltı’nda yapılan ve on bine yakın ralliseverin ilgiyle izlediği Efes Pilsen Seyirci Özel Etabını Peugeot’dan Marcus Gronholm önde tamamladı. 1.55 kilometreli çift kalkışlı özel etapta 1.12.1’lik dereceyle ralliye hızlı başlangıç yapan son şampiyon Gronholm’ü, salise farklarıyla Subaru’dan Petter Solberg ve yine Peugeot’tan Richard Burns izledi. 
     SEYİRCİ etabının en ilginç olayı İngiliz Cris Meeke’nin takla atması oldu. Opel Corsa ile yarışan Meeke, finişe girdiği anda virajı alamayarak ters döndü. Ancak kaza, finiş sonrası yaşandığı için İngiliz pilot diskalifiye olmadı. Rallide bugün Beydağları’nda koşulacak birinci ayağın ikinci bölümünde takımlar, Simena, Phaselis, Silyon 2 kez ve Perge’yi geçecek. Kar nedeniyle kısalan Perge ile kırıcı Silyon bölümünde zorlanacak pilotlar, servis noktalarına mümkün olduğu kadar hızlı, ama minimum kayıpla dönmeye çalışacak. Biletli seyirciler de, Castrol’ün hazırladığı seyirci alanlarında heyecana günboyu ortak olacak. 
     
Kimyasal korku Peugeot ekibi, Antalya’ya gelmelerine rağmen, tedirgin açıklamalar yapmaya devam ettiler. Gronholm, "Şimdilik sorun yok" derken, Burns "Umarım terslik yaşanmaz" diye konuştu 
     Şov sürmeli’ 
     DÜNYA Şampiyonası’nın en iddialı ekiplerinden olmasına rağmen ralli öncesi savaş tehlikesi nedeniyle çekingen açıklamalar yapan Peugeot ekibi, Türkiye’de bulunmaktan memnun olduğunu açıkladı. Ancak takımın ünlü pilotları Marcus Gronholm ile Richard Burns’un, tedirginliği sürüyor. Takım direktörü Provera, "Buraya gelmeyeceğimiz söylendi, ama işte geldik. Spor her koşulda yapılmalı, şov kesinlikle devam etmeli" diye konuştu. 
     
     Saldırı ihtimali 
     DÜNYA şampiyonu pilot Gronholm, savaş konusunda çevresinde konuşulanlardan etkilenerek, önce gelmek istemediğini belirterek, "Şimdilik sorunumuz yok. Yarışa konsantre olmaya çalışıyoruz" diye konuştu. Peugeot’nun diğer ünlü pilotu Burns ise "Antalya’da savaş olmayacağını biliyorum, ama kimyasal veya biyolojik bir saldırı ihtimali de var. Türkiye ralliye çok iyi hazırlanmış, umarım hiçbir terslik yaşanmaz" ifadelerini kullandı. 
     
2004 müjdesi      DÜNYA Ralli Şampiyonası’na dört ay gibi kısa sürede başarıyla hazırlanan Türkiye ödülü kaptı. Uluslararası Otomobil Federasyonu, Türkiye’nin organizasyondaki özverili çalışmaları ve kaliteli servisi nedeniyle rallinin gelecek yıl da devam etmesine karar verdi. FIA Yönetimi, ayrıca Türkiye’nin takvim konusundaki taleplerine de sıcak yaklaşarak 2004’te rallinin bahar dönemine kaydırılacağını garanti etti. 
     
     NOTLARI 
     En iyisi Gülerhan 
     RALLİNİN ilk özel etabını oluşturan Efes Pilsen Süper Seyirci etabında Türk pilotları içinde en iyi zamanı Mitsubishi Lancer Evo7 ile yarışan Celal Gülerhan elde etti. Grup N’de start alan Gülerhan, WRC dereceli pilotların ardından etabı 22. sırada tamamladı. Ford Hazır Kart takımında WRC araçlı tek Türk olan Serkan Yazıcı 28.’liği elde etti. Fiat Abarth’tan Volkan Işık 33. sırayı aldı. 
     
     Solberg’e kupa 
     RALLİDE dünkü starta öncesi yapılan Shakedown etabını kazanan Subaru’dan Petter Solberg Pirelli Kupası’nın sahibi oldu. Norveçli pilota yarışa start alacağı podyumda kupası verildi. 
     
     Pilotlar pistten çekiniyor 
     TÜRKİYE Rallisi’nin dün verilen startı öncesi, araçlarını ve parkuru shakedown deneme etabında test eden ünlü pilotlar oldukça zorlu anlar yaşadı. Parkurun virajlı ve çok kırıcı oluşu nedeniyle temkinli davranan sürücüler, yarışın süratten çok bir taktik mücadelesi olacağını söylediler. 
     
     Nacaroğlu patladı 
     RALLİYE Subaru Impreza ile Grup N’de katılması beklenen Türkiye 2001, 2002 pist F3 şampiyonu Ertan Nacaroğlu, motor arızası sonucu yarış dışı kaldı. Ayrıca Mustafa Bayraktar, Ali Köymen, Polonyalı Kuchar, İtalyan Recordati, Cek Valousek, İspanyol Sola, Alman Weiss, Çek Wagner, Gürcistanlı Todadze de start alamadı ve ralliye toplam 59 araçla başlandı. 
     



 SPOR 


























</TEXT>
</DOC>
