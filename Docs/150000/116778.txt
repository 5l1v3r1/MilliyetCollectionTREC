<DOC>
<DOCNO> 116778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/03/son/sontur42.html </URL>
<DATE> 2002/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
DSP'liler ağladı... 
</HEADLINE>
<TEXT>

     DSP Keçiören İlçe Örgütü'ne mensup bir grup partili, DSP Genel Merkezi önüne gelerek gösteri yaptılar. 
     DSP Genel Merkezi önüne saat 20.00 sıralarında gelen yaklaşık 20 kişilik grup, ellerinde parti bayraklarıyla ''Halkçı Ecevit'', ''Türkiye'de tek yol Demokratik Sol'' sloganları attılar. 
     Parti yöneticilerini, partilerinin düşük oy alması nedeniyle eleştiren partililer, ''Örgüt burada, yöneticiler nerede '' diye slogan attılar. 
     Partilerinin sahipsiz olmadığını ifade eden DSP'li grup, partilerine bundan sonra da sahip çıkacaklarını söylediler. 
     Partililerin sloganları üzerine genel merkezde bulunan parti yöneticileri aşağıya indiler. Gruptakilerle bir süre konuşan parti yöneticileri, bazı partililerin ağladıklarını görünce üzülmemelerini söylediler. 
     Parti üzerine birçok oyunlar oynandığını, umutsuzluğa kapılmamak gerektiğini kaydeden parti yöneticileri, mücadeleye bundan sonra da devam edeceklerini ifade ettiler. 
     DSP'li grup, daha sonra araçlarına binerek genel merkez önünden ayrıldı. 
     





</TEXT>
</DOC>
