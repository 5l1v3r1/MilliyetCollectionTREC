<DOC>
<DOCNO> 149486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/13/yasam/yas01.html </URL>
<DATE> 2003/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
'Gizemi' çözüldü şimdi sıra aşıda 
</HEADLINE>
<TEXT>

'Gizemli zatürree' SARS'ın etken virüsünün 'coronavirüs' olduğu kesinleşti. Rekor sürede bu sırrı çözen bilim, şimdi aşının peşinde 
     AYŞEGÜL AYDOĞAN İstanbul 

     Haftalardır dünyaya korku salıp 100'den fazla can alan SARS'la Şiddetli Ani Solunum Bozukluğu ilgili Dünya Sağlık Örgütü WHO öncülüğünde dünya çapında 17 laboratuvarda yürütülen çalışmalar, 'gizemli zatürree'nin sırlarını çözdü. 
     WHO'nun Çin, Hong Kong, Singapur, Kanada, Almanya, Hollanda ve ABD'deki bilim adamları arasında oluşturduğu çalışma grubu, dünya bilim tarihinde 'rekor' sayılan kısa bir sürede SARS'a yol açan 'etken' virüsü belirledi. Bir hafta öncesine kadar yüzde 90 oranında şüphelenilen 'coronavirüs'ün hastalığa yol açtığını kesinleştiren bilim adamları, geçen hafta bu etken virüsün GEN haritasını da çıkardı. 
     
     'Yardakçısı' bile var 
     Ayrıca, 'yardakçı' denilen 'metapneumovirus'ün de SARS'ta durumu ağırlaştıran bir etken olabileceğini belirleyen WHO bilim adamları, bugüne kadar iddia edildiği gibi, sivrisinek, hamamböceği, fareler ve diğer kemiricilerin virüsü taşıdığı yolunda bir bulguya ise rastlamadı. 
     SARS'a yol açan etken virüsünün kesinleşmesiyle aşı çalışmalarına hız verileceği belirtilirken, halen ağır hastalarda denenen 'Ribaviran' adlı ilacın 'olumlu' sonuç vermesi umuluyor. 
     Uzakdoğu'da ortaya çıkan SARS, kısa sürede aralarında Kanada, Avustralya, İtalya gibi ülkelerin de bulunduğu pek çok ülkede görüldü. Hastalığı 28 Şubat'ta keşfeden WHO'dan Dr. Carlo Urbani, 10 Mart'ta bu hastalıktan öldü. 
     Corana virüsü kedilerde de görülen bir virüs. Bu kedilerden insana geçiyor anlamına gelmiyor. Ancak bazı bilimadamları milyarda bir de olsa böyle bir olasılıktan söz ediyor. 
     
Türk uzmanlar Önemli başarı      Prof. Dr. Haluk Eraksoy Klinik Mikrobiyoloji ve İnfeksiyon Hastalıkları Derneği Başkanı "Coronavirüs, bir solunum yolu virüsü. 1.5 ayda etkenin bulunması çok önemli başarı." 
     Prof. Dr. Semra Çalangu İTF Klinik Bakteriyoloji ve İnfeksiyon Hastalıkları Anabilim Dalı Başkanı "Soğuk algınlığına neden olan coronavirüs, belli ki mutasyona uğramış veya aynı aileden yeni bir virüs çıkmış. " 
     
İlacı 'negatif basınç'      Sağlık Bakanlığı Hudut ve Sahiller Sağlık Genel Müdürlüğü, şüpheli SARS vakalarının kaldırılacağı hastaneleri belirledi. Buna göre İstanbul'da İstanbul Çapa , Cerrahpaşa ve Marmara Üniversitesi Tıp Fakültesi Hastaneleri ile Haseki, Şişli, Haydarpaşa ve Kartal Eğitim ve Araştırma Hastaneleri, şüpheli SARS vakalarına hizmet verecek. SARS'ın tedavisinde en önemli 'silah'sa negatif basınçlı odalar olacak. Özel bir havalandırma ve basınç ayarlama sistemine sahip bu odaların SARS'a karşı tedavide kullanılacak ideal yerler olduğunu kaydeden Hudut ve Sahiller Sağlık Genel Müdürü Dr. Orhan Gümrükçüoğlu, "Ankara'da da GATA'da çiçek hastalığının biyolojik silah olarak kullanılma ihtimaline karşı negatif basınçlı birkaç oda hazırlanmıştı" dedi. 
     
     Binlerce maske alındı 
     SARS'a karşı sağlık personelinin kullanacağı bone, maske, eldiven, galoş gibi koruyucu tüm malzemelerin de alındığını anlatan Gümrükçüoğlu, şunları söyledi 
     "Hong Kong ve Çin'de hastalığa ilk yakalanan ve ölenler sağlık çalışanlarıydı. Bu nedenle 2 bin bone, 3 - 4 bin galoş, göz bölgesini tamamen koruyan çok özel gözlükler, etkin partiküllü maske, tek kullanımlık yastık kılıfı, yatak çarşafı aldık." 
     
SARS'ın ilk İngiliz kurbanı      DIŞ HABERLER SERVİSİ 

     Endonezya'da hastaneye kaldırılan 47 yaşındaki bir İngiliz işadamının, SARS nedeniyle Endonezya'da hayatını kaybettiği açıklandı. Bu ölümle beraber İngiltere'nin de hastalığa kurban veren ülkeler arasına girdiğini doğrulayan İngiliz Sağlık Bakanlığı yetkilileri, Endonezya'dan önce Hong Kong'a gittiği belirtilen işadamının, SARS virüsünü buradan kapmış olabileceğini söylediler. Öte yandan, Çin'de gizemli zatürree hastalığından ölenlerin sayısı 60'a çıktı. Dün SARS hastalığından 2 kişi daha hayatını kaybetti ve ölenlerin İç Moğolistan eyaletinden olduğu duyuruldu. 
     


YAŞAM 


















</TEXT>
</DOC>
