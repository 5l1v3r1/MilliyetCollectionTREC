<DOC>
<DOCNO> 140470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/04/yasam/yas03.html </URL>
<DATE> 2003/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupalıya özel ütülü Türk zeytini 
</HEADLINE>
<TEXT>

TÜBİTAK, Avrupalı damaklara uygun olması için zeytinimizi laboratuvara soktu halis Türk zeytini sonunda düz, acısız ve tuzsuz hale getirildi.. 
     ÖNAY YILMAZ İstanbul 

     Türkiye, özellikle Avrupa Birliği AB ülkelerine satabilmek için buruşuk, acılı, tuzlu zeytinlerini, TÜBİTAK Marmara Araştırma Merkezi’nde yapılan bilimsel bir çalışmayla, düz, tuzsuz ve acısız bir hale getirdi. 
     Merkez’de konuyla ilgili bilimsel çalışmaları yürüten Gıda Bilimi Teknolojisi ve Araştırma Enstitüsü’nden Dr. Mehlika Borcaklı, "Bizim zeytinler Avrupalıların damak tadına uymuyordu. Zeytinlerimizi onların damak tadına uygun hale getirdik" dedi. 
     
     Yöntem bozuyor 
     Dünya sofralık siyah zeytin üretiminde İspanya’dan sonra ikinci sırada yer almamıza rağmen ihracatımızın, üretimimizin yüzde 20’sini geçemediğini ve daha çok yurtdışında yaşayan Türklere yönelik olduğunu anlatan Borcaklı, şunları söyledi 
     "Zeytin işleyen üreticilerin çoğu klasik yöntemlerle üretim yapıyor. Bunun sonucu olarak da zeytinler çok tuzlu, buruşuk yüzeyli, acısı giderilmemiş ve bozuk dokulu olmakta. 9-10 ay gibi çok uzun süre salamura havuzlarında kalan zeytin, satışa da çok geç verilmekte. Acılığın giderilmesindeki en önemli engel yüksek tuz miktarıdır. Tuz, aynı zamanda ürünün buruşmasına neden oluyor ve zeytinin içindeki acı özsuyun dışarı çıkmasını da engelliyor. Zeytin üretiminde tuz, ürünün bozulmaması için bir güvence olarak görüldüğü için salamuralarda çok yüksek oranlarda kullanılmakta." 
     
     Artık rekabet edebileceğiz 
     Borcaklı, laboratuvarlarda yürüttükleri çalışmayla istenen zeytini ürettiklerini belirterek, sözlerini şöyle sürdürdü "Biz yürüttüğümüz çalışmada kimyasal kullanımı en aza indirdik. Ve düzgün yüzeyli, İspanyol, Yunan, İtalyan zeytinleri ile rekabet edebilecek, Avrupa, Amerika, Japonya, Kore pazarlarında talep görebilecek zeytini ürettik." 
     



 YAŞAM 


















</TEXT>
</DOC>
