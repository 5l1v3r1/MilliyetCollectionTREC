<DOC>
<DOCNO> 100575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/07/son/sonspo22.html </URL>
<DATE> 2002/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Ronaldo, İnter'de kaldı... 
</HEADLINE>
<TEXT>

     Son günlerde hakkında İspanya'nın Real Madrid veya İtalya'nın AC Milan takımına transfer olacağı yolunda yoğun haberler çıkan Dünya Şampiyonu Brezilya Milli Takımı'nın yıldız forvet oyuncusu Ronaldo, kulübü FC Inter'de kaldı. 
     Ünlü futbolcunun menajeri Alexandre Martins, İtalyan Haber Ajansı'na ANSA yaptığı açıklamada, Ronaldo hakkında başka kulübe gideceği yolundaki söylentilerin doğru olmadığını belirterek, Brezilyalı futbolcunun 2006 yılı sonuna dek FC Inter'de kalacağını belirtti. 
     Martins, Ronaldo'nun, birkaç gün içinde, daha önce Brezilyalı yıldızın sözleşmesine sadık kalmasını isteyen FC Inter Kulübü Başkanı Massimo Moratti ile takımdaki durumu ve sözleşmesiyle ilgili ayrıntılı bir görüşme yapacağını söyledi. 
     Takımının, Como Gölü kıyısındaki Appiano Gentile kasabasında yaptığı sezon öncesi kampına yeni katılan Ronaldo, bugünkü 1 saatlik ilk çalışmada da yer aldı. 
     1997 yılından beri İtalyan takımında forma giyen Ronaldo, dün Milano'ya gelişinde bazı fanatik FC Inter taraftarları tarafından hakkında çıkan transfer iddiaları nedeniyle protesto edilmişti. 
     





</TEXT>
</DOC>
