<DOC>
<DOCNO> 100109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/05/son/soneko10.html </URL>
<DATE> 2002/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İyimser hava hakim... 
</HEADLINE>
<TEXT>

     Erken seçim kararı ve Avrupa Birliği AB uyum yasasının Meclis'ten geçmesinin ardından Merkez Bankası'ndan gelen faiz indirimi, piyasalardaki iyimser havayı yükseltti. 
     Serbest piyasada Cuma günü 1 milyon 648 bin liradan kapanan dolar güne 1 milyon 647 bin liradan, 1 milyon 624 bin liradan kapanan Euro da 1 milyon 620 bin liradan başladı. Daha sonra yaşanan gerilemeyle birlikte saat 11 50 itibariyle dolar satış fiyatı 1 milyon 630 bin lira, Euro satış fiyatı da 1 milyon 600 bin lira olarak belirlendi. 
     
     DOLAR KOTASYONLARINDA GERİLEME 

     Bankalararası para piyasasında saat 10 50 itibariyle dolar kotasyonlarına bakıldığında alışta en düşük fiyat 1 milyon 619 bin lira, en yüksek fiyat 1 milyon 623 bin lira, satışta ise en düşük fiyat 1 milyon 627 bin lira, en yüksek fiyat da 1 milyon 635 bin lira düzeyine geriledi. 
     Cuma günü dolar kotasyonlarına göre, satışta en yüksek fiyatta 33 bin lira düşüş gözleniyor. 
     
     BORSA YUKARIDA 

     Cuma günü 10,781.61 puandan günü tamamlayan İMKB Ulusal 100 Endeksi, haftaya yükselişle başladı. 
     1. Seansa 49.71 puan artışla 10,831.32 puandan giriş yapan endeks, ilk yarıyı 167.05 puan artışla 10,948.66 puan seviyesinden geçti. Endeks, saat 11,05 itibariyle de 96.04 puan artışla 10,877.65 puan seviyesinde bulunuyordu. 
     
     FAİZDE 3 PUANLIK DÜŞÜŞ 

     İMKB Tahvil ve Bono Piyasası Kesin Alım Satım Pazarı'nda en çok işlem gören 5 Mart 2003 vadeli, bugün valörlü bononun basit getirisi yüzde 59.88'e, bileşik getirisi ise yüzde 67.18'e geriledi. 
     Bu kağıdın Cuma günkü yüzde 70.18 olan bileşik getirisine oranla faizdeki düşüş 3 puan oldu. 
     
     ''FAİZ İNDİRİMİ OLUMLU ETKİ YARATTI'' 

     Şekeryatırım Menkul Değerler A.Ş. Kurumsal Finansman ve Araştırma Müdürü Edmon Nergizyan, yaptığı açıklamada, seçim kararı ve AB uyum yasasının Meclis'ten çıkmasının piyasalarda trend dönüşü etkisi oluşturduğunu kaydetti. 
     Nergizyan, piyasalarda özellikle bugün bir düzeltme beklenirken, Merkez Bankası'nın piyasaların beklentisinin üstünde gelen enflasyon oranlarına rağmen faiz indirimine gitmesinin olumlu etki yarattığını vurguladı. 
     
</TEXT>
</DOC>
