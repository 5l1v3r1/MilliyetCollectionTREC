<DOC>
<DOCNO> 148563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/09/son/sondun43.html </URL>
<DATE> 2003/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaşın sonu geldi... Amerikan tankları Filistin Oteli önünde... 
</HEADLINE>
<TEXT>

     Ve 21 gün süren Irak savaşının sonuna gelindi. ABD tankları, saat 15 30'dan sonra Bağdat'ın kalbine girerken 30'u aşkın televizyon kanalı görüntüleri canlı yayınladı. 
     Bağdat düşerken, Amerikan birliklerinin çatışmaya bile girmeden rahatça ilerlemesi şaşkınlık yarattı. Böylece, Saddam'ın Fedaileri ve Cumhuriyet Muhafızları efsaneleri de yerle bir oldu. 
     Bağdat'ın düşmesinden sonra Iraklılar evlerinden çıkıp Amerikalılara sevgi gösterilerinde bulunmaya başladılar. 
     Ardından kentin merkezindeki dev Saddam heykeline saldırmaya başladılar. Heykeller ve posterler Iraklılar tarafından yıkılıp yırtılmaya başladı. 
     Savaşın sonunun geldiğini ilan eden "zafer gösterisi"nde Amerikan tankları, Irak savaşını izlemek üzere başkent Bağdat'ta bulunan medya mensuplarının kaldığı Filistin Oteli'nin önüne kadar geldi. 
     Halkın alkışla karşıladığı ABD güçleri ufak çaplı bir zafer gösterisi gerçekleştirdi. Bu zafer gösterisini 30 'dan fazla ülke canlı yayınladı. 
     Görgü tanıkları, tankların kentin göbeğindeki otelin önüne kadar hiçbir direniş görmeden geldiğini söylediler. 
     
     CHENEY "IRAK REJİMİ ÇÖKTÜ" 

     Öte yandan ABD Başkan Yardımcısı Dick Cheney, Irak yönetiminin çöktüğünün görüldüğünü söyledi. 
     Cheney, New Orleans'da Amerikan Gazete Editörleri Derneği'nde yaptığı konuşmada, Amerikan askerlerinin Irak'ın başkenti Bağdat caddelerini doldurmasından sonra, ''Irak'taki yönetiminin çöktüğünü gördüklerini'' söyledi. 
     Bağdat'taki başarıya rağmen ''Amerikan güçlerinin Irak'ta zorlu muharebelerle'' karşı karşıya kalabileceğini de söyleyen Cheney, Irak savaşının ne zaman sona ereceğini ise tahmin edemediğini ifade etti. 
     
     POLİS KARARGAHI DA ELE GEÇTİ 

     Amerikan deniz piyadelerinin Irak'ın başkenti Bağdat'ta gizli polis karargahını ele geçirdikleri bildirildi. 
     Askerlerle beraber binaya giren Reuters muhabiri, Irak Enformasyon Bakanlığı ve Reşid Oteli'ne çok yakın mesafede olan gizli polis karargahının Amerikan askerlerince alındığını söyledi. 
     Bu arada, Amerikan kuvvetlerinin, Baas partisinin Bağdat'ın batı mahallelerinden birinde bulunan eğitim merkezini de ele geçirdiği bildirildi. 
     AFP muhabirine göre, Dicle'ye 2 km mesafedeki Zayun mahallesinde bulunan merkezin ana giriş kapısının önüne bir Amerikan tankı mevzilendi, çevreye askerler konuşlandırıldı. 
     Kamp, milislerin askeri eğitimi için kullanılıyordu. 
     
     BAĞDAT'IN DÜŞÜŞÜ TAMAMLANDI 

     Amerikan tankları, Irak savaşını izlemek üzere başkent Bağdat'ta bulunan medya mensuplarının kaldığı Filistin Oteli'nin önüne geldi. 
     Reuters muhabiri, 10'dan fazla Abrams tankı ve amfibi saldırı araçlarının eşliğinde otelin önüne gelen Amerikan askerlerinin hiçbir direnişle karşılaşmadıklarını söyledi. 
     Reuters muhabiri Halid Yakub, Amerikan tanklarının otelin önüne kadar hiçbir engelle karşılaşmadan ilerlediğini belirterek, ''Bağdat'ın düşüşü tamamlandı'' dedi. 
     
     AFP SADDAM REJİMİ YIKILDI 

     Fransız haber ajansı AFP , Amerikan birliklerinin Bağdat'ın göbeğine girmesiyle Saddam Hüseyin rejiminin yıkıldığını bildirdi. 
     AFP muhabiri, Amerikan tankları ve zırhlılarının, öğleden sonra ciddi bir direnişle karşılaşmadan Bağdat'ın göbeğindeki Firdevs ve Tahrir meydanlarına girdiklerini belirtti. 
     Muhabir, Amerikan tankları kente girerken, halkın bir bölümünün sevinç gösterileri yaptığını, bazı binaların yağma edildiğinin görüldüğünü kaydetti. 
     Amerikan kuvvetlerinin, iktidardaki Baas partisinin Bağdat'ın batısındaki bir mahallede bulunan eğitim kampını ve gizli polis karargahını da ele geçirdiklerini bildiren muhabir, Amerikan askerlerinin bundan önce de Şiilerin çoğunlukta olduğu Saddam City banliyösüne girdiklerini, Iraklı kuvvetlerin ise mevzilerini terk ettiklerini belirtti. 
     Saddam City'de, son 20 yılda Saddam rejimine karşı sık sık ayaklanan, ancak her defasında Saddam'ın darbesini yiyen Şiiler çoğunlukta bulunuyor. 
     Bütün bunlar olurken açıklama yapan Amerikalı bir subay, deniz piyadelerinin Bağdat'ın doğu kesimini kontrol altına aldıklarını, Iraklı nişancıların yer yer gizlendikleri noktalardan ateş açtıklarını açıklarken, ''Doğu kesiminde muharebe sona erdi'' dedi. 
     Bağdat'taki Olimpiyat Komitesi binası alev alev yanarken Iraklıların Saddam'ın dev portresini yırtan Amerikan askerlerini alkışladığı, resmi binaların ve bakanlıkların da halk tarafından talan edildiğine tanık olundu. 
     Habibiye mahallesinde yüzlerce Iraklı, Amerikan tanklarını sevinç gösterileriyle karşıladı. Bağdatlılar, ''Good, Good, Bush'' diye bağrıştılar. 
     AFP muhabiri, Bağdat Amerikalıların eline geçerken, bir avuç Arap ve Iraklı milisin, Amerikan tanklarının şehrin göbeğindeki Cumhuriyet köprüsünü geçmelerini engellemeye çalıştığını gördüğünü de bildirdi. 
     Amerikan Merkez Komutanlığı da Iraklı sivillerin Amerikan askerlerini sevinçle karşılamasının, ''rejimin sona erdiğini gösterdiğini'' bildirdi. 
     
     IRAK ASKERLERİ HANEKİN'DEN ÇEKİLDİ 

     Irak askerlerinin, Irak'ın doğusundaki Hanekin kentinden çekildiği bildirildi. 
     İRNA'nın haberine göre, İran'ın Hüsravi sınır kapısındaki kaynaklar, Amerikan ve İngiliz savaş uçaklarının, Amerikan topçusunun son birkaç haftada Hanekin kentinin dış kesimlerini ve Irak ordusu mevzilerini ağır bombardımana tuttuğunu söylediler. 
     Hanekin kentinin tamamen koalisyon güçlerinin denetiminde olduğu ve kenti terk eden Irak güçlerinin başkent Bağdat yakınlarında merkezi bölgelere çekildiği belirtilen haberde, Kuzey Irak'ta konuşlanan Amerikan güçlerinin son günlerde Hanekin kenti yakınındaki Irak askeri mevzilerini ve önemli merkezleri vurduğu kaydedildi. 
     Hanekin'de meydana gelen patlamaların bu kente yakın İran'ın Hüsravi ve Kasrı Şirin bölgelerinden duyulduğu belirtildi. 
     

     
</TEXT>
</DOC>
