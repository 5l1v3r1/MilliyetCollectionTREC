<DOC>
<DOCNO> 112418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/11/son/sondun18.html </URL>
<DATE> 2002/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Pakistan seçimlerinde Taliban sürprizi 
</HEADLINE>
<TEXT>

     Pakistan'da yapılan seçimin ilk kesin sonuçlarına göre, Taliban yanlısı dinci partilerin oluşturduğu koalisyonun, Afgan sınırı yakınındaki eyalet meclisinde ezici çoğunluk elde etti. 
     Pakistan seçim komisyonundan yapılan açıklamada, dinci 6 partinin oluşturduğu Birleşik Eylem Forumu adlı koalisyonun, Kuzey Batı Eyalet meclisinde ezici çoğunluk elde ettiği belirtildi. Siyasi gözlemciler, Birleşik Eylem Forumu'nun Pakistan Devlet Başkanı Pervez Müşerref'e, ABD'nin Afganistan'da El Kaide ve Taliban'a karşı yürüttüğü savaşa verdiği desteği sona erdirmesi çağrısında bulunduğuna dikkati çekiyorlar. 
     Şimdiye kadar eyaletteki 43 bölgenin 36'sında kesin sonuç alındığı belirtilen seçim komisyonu açıklamasında, Birleşik Eylem Forumu'nun da 23 sandalye kazandığının kesinleştiği kaydedildi. 
     Açıklamada, dinci partilerin, Pakistan parlamentosunun alt kanadı olan Millet Meclisi'nde de beklenenden daha iyi bir sonuç aldıklarının anlaşıldığı ve merkezdeki hükümette oluşturulacak koalisyonun kilit ortağı olabileceği ifade edildi. 
     
     HİÇBİR PARTİ ÇOĞUNLUK SAĞLAYAMADI 

     Pakistan'da dün yapılan seçimlerin ardından, hiçbir parti parlamentoda çoğunluk Ssağlayamadı. Seçim Komisyonu, Ulusal Meclis'in 342 yeni üyesinin belirleneceği seçimlerde kullanılan oyların üçte ikisinden fazlasının sayıldığını, ortaya çıkan rakamlara göre hiçbir partinin tek başına çoğunluğu sağlayamayacağının anlaşıldığını açıkladı. 
     Komisyon, Devlet Başkanı Pervez Müşerref'i destekleyen Pakistan Müslüman Birliği Kayd-ı Azam'ın PML-QA seçimleri 53 milletvekiliyle önde götürdüğünü kaydetti. 
     Pakistan'da parlamentonun 272'si seçimle, 70 üyesi Müşerref'in tercihiyle belirleniyor. 
     Komisyonun açıklamasına göre, eski Başbakan Benazir Butto'nun Pakistan Halk Partisi PPP 37 milletvekiliyle ikinci sırada yer alırken, 6 aşırı dinci partinin oluşturduğu Birleşik Eylem Forumu aynı sayıda milletvekili aldı, ancak aldığı oy itibariyle üçüncü sıraya yerleşti. 
     Seçimlerde bağımsız adayların da 20'den fazla sandalye kazanarak "sürpriz" yaptıkları ve hükümet kurma çalışmalarında önemli rol oynayabilecekleri belirtildi. 
     Siyasi uzmanlar, PML-QA'nın hükümeti oluşturmak için diğer partilerle işbirliği yapması gerektiğine, ancak ikinci sıradaki PPP ve beklenenden daha büyük başarı gösteren Birleşik Eylem Forumu'nun PML-QA ile koalisyona girmesinin çok zor olduğuna dikkat çekiyor. 
     Devlet Başkanı Müşerref'in 60'ı kadın, 10'u da dini gruplardan seçilmek üzere 70 kontenjanı bulunuyor. 
     





</TEXT>
</DOC>
