<DOC>
<DOCNO> 145715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/27/son/sondun52.html </URL>
<DATE> 2003/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda Patriotlar Türkiye'den çekilmeyecek 
</HEADLINE>
<TEXT>

     Hollanda Savunma Bakanı Henk Kamp, Türkiye'nin Kuzey Irak'a girmesi halinde, Patriot savunma sistemlerinin geri çekilmesini talep eden bazı muhalefet partilerine kesin bir dille cevap verdi. 
     Parlamentonun bugünkü oturumu sırasındaki tartışmalarda, bazı muhalefet partilerinin eleştirilerini yanıtlayan Savunma Bakanı Henk Kamp, ''Patriotlar'ın hiçbir koşulda Türkiye'den çekilmeyeceğini'' söyledi. 
     Patriotlar'ın, Türkiye'nin Kuzey Irak politikası üzerinde baskı yapılmasına bir unsur olarak kullanılmasına karşı çıkan Kamp, Türkiye'nin Kuzey Irak'ı işgal etmesinin zaten istenmeyen bir durum olduğunu ve böyle bir durumun ortaya çıkması halinde, NATO içinde değerlendirileceğini, Türkiye'nin de NATO ile başının ağrıyacağını anlattı. 
     Patriotlar'ın, Türk halkını, Irak'ın kullanabileceği Scud füzelerine karşı korumak amacıyla, hükümetin verdiği kararla konuşlandırıldığını belirten Kamp, ''Varsayalım Türkiye Kuzey Irak'a saldırdı ve biz de tepki olarak Patriotlar'ı geri çektik. Bu durumda Irak'tan Türkiye'ye kimyasal silah yüklü bir füze atıldı ve 100 bin kişi öldü. Bunu da düşünmek zorundayız'' dedi. 
     Hollanda'da, başta Sosyalist Parti ve Yeşil Sol olmak üzere bazı parti yetkililerinin, Türkiye'nin Kuzey Irak'a girmesi durumunda Patriotlar'ın geri çekilmesini isteyen açıklamaları basına yansımıştı. 
     




</TEXT>
</DOC>
