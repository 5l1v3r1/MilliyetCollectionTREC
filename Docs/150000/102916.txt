<DOC>
<DOCNO> 102916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/20/son/sondun30.html </URL>
<DATE> 2002/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak, Ebu Nidal'in öldüğünü doğruladı... 
</HEADLINE>
<TEXT>

     Iraklı üst düzey bir yetkili, Ebu Nidal adıyla tanınan Sabri El Banna'nın öldüğünü doğruladı. 
     Başkent Bağdat'ta Amerikan CNN televizyonuna demeç veren ve adının gizli tutulmasını isteyen Iraklı yetkili, Irak rejimine karşı komplo düzenlediği gerekçesiyle evinde göz hapsinde tutulan Ebu Nidal'ın intihar ettiğini belirtti. 
     Iraklı yetkilinin açıklamasının, Irak tarafından Ebu Nidal'ın ülkede bulunduğu ve birkaç gün önce öldüğüne ilişkin ilk doğrulama olduğu belirtilirken, Iraklı yetkili, Ebu Nidal'ın birkaç ay önce sahte pasaportla İran üzerinden ülkeye girdiğini söyledi. 
     Yetkili, Irak'ın ülkeye girişini kısa sürede tespit ettiği Ebu Nidal'ı göz hapsine alındığını belirterek, ''Filistinli Ebu Nidal, aralarında Kuveyt'in de bulunduğu Irak muhalifi güçlerle çalıştı'' dedi. 
     İsrail radyosunun dün Filistin gazetesi El Eyyam'a dayanarak verdiği haberde, Ebu Nidal'ın cesedinin, Irak'ın başkenti Bağdat'taki bir evde bulunduğu ve cesedindeki kurşun izlerinin, Ebu Nidal'ın intihar ettiğini gösterdiğini belirtililmişti. 
     El Fetih Devrim Konseyi sözcüsü ise bugün, Ebu Nidal adıyla tanınan Sabri El Banna'nın hayatta olduğunu ileri sürmüştü. 
     Ebu Nidal, 1974'te Filistin lideri Yaser Arafat'ın Filistin Kurtuluş Örgütü FKÖ ile yollarını ayırarak, ''El Fetih Devrim Konseyi'' ve ''Kara Eylül'' olarak da bilinen Ebu Nidal örgütünü kurmuştu. 
     





</TEXT>
</DOC>
