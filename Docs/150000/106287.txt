<DOC>
<DOCNO> 106287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/07/son/sontur06.html </URL>
<DATE> 2002/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Üsküdar'da, öğretim görevlisi, hırsızı tüfekle öldürdü... 
</HEADLINE>
<TEXT>

     Üsküdar'da bir eve girmeye çalışan hırsız, sesler üzerine uyanan Marmara Üniversitesi Eğitim Fakültesi öğretim görevlisi tarafından tüfekle vurularak öldürüldü. 
     Kirazlıtepe Mahallesi Hasip Paşa Caddesi Doğan Sokak üzerindeki 2 katlı binada Ertuğrul Kandil'in oturduğu daireye, saat 04.00 sıralarında bir kişi balkon kapısını tornavida ile açarak girmek istedi. 
     Yan dairede oturan Kandil'in babası Marmara Üniversitesi Eğitim Fakültesi'nde öğretim görevlisi Mehmet Kandil, sesleri duyarak çatıya çıktı. Öğretim görevlisi, kendisini görerek kaçmak isteyen kişiye tüfekle 1 el ateş etti. 
     Yaralanan kişi, yaklaşık 30 metre kadar kaçtıktan sonra yere yığıldı. Olay yerine çağrılan ambulanstaki sağlık görevlilerinin yaptığı ilk incelemede, üzerinden Erhan Dinçer 22 adına kimlik çıkan kişinin, düştüğü yerde öldüğü belirlendi. 
     Olayın ardından polise teslim olan Kandil, Beylerbeyi Polis Merkezi'ne götürüldü. 
     Yetkililer, vücudunda jilet izleri bulunan hırsızlık zanlısının üzerinden çıkan Erhan Dinçer adına düzenlenmiş kimliğin sahte olabileceğini, olayla ilgili soruşturmanın sürdürüldüğünü kaydettiler. 
     





</TEXT>
</DOC>
