<DOC>
<DOCNO> 103252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/22/guncel/gunz1.html </URL>
<DATE> 2002/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Satırbaşı 
</HEADLINE>
<TEXT>

     Haliç’in adaları park olacak 
     Temizlik çalışmaları büyük ölçüde tamamlanan Haliç’teki adalar halka açık park olarak düzenlenecek. Peyzaj projeleri tamamlanan adalar seyir, yürüyüş ve dinlenme amaçlı kullanılacak. Şahsultan Camii ile Sütlüce Kongre Merkezi arasında yer alan 32 bin 758 metrekarelik birinci adada hayvanların serbestçe dolaşımı tasarlanıyor. 30 bin 178 metrekare olan ikinci adanın kara bağlantısı "gemi köprü" ile sağlanacak. 
     
     Otoparkta silahlı kavga 1 ölü, 1 yaralı 
     Bakırköy’de Kartaltepe Sami Ayanoğlu Sokak’taki otoparkın önüne otomobilini park eden Faruk Mutlu ile otoparkın sahiplerinden Serkan Bakırtaş arasında tartışma çıktı. Tartışmanın kavgaya dönüşmesi üzerine Bakırtaş bıçakla, Mutlu da silahla yaralandı. Mutlu, hastanede öldü, Bakırtaş Bakırköy Devlet Hastanesi’nde tedaviye alındı. Olaydan sonra polis, Serkan Bakırtaş’ın babası Fethattin Bakırtaş, amcası Şemsettin Bakırtaş ve Murat Ekici’yi gözaltına aldı. 
     
     60 yaşında, genelev kapısında öldü 
     Gaziantep’te 60 yaşındaki Ali Elekçi, genelevde sıra beklerken beyin kanaması geçirip öldü. Nurdağı ilçesinde oturan ve bir yıl önce eşini yitiren Ali Elekçi, yanına kuzeni 65 yaşındaki Mamo Okan’ı da alarak geneleve gitti. Genelevin salonunda sıra bekleyen Elekçi aniden fenalaşarak yere yığıldı. Elekçi, kaldırıldığı Gaziantep Devlet Hastanesi’nde kurtarılamadı. Polisin ifadesini aldığı Okan, "Aynı kadınla anlaştık. Önce ben içeri girdim. Çıktığımda yere yığıldığını gördüm" dedi. 
     
     Sanatçılar, muayene olmaktan kurtuldu 
     Ankara 7. İdare Mahkemesi, Ankara Valiliği Zührevi Hastalıklar ve Fuhuşla Mücadele Komisyonu Başkanlığı’nca alınan "müzik ve sahne sanatçılarının 3 ayda bir kan tetkik ve muayanesi zorunludur" kararını durdurdu. Mahkeme, kararına gerekçe olarak, komisyon kararının Anayasa’ya aykırı hükümler taşımasını gösterdi. 
     
     Tecavüzcü bu kez kaçamadı 
     Beyşehir’de 3 yıl önce tecavüz ettiği bedensel engelli bir kızı yeniden arayan kişi, bu kez kızın yakınlarının kurduğu tuzağa düştü. 27 yaşındaki A.K’ye tecavüz ettiği öne sürülen Rafet Aslan 40 , olayın ardından yakalandı, ancak delil yetersizliği nedeniyle serbest bırakıldı. Bir süre sessiz kalan Aslan, K’yi yine telefonla aramaya başladı. Durumu amcalarına bildiren ve tuzak kurduran A.K., Aslan’ı yakalatamadı. Tecavüzcüyü jandarma ekipleri yakalayarak gözaltına aldı. 
     
     Yurt ücretlerine yüzde 25 zam geldi 
     Üniversite öğrencilerinin barındığı devlet yurtlarına yüzde 25 zam yapıldı. Yükseköğretim Kredi ve Yurtlar Kurumu Genel Müdürlüğü, bu öğretim yılında ücretleri yüzde 25 artırarak, aylık 24 milyon liradan 30 milyon liraya çıkardı. Yurtlarda asıl listeden barınmaya hak kazanan öğrenciler 12 - 25 Eylül arasında kayıt yaptırabilecek, yurtlar da 12 Eylül’de açılacak. 
     



 GÜNCEL 




















</TEXT>
</DOC>
