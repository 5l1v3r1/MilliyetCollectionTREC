<DOC>
<DOCNO> 132774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/24/dunya/dun02.html </URL>
<DATE> 2003/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İşgalin faturası Irak petrolüyle ödenecek 
</HEADLINE>
<TEXT>

The Guardian, Irak’ın petrol kuyularını ele geçirecek olan ABD’nin, işgal masraflarının önemli bir bölümünü, bu petrolle karşılayacağını yazdı 
     DIŞ HABERLER SERVİSİ 

     Irak’ı işgal etmeyi kafasına koyan Bush yönetimi, bir yandan Körfez’e büyük bir askeri yığınarak yaparken, diğer yandan da savaş sonrası döneminin planlarına son şeklini veriyor. İngiliz The Guardian gazetesine göre Bush yönetiminin ilk hedefi Irak’ın petrol kuyularını Saddam Hüseyin tarafından ateşe verilmeden önce ele geçirmek. Bush yönetimi ile petrol endüstrisi arasındaki ilişkinin hiçbir dönemde olmadığı kadar yakın olduğuna dikkat çeken The Guardian, Washington’ın savaşın maliyetini, dünyanın en büyük ikinci rezervlerine sahip olan Irak’ın petrol gelirlerinden karşılamayı planladığını yazdı. 
     ABD Savunma Bakanlığı Pentagon ve Dışişleri Bakanlığı tarafından hazırlanan ve Arapları kızdırmamak amacıyla kamuoyuna açıklanmayan plana göre, Irak işgali başlar başlamaz Amerikan özel kuvvetleri petrol kuyularını ele geçirerek, koruma altına alacak. Bu sayede, 1991’de Kuveyt’teki petrol kuyularını ateşe veren Saddam Hüseyin’e aynı şeyi Irak’ta da yapma fırsatı tanınmamış olacak. 
     Guardian’a konuşan Amerikalı yetkililer, ABD Başkan Yardımcı Dick Cheney ve Pentagon’un bu petrol kuyularının işletilmesinden sağlanacak kaynakla 18 ay sürmesi beklenen işgali finanse etmeyi planladığını söyledi. Cheney’in, bu amaçla Exxon Mobil ve ChevronTexoco gibi Amerikalı petrol şirketleriyle temasa geçtiği iddia ediliyor. 
     Petrol kuyularının ilk aşamada ele geçirileceğini itiraf eden Dışişleri Bakanı Powell, bunların gelirinin Irak halkının çıkarları için kullanılacağını söylüyor. 
     



 DÜNYA 











</TEXT>
</DOC>
