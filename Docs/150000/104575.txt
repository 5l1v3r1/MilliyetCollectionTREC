<DOC>
<DOCNO> 104575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/29/yazar/tamer.html </URL>
<DATE> 2002/08/29/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Yarım kalan hapishane inşaatları 
</HEADLINE>
<TEXT>

     Siyasilerimizin hem müteahhitleri, hem de kendilerini zengin etmenin en kolay yolu olarak, bizden topladıkları vergileri gereksiz yere yıllardır betona - taşa yatırdıkları malum. Lüzumsuz yere yapılan havaalanları, balıkçı barınakları, lüks kamu binaları hakkında epey yazı da yazdım. 
     Hatta Mesut Yılmaz’ın başbakanlığı döneminde müteahhitlere iş yaratılsın diye ihale edilen 350 balıkçı barınağı inşaatı için gereken paranın, Ulaştırma Bakanlığı’nın 15 yıllık yatırım bütçesinin tamamından bile fazla olduğunu, Enis Öksüz’ün de bu yüzden yüzde 70’i tamamlanmayan inşaatları durdurduğunu öğrendiğimde şapkam uçmuştu. 
     Bu işin hapishane inşaatlarına kadar uzandığını ise, Milliyet TIR’ıyla Kars’a gidinceye kadar bilmiyordum. Doğu’yu birlikte dolaştığımız sevgili Güngör Uras, Kars’ta anlattı. Doğubeyazıt yolu üzerinde kaba inşaatı bitmiş, dört duvar halinde duran binanın kime ait olduğunu sorunca, "hapishane" yanıtını almış. Oralarda biraz soruşturduk, böyle gereksiz yere inşaatına başlanıp yarım bırakılan başka hapishanelerin de bulunduğunu öğrendik. 
     İstanbul’a döndükten sonra ayrıntıları öğrenmek üzere Cezaevleri Genel Müdürü Ali Fuat Ertosun’u aradım. 150’si kapalı, 300’ü açık 450 kişilik bu hapishaneyle ilgili ihalenin 1987’de yapılarak inşaata başlandığını, 1994’te ise inşaat yarım haldeyken tasfiye edildiğini anlattı. Herhalde o türden bir cezaevine o yörede ihtiyaç olmadığı için... Ertosun 1998’de Cezaevleri Genel Müdürü olduktan sonra, kaba inşaatı bitmiş bu binayı değişik bakanlıklara teklif etmiş, ama alan olmamış. 
     Kaba inşaatı tamamlandıktan sonra yarım bırakılan bir cezaevi de Ankara Ayaş’ta var. İhalesi Kars’la aynı yılda, 1987’de yapılmış. Kars Cezaevi’nin 4.5 katı büyüklüğündeki 2 bin kişilik Ayaş Cezaevi’ni, kaba inşaatı bitmiş durumdayken Kültür Bakanlığı’na devretmişler. 
     Ertosun’dan öğrendiğime göre kaba inşaat halinde yarım bırakılan bu 2 cezaevinin de ihalesi Bayındırlık Bakanlığı tarafından yapılmış. Bakanlığın 1994 - 95’te ihale ettiği 600’er kişilik Diyarbakır ve Denizli cezaevlerinin yapımı da hala bitmemiş. Ertosun’a göre sorun ihale yönteminde. Bayındırlık Bakanlığı götürü bedel ve anahtar teslimi yöntemiyle ihaleye çıkmadığı için inşaatlar uzadıkça uzuyor. 
     Buna karşılık Adalet Bakanlığı da kendi iş yurtları aracılığıyla ihaleye çıkarak cezaevi yaptırıyormuş. Ve Ertosun’un verdiği bilgiye göre "Götürü bedelle anahtar teslimi" ihale edilen cezaevleri, 1.5 yıl gibi kısa sürede tamamlanıyormuş. 
     
Siyasilerin beyaz yakalılara vaadi ne      Beste Ersoylu, 9 yıl bankacılık yapıp iyi para kazandıktan ve kazandıklarının tümünü kendi deyimiyle "hovardaca" harcadıktan sonra 1.5 yıldır işsiz, boş oturuyor. Ve siyasilerin beyaz yakalı işsizlere ne vaat edeceğini merakla bekliyor 
     "Kolej mezunuyum. İngilizce eğitim veren üniversitelerden birini bitirdim. AB’nin ekonomik yapısı üzerine yüksek lisans programına devam ederken, bankacılığın cazip dünyasına kapılıp iş hayatına atıldım. Bankacılık sektöründe toplam 9 yıl, 3 ayrı bankanın hazine bölümünde yurtiçi sabit getirili menkul kıymetler ve Eurobond dealer’i olarak çalıştım. 
     Yüksek ücretler, transferler, hovarda hayat gibi tahmin edeceğiniz bir süreçten geçtim ve 1.5 yıldır işsizim. Böyle bir geleceğe hiç hazırlıklı olmadığım için de hiç birikimim yok. 
     Benim durumumda birçok arkadaşım var ve işsizlik konusu gündeme geldiğinde bizim gibi beyaz yakalılar tamamen göz ardı ediliyor. İlk fırsatta Nerde bu devlet ’ diye yakaran insanlardan olmadığımız için herhalde. 
     Seçim öncesi seçmenlerin karşısına çıkmadan evvel bir düşünsünler. Hırsızları, tecavüzcüleri affedip sokağa salanlar, bizim için ne yapmayı planlıyor 
     Tahmin edersiniz ki 1.5 yıl, boş geçirmek için çok çok uzun bir süre. Hiç değilse eğitimde de af çıkartılsaydı, bu süre zarfında yarım kalmış yüksek lisansımı tamamlayabilirdim." 
     
     







Siyasette kum tepeleri 


"Megalo - şovinizm" ve maç fiyaskosu... 


Olacak o kadar 


Soysal, Ecevit’e sıcak 


Tayyip Erdoğan milletvekili olamazsa... 


"Keşke güçlü rakiplerimiz olsa..." 


Dil yarası 


2003’ün görünümü 


Kıbrıs gene kritik dönemeçte 


Allahtan kalbim çok temiz, kurşun işlemiyor 


Ayar’ meselesi 


Devlet 80 yıl sonra "TKPöyi kabul etti 


11 Eylül sendromu 


Yarım kalan hapishane inşaatları 


Enerji pazarı 6.9 milyar dolar 


Vitrine manken gerek 


</TEXT>
</DOC>
