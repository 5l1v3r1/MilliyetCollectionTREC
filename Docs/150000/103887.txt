<DOC>
<DOCNO> 103887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/25/son/sontur15.html </URL>
<DATE> 2002/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Cem Ecevit, Ercan Karakaş ve Halil Ergün YTP'de... 
</HEADLINE>
<TEXT>

     Başbakan Bülent Ecevit'in akrabası Cem Ecevit, Sosyal Demokrasi Vakfı SODEV Başkanı Ercan Karakaş ve sinema sanatçısı Halil Ergün'ün de aralarında bulunduğu 30 kişi, YTP'ye katıldı. 
     Parti genel merkezinde düzenlenen törende konuşan YTP Genel Başkan İsmail Cem, partiye katılanların her birinin birikimli, çağdaş, dürüst, güvenilir, özü sözü bir ve toplumda yer etmiş kişiler olduğunu söyledi. 
     Katılanların, YTP'nin inandığı, gerçekleştireceği ve gerçekleştirmekte olduğu Türkiye koalisyonun bir unsuru olduğunu belirten Cem, şöyle devam etti 
     ''Bizim kökümüz, iddiamız biz Türkiye'yi yenileştirme misyonunun partisiyiz. Mesajımız da söylemimiz de yeni. Bazıları şimdiden kopya etmeye başladı. Kullandığımız tanımlar da sloganımız da yeni. Bu yeniliği Türkiye'nin tarihi gelişme sürecinin bir bölümü olarak görmekteyiz. İddiamız ve kökümüz, elbette Mustafa Kemal Atatürk'ün çizgisini, yenileştiriciliğini bilgi çağına taşımak ve o çizgiyi daha güçlendirip, daha yenileştirip, daha etkin kılmanın ve Atatürk'e layık olmanın partiyiz. Hareketimiz ve bizim insanlarımız, katılanlar, işte o çizginin en önemli sentezcileri ve savunucuları.'' Partiye yeni katılan Ercan Karakaş ve Timurçin Savaş'ın da kendisi ve İstemihan Talay gibi bir dönem Kültür Bakanlığı yaptığını anımsatan Cem, kültür ve sanatın, partisi için öncelikli konulardan olduğunu söyledi. Cem, sanata, en büyük teşviki ve katkıyı yapacaklarını, bilimsel çalışmanın önünü açacaklarını belirtti. 
     
     PARTİ BİNASINDA İLK TOPLANTI 
     Daha sonra partiye katılanları tanıtan İstanbul Milletvekili Erol Al, parti binasında, basın mensuplarının katılımıyla ilk kez toplantı yapıldığını söyledi. 
     Al'ın verdiği bilgiye göre, partiye katılanlara arasında Ercan Karakaş, Timurçin Savaş ve Halil Ergün'ün yanı sıra İMKB Başkan Yardımcısı Cavit Savcı, Galatasaray Üniversitesi Öğretim Üyesi Can Baydarol, Gazi Üniversitesi Plastik Cerrahi Anabilim Dalı Başkanı Prof. Dr. Cemalettin Çelebi, Cem Ecevit ve bazı eski CHP'liler bulunuyor. 
     Halil Ergün de yaptığı konuşmada, tartışılır hale gelen siyasetin yeniden onurlu hale getirmek gerektiğini söyledi. 
     İsmail Cem ve arkadaşlarının yanında olmaktan onur duyduğunu ifade eden Ergün, ''Bu onur ve amblemi yüreğime takıyorum. Bize dayatılan yapay ve ithal senaryolara 'hayır' demek için birarada olmak zorundayız. Kendi geleceğimizi, kendi yazacağımız senaryo ile oluşturacağımıza inanmalıyız. Ben bu senaryoyu halkla birlikte yazacağımıza inanıyorum'' diye konuştu. 
     Cem Ecevit de, ''İnsanların, kurumların ve fikirlerin değişmediği ülkelerde neler olduğunu 2001 yılında hep beraber yaşadık. Bu zannediyorum, bu hareketin, bu dinamizmin temel prensibi olacaktır'' dedi. 
     
     ''HER ŞEYİN DEĞİŞMESİ GEREKİR'' 
     Cem Ecevit, törenin ardından gazetecilerin, Başbakan Bülent Ecevit ile akrabalık derecelerini sormaları üzerine ''Başbakan Ecevit ile babasının kardeş çocukları'' olduğunu belirtti. 
     Bir gazetecinin, ''Başbakan Ecevit ile görüşüyor musunuz '' sorusuna karşılık Cem Ecevit, ''Türk geleneklerinin öngördüğü şekilde sık sık görüşmediklerini'' söyledi. Siyasete girme konusunda telefonla Bülent Ecevit'i aradığını ve aile büyüğü olarak izin istediğini belirten Ecevit, ''Kırgınlığı var mıydı '' sorusunu, ''Kırgın değildi. Bir kırgınlık olacaksa benim kırılmam gerekir. Halk bu durumda olduğu için'' diye yanıtladı. 
     Bir başka soruya karşılık da Cem Ecevit, CHP ile de görüştüğünü, ancak YTP'de karar kıldığını söyledi. 
     Bir gazetecinin ''Size bu ilginin nedeni soyadınızdan kaynaklanıyor. Biliyorsunuz değil mi'' demesi üzerine de Cem Ecevit, ''Farkındayım, gereksiz ve rahatsız edici buluyorum. İnsanlar soyadlarını seçemiyorlar. Ben Cüneyt Ecevit'in oğluyum, soyadımı babamdan aldım. Bülent Ecevit'in bulunduğu konumdan onur ve gurur duyuyorum'' dedi. 
     





</TEXT>
</DOC>
