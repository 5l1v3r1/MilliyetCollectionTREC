<DOC>
<DOCNO> 136649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/14/guncel/gun21.html </URL>
<DATE> 2003/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Her kalp hastasına stent takılmış 
</HEADLINE>
<TEXT>

SSK’nın soyulmasını inceleyen Neşter davası, Bağ - Kur ve Emekli Sandığı’na sıçradı. Soruşturmayla birlikte stent kullanılan hasta sayısı birdenbire düştü 
     ANKARA Milliyet 

     SSK’ya iyileştirici tıbbi malzeme alımına ilişkin yürütülen Neşter operasyonu soruşturmasında, Bağ - Kur ve Emekli Sandığı da mercek altına alındı. Ankara DGM Cumhuriyet Savcısı Ömer Suha Aldan’ın SSK’ya tıbbi malzeme alımına ilişkin yürüttüğü soruşturma, Bağ - Kur ve Emekli Sandığı’na da sıçradı. Bağ - Kur ve Emekli Sandığı Genel Müdürlüğü’nde, kurum müfettişlerinin idari yönden soruşturma yürüttüğü, buna ek olarak DGM Savcısı Aldan’ın, "Neşter Operasyonu"nun bu kurumlara sıçraması üzerine yeni müfettişler görevlendirdiği öğrenildi. Maliyeti 100 - 200 dolar olan yaklaşık 175 - 350 milyon lira kalp stentlerinin, daha önce SSK’ya 2 bin 450 dolara satıldığını, soruşturmayla birlikte firmaların stent fiyatını 250 dolar civarına düşürdüklerini bildiren yetkililer, soruşturmanın kamuoyuna açıklanmasından sonra stent kullanılan hasta sayısında dikkat çekici düşüş olduğunu kaydettiler. 
     Yetkililer, stent kullanımındaki düşüş konusunda, "Bu gereksiz stent takıldığını gösteriyor. Neredeyse her kalp hastasına stent takılmış" dedi. 
     
     SSK’yı İzleme Komitesi kuruldu 
     Türk - İş de adı yolsuzluk olaylarına karışan SSK’yı izlemeye aldı. Türk - İş bünyesinde "SSK’yı İzleme Komitesi" oluşturuldu. Kurul, SSK’daki uygulamalar ve yolsuzluklara ilişkin olarak Türk - İş’e gelen çok sayıdaki ihbar ve mektupları değerlendirerek, bunları "Neşter Operasyonu"nu yürüten Ankara DGM savcılığına iletecek. Türk Tabipleri Birliği’nin de SSK’ya ilişkin bazı dokümanları Savcı Aldan’a sundukları belirtildi. 
     
     
     



 GÜNCEL 


















</TEXT>
</DOC>
