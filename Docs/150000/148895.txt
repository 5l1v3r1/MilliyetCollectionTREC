<DOC>
<DOCNO> 148895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/10/son/sonspo23.html </URL>
<DATE> 2003/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Siena, Ataman'a teşekkür ediyor... 
</HEADLINE>
<TEXT>

     İtalya'nın Montepaschi Siena Basketbol Takımı'na geldiğinden bu yana kulübe hep tarihinde ilkleri yaşatan Türk antrenör Ergin Ataman, Erkekler Avrupa Ligi'nde Montepaschi Siena'yı ilk kez ''Dörtlü Final''e çıkarmanın gururunu yaşıyor. 
     Geçen yıl Avrupa Raimundo Saporta Kupası'nı kazanarak ve İtalya Kupası'nda final oynayarak Montepaschi Siena takımında tarihinde ilkleri yaşatan Ergin Ataman, dün de ''Dörtlü Final''e kalmayı garantileyerek, tarihinde ilk kez Erkekler Avrupa Ligi'nde mücadele eden takımını yine zirveye çıkarmayı başardı. 
     Ergin Ataman, ''Bu, sezon başında kulübün hedefi değildi ama bence en büyük hedefe ulaştık. 2 yıl içinde M.Siena inanılmaz çıkışlar yaptı. Avrupa'da böyle çıkış yapan başka bir takım yok'' dedi. 
     Siena'da herkesin mutluluktan uçtuğunu belirten Türk antrenör, ''M.Siena birden bire kendini böyle büyük başarıların karşısında buldu. Avrupa Ligi'ne ilk defa katılmamıza karşın 'Dörtlü Final'e kalarak en büyük sürprizi biz yaptık'' açıklamasında bulundu. 
     Kurallar gereği büyük olasılıkla diğer İtalyan ekibi UC Benetton Basket Treviso ile eşleşeceklerini belirten Ataman, ''Bu sezon ligde 2 maçta da Benetton'a yenildik. Ama geçmişte sakatlıklar, uyum ve eksikliklerden büyük sorunlar yaşadık. Şimdi sorunumuz yok. Barcelona'ya sorunsuz giden bir Siena, Benetton karşısında favoridir'' değerlendirmesinde bulundu. 
     Ataman, Panathinaikos'u yenerek gruptan çıkmalarını garantileyen Ülkerspor için ise ''Bana göre Ülkerspor'un hakkı bu grubu sonuncu bitirmek değildi. İyi bir başlangıç yapamadılar ve şanssız yenilgiler aldılar. Ama Panathinaikos galibiyetiyle kendi güçlerinin hakkını verdiler'' yorumunu yaptı. 
     Öte yandan bu takımda ilk sezonunu geçiren milli basketbolcu Mirsad Türkcan da bu başarılarını, ''Şu anda farkında bile değiliz. 'Dörtlü Final' büyük bir olay. Yalnızca M.Siena için değil Türkiye için de. Çünkü bir milli oyuncu ve bir Türk antrenör olacak. Siena'ya beni, Ford'u ve Vukçeviç'i getirerek, bu takımı yaratarak finale götürmede herşeyi Ergin ağabey yaptı'' diye değerlendirdi. 
     Lig başladığında kimsenin M.Siena'nın finale kalacağını düşünemeyeceğini belirten Türkcan, ''Ergin ağabey bize güven verdi, biz de görevimizi yaptık. Bana göre Barcelona'da şanslar eşit. Çünkü herşey yalnızca 40 dakikaya bağlı. Ben Mirsad olarak zaten kendimi basketbol dünyasında gösterdim. Avrupa'da herkes beni biliyor. O yüzden artık takımın başarısına bakıyorum'' dedi. 
     M.Siena'da kendisi açısından herşeyin yolunda gitmesine ve 1 yıllık daha sözleşmesi olmasına karşın bu sezon sonunu bekleyerek bazı kararlar vereceğini ifade eden yıldız basketbolcu, ''Avrupa'da ABD'de her yerde oynadım. Artık biraz yorulduğumu düşünüyorum. O yüzden Türkiye'ye dönmek istiyorum'' açıklamasını yaptı. 
     Bu arada M.Siena'nın tarihsel zaferi İtalyan basınına, ''Siena, tatlı yenilgi. İstanbul'dan gelen sonuç Siena'yı yalnızca 15 farkın üzerinde yenilgi almamaya şartladı'', ''Siena 4'lülerin arasına giriyor", ''Siena, tarihe giriş'' başlıklarıyla yansıdı. 
     





</TEXT>
</DOC>
