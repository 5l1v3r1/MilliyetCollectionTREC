<DOC>
<DOCNO> 106623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/09/son/sontur25.html </URL>
<DATE> 2002/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Poliste 11 Eylül alarmı... 
</HEADLINE>
<TEXT>

     ABD'de geçen yıl yaşanan terör saldırılarının yıldönümü nedeniyle Emniyet Genel Müdürlüğü yurt çapında geniş önlemler aldı. İstihbarat çalışmalarına ağırlık verilirken, başta ABD ve İsrail olmak üzere Batılı ülkelerin büyükelçilik ve temsilciliklerinin koruma önlemleri arttırıldı. 
     Emniyet Genel Müdürlüğü, terör örgütü El Kaide ve bunlarla bağlantılı örgütlerin Türkiye açısından potansiyel bir tehdit oluşturduğunu bildirdi. 
     Emniyet Genel Müdürlüğü, terör örgütü El Kaide'nin geçen yıl ABD'de gerçekleştirdiği saldırıların yıldönümü nedeniyle 6 Eylül 2002 tarihiyle tüm illere bir genelge gönderdi. 
     Emniyet Genel Müdürü adına Emniyet Genel Müdür Yardımcısı Feyzullah Arslan'ın imzasıyla yayınlanan genelgede, 11 Eylül saldırılarının ardından ABD'nin Afganistan'a yaptığı müdahaleden sonra terör örgütlerince intikam amaçlı eylem gerçekleştirileceği yönünde bilgiler aktarıldığı belirtilerek, ''dini motifli terör örgütlerinin'' ülkeye zehirli gaz soktukları, El Kaide örgütüyle bağlantılı olduklarına dair duyumlar alındığı hatırlatıldı. 
     Başta ABD ve İsrail olmak üzere batılı ülkelerin misyon temsilcilikleri açısından Türkiye'nin hassas bir konumu olduğu vurgulanan genelgede şunlar kaydedildi 
     ''Bugüne kadar yapılan çalışmalarda, El Kaide terör örgütü ve bağlantılı olduğu gruplarla ilişkili bazı şahısların bölgedeki tüm ülkeler gibi, ülkemizi de geçiş güzergahı ya da benzeri amaçlarla kullandığı görülmüş ve terör oluşumunun ülkemiz açısından da potansiyel bir tehdit olduğu bir kez daha anlaşılmıştır. 
     Bu meyanda, söz konusu saldırıların yıldönümünün yaklaşıyor olması nedeniyle, bahsedilen hususlarda gerek ilgide kayıtlı, gerekse daha önceki tamimlerimiz de dikkate alınmak suretiyle ABD, İngiltere ve İsrail'e ait ülkemizde bulunan diplomatik misyonlar, askeri üsler, irtibat büroları ve ticari tesisler ile bu ülke vatandaşlarına yönelik güvenlik önlemlerinin tekrar gözden geçirilmesinin, istihbarata ağırlık verilerek müteyakkız bulunulmasını ve olabilecek gelişmelerden bilgi verilmesini rica ederim.'' 
     
     POLİSİN YAPTIĞI ÇALIŞMALAR... 
     Emniyet Genel Müdürlüğü, 11 Eylül saldırıları sonrasında teşkilata yönelik olarak şu ana kadar 32 genelge yayınladı. 
     11 Eylül saldırıları ve ABD'nin Afganistan'a müdahalesinin ardından, El Kaide ile bağlantılı hareket ettikleri iddia edilen terör örgütlerine yönelik Adana, Artvin, Ankara, Bursa, Çankırı, Edirne, Gaziantep, İstanbul, İzmir, Şanlıurfa ve Van'da yapılan operasyonlarda aralarında yabancı uyruklu kişilerin de yer aldığı toplam 58 kişi yakalandı. 
     





</TEXT>
</DOC>
