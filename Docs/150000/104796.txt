<DOC>
<DOCNO> 104796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/30/yazar/zbirand.html </URL>
<DATE> 2002/08/30/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Org. Özkök'ten beklentiler... 
</HEADLINE>
<TEXT>

     Org. Hilmi Özkök dünden itibaren TSK'nın 1. Başkanı, ülkeninde Genelkurmay Başkanı oldu. Bu görevlerin gerektirdigi donanıma, oturduğu makamın sadece askeri değil, siyasi ağırlığını ve sorumluluğunu da bilen bir kişiliğe sahip. 
     Zira, bu bir şanstır. Org. Özkök Cumhuriyet tarihinin en önemli bir geçiş döneminde komutanlık edecek. 
     1- Türkiye'nin önünde bir seçim var. Olası sonuçlar bazılarını ürpertiyor. Sandıktan çıkmış oylar ile devleti yönetenlerin yeniden sürtüşmesi sözkonusu. Genelkurmay'ın yaklaşımı bu olasılığı ya sertleştirecek ya da yumuşatacak. 
     2- Avrupa Birliği'ne tam üyelik randevusu yakınlaşırken, Milli Güvenlik Kurulu ve TSK'nın politik yaşamımızdaki ağırlığı ister istemez gündeme gelecek. Bu sorunun çözümü de büyük oranda Genelkurmay'ın tutumuna bağlı olacak. 
     3- Çözüm isteyen diğer bir konu da Kıbrıs'tır. Yine Genelkurmay'ın görüşü bu çözümde önemli rol oynayacak. 
     4- Önümüzdeki aylarda yaşayabileceğimiz Irak sorunu da ,büyük oranda Genelkurmay'ın yaklaşımı çerçevesinde şekillenecek. 
     5- Bütün bunlara bir de TSK'nın kendi iç reorganizasyonu, modernizasyonu, daha doğrusu değişen dünya ve Türkiye koşullarına göre kendini yeniden şekillendirme zorunluluğunu eklemek gerekiyor. 
     
TSK'nın konumu değişiyor...      Belki tam anlamıyla farkında değiliz ancak Türk toplumu ve siyasi kadroları nasıl hızla değişiyorlarsa, devletin kadrolarında da başta TSK olmak üzere anlayışlar ve yaklaşımlar hızla değişiyor. Özellikle son reform paketi çok tartışılmamış olmasına rağmen, artık "Her şey devlet için" yaklaşımını, devlete tapınma alışkanlığını bir ölçüde değiştirme sürecine soktu. 
     Artık, devletin toplumun emrinde olması gerektiği hissi yaygınlaşıyor. 
     Artık, askeri müdahaleler döneminin kapandığını herkes kabul ediyor. TSK'nın siyasi ağırlığının elindeki silahtan kaynaklanmadığı, toplumun aynı değerleri paylaşan kesimleri üstündeki inandırıcılığı sayesinde sürdüğü biliniyor. 
     Böylesine duyarlı bir değişim süreci yaşanırken TSK'nın siyasi kararları verme mekanizmaları içindeki yeri, hem Avrupa Birliği çerçevesinde, hem toplumda 
     hem de siyasi kadrolar arasında tartışılıyor, yeniden değerlendiriliyor. 
     Kopenhag Kriterleri, Milli Güvenlik Kurulu'nun sivil otoritenin egemenliğinde olmasını gerektiriyor. 
     Ancak istediğimiz kadar yasa çıkaralım, eğer kendi içimizde bir uzlaşıya varamaz, Genelkurmay Başkanlığı yeni bir yaklaşım şekli, yeni bir söylem tarzı bulamazsa, Türkiye bu kriteri hiçbir zaman yerine getiremez. 
     Bu nokta tamamen yeni Genelkurmay Başkanı'nın tavrına bağlıdır. Türkiye'yi Avrupa Birliği'ne taşıyabilmek için bu toplum en duyarlı olduğu "idam ve anadilde eğitim - yayın" gibi konularda büyük özveri ğösterdiği sırada, Milli Güvenlik Kurulu'nun konumu gündeme gelince katı bir tutumla karşılaşılmasını beklemez. 
     Bu kriter aslında insanların kafalarındadır. Bir bakış şekli, anlayıştır. 
     Türk Silahlı Kuvvetleri daima ülkenin toprak bütünlüğü konusunda duyarlılığını sürdürecektir. Buna kimse mani olamaz. Türk Silahlı Kuvvetleri laik-demokratik sistemin koruyucusu ve kollayıcısı olmayı yine sürdürecektir. Buna da kimse mani olamaz. 
     Zaten Kopenhag Kriteri'nin amacı da bu değildir. 
     Ülke paramparça olurken askerin seyirci kalması istenmemektedir. Bu kriter belirli bir yaklaşımın, kavramın kabulüdür. 
     
En zoru, alışkanlıkları değiştirmektir...      Ancak yine de unutmamız gerekir ki bu konunun çözümü çok zor ve uzun bir süreçten geçecektir. 
     Bir yanda yıllar boyunca ülke siyaseti üstünde çoğu zaman zorunluluklardan kaynaklanan gelişmeler sonucu ağırlığını kurmuş, ülkenin laik düzeni, toprak bütünlüğü gibi sorunlarda, sivil kadrolar tarafından söz sahibi olmaya adeta zorlanmış ve bu duruma artık alışmış Genelkurmay ve TSK'nın kadrosu var. 
     Öte yanda aynı duyarlı konularda Genelkurmay ve TSK'nın komuta kadrolarına bir güvence gözüyle bakmaya alışmış toplumun etkin bir kesimi var. Şimdi bu insanlara "Siz artık siyasi kararların dışında kalacaksınız" denilecek. 
     İster istemez yanlış anlamalar, direnmeler yaşanacak. 
     Her şey Genelkurmay 1. Başkanı'nın bu genel ilkeyi veya yaklaşımı benimseyip benimsememesine bağlı olacak. Eski 1. Başkanlar gibi demeçler verip vermemesi, diğer komutanları konuşturup konuşturmaması çok şeyi değiştirecek. Son derece önemli bir ince ayar gerektiren süreçten geçeceğiz. 
     Bu sürecin rahat geçmesi askeri cenahın ve onu etkileyen çevrelerin bu kavramı kabul edip etmemelerine, Org. Özkök'ün yönetim maharetine, böyle bir ince ayarı isteyip istememesine bağlı. 
     İşte bu yönden Özkök Paşa'nın Genelkurmay Başkanlığı'nın, sağduyulu bir geçişi en az rahatsızlıkla gerçekleştirebilecegine inananların sayısı da çoktur.. 
     
     







Gensoru ve üslup 


Köyceğiz’de gündemi çomaklarken... 


Yalçın adamdı 


Kirlenmiş çevre 


Tayyip Erdoğan, siyaset, ahlak 


TIR’da tur 


Bilime ve bilim adamına ne kadar önem veriyoruz 


Seçimin gündemi ve yolsuzluk 


AB artık seçim konusu 


Ayın altında kağnılar gidiyordu.. 


Bir memlekette namus erbabı... 


Temiz siyaset 


Cezaevine gönderilen kitaplar 


</TEXT>
</DOC>
