<DOC>
<DOCNO> 136911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/15/son/sondun11.html </URL>
<DATE> 2003/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Japonya Irak tam işbirliği yapmazsa denetimlerin yararı olmaz 
</HEADLINE>
<TEXT>

     Japonya, Irak'ın BM silah denetçileriyle tam işbirliği yapmaması halinde denetimlerin yararı olmadığını bildirdi. 
     Japonya Dışişleri Bakanı Yoriko Kawaguchi, düzenlediği basın toplantısında, ''Irak belirgin şekilde işbirliği yapmazsa bir anlam taşımayacak olan denetimler yıllarca sürebilir. Japonya, BM'den yeni bir karar çıkmasını tercih ediyor'' dedi. 
     BM Silah Komisyonu UNMOVIC Başkanı Hans Blix ile Uluslararası Atom Enerjisi Ajansı IAEA Başkanı Muhammed El Baradei'nin dün BM Güvenlik Konseyi'ne rapor sunmalarının ardından basına değerlendirmelerde bulunan Kawaguchi, daha önce yaptığı açıklamalarda da, Irak'ın tam işbirliğini reddetmesinin savaşı kaçınılmaz kılacağını belirtmişti. 
     
     RUSYA 
     Dünkü Güvenlik Konseyi toplantısına katıldıktan sonra ülkesine dönen Rusya Dışişleri Bakanı İgor İvanov ise başkent Moskova'da yaptığı açıklamada, güce başvurmak için hiçbir dayanağın bulunmadığını söyledi. 
     Rusya'nın Fransa'nın 14 Mart'ta bakanlar düzeyinde yeni bir toplantı yapması önerisine destek verdiklerini kaydeden İvanov, Blix ve El Baradei'nin raporlarının denetçilerin çalışmalarında açık bir ilerleme bulunduğunu gözler önüne serdiğini belirtti ve ''İlk elden bilgi aldık'' dedi. 
     İvanov, ''Irak uluslararası toplumla işbirliğine devam ediyor ve BM silah denetçileri açık kalan soruların cevaplarını bulabileceklerini düşünüyor'' diye konuştu. 
     ABD, İngiltere, İspanya ve Bulgaristan'ın, temel sorunun henüz halledilmediğini belirterek denetçilerin faaliyetleri hakkında karamsar yargıda bulunduklarını kaydeden İvanov, ''Bununla birlikte, müzakerelerin akışı, BM Güvenlik Konseyi üyelerinin çoğunun Irak krizinin siyasi yoldan çözümünü desteklediğini ortaya koymuştur'' dedi. 
     





</TEXT>
</DOC>
