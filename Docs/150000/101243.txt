<DOC>
<DOCNO> 101243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/11/siyaset/siy04.html </URL>
<DATE> 2002/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'da bunlar konuşuluyor 
</HEADLINE>
<TEXT>

     Ayhan Aydemir 

     Gökçek partilere yama peşinde 
     Başkentin her köşesi siyaset kokuyor. Önceki akşam ANAP’ın hırçın vekili Erkan Mumcu, Mehmet Ağar, Sadettin Tantan, Melih Gökçek, Sami Selçuk, Burhan Özfatura ve Hüsnü Doğan aynı yemekte buluştu. Siyaset konuşuldu. Gökçek "ne yapılabilir"i anlattı. Ağar, "Atı alan Üsküdar’ı geçti" dedi. Kendisinin yine Elazığ’dan bağımsız aday olacağını masadakilere anlattı. Hatta Mumcu’ya Isparta’dan bağımsız aday olmasını önerdi. Aslında buradaki yemeği Gökçek organize etmişti. Gökçek, yemekteki isimlerle diğer partilere görüntü verdi ve özellikle DYP’ye mesaj göndererek, "İşte gücümüz. Listelerinizde onlara yer verin" pazarlığını işledi. 
     
     Ağar’ın Derviş yorumu 
     Yine aynı gece geç saatler. Mehmet Ağar, bir yemekten çıkıp Gaziosmanpaşa’daki bir başka restorana gitti. Mahzen’deki yemekte buluştuğu kişilerin farklı siyasi kimlikleri vardı. O masada Gaziantep Büyükşehir Belediye Başkanı Celal Doğan, Kültür Bakanlığı eski Müsteşar Yardımcılarından Halit Toraman, eski milletvekili Hilmi Develi ve CHP eski Genel Sekreter Yardımcılarından Mustafa Doğan oturuyordu. Ağar, Derviş’e hayran olan Doğan ile YTP’yi konuştu. Ağar, YTP ve Derviş ile ilgili şöyle dedi "Merkez sağ gibi gözükseydi, onun başında da Derviş olsaydı yüzde 40 ile gelirdi. O zaman ben de giderdim. Ünal Erkan da niyetliydi. Geniş açılım yapamadılar, boğulup gittiler. Ama Derviş gelip de ağırlığını koyarsa yine bu parti iş yapar. Yine o zaman ben de düşünürüm. Zaten AKP’nin önünü de Derviş keser." 
     
     Genç Parti neden girmiyor 
     Hasan Celal Güzel’in, "Partimi, Cem Uzan’ın Genç Partisi’ne satıyorlar" sözleriyle gündeme getirdiği, YDP-Genç Parti birleşmesi gerçekleşemedi. Yüksek Seçim Kurulu YSK , Cem Uzan’ın genel başkanlığını yaptığı Genç Parti’nin, Yeniden Doğuş Partisi YDP ile birleştiğine dair kendilerine bir başvuruda bulunmadığını, bu durumda Genç Parti’nin seçimlere girmesinin mümkün olmadığını bildirdi. YDP’nin, "partimizin adını Genç Parti olarak, amblemimizi de Genç Parti’nin amblemiyle değiştirdik" şeklindeki bildirimine, başsavcılığın "Büyük kongre kararı olmadan birleşemezsiniz" yanıtını vermesiyle başlayan tartışmaya, YSK da dahil oldu. YSK, Genç Parti ya da YDP’nin birleştiklerine dair bir başvurunun bulunmadığını, bu durumda seçimlere bu iki partiden sadece YDP’nin girebileceği kararını verdi. 
     
     Demirel sol’a el attı 
     Mehmet Ali Bayar, her ne kadar Süleyman Demirel’in DTP - YTP işbirliğinde mimar isim olduğu konusunda, "Demirel günlük işlere karışmaz" dese de kulislerdeki konuşmalar bunun tam tersi yönünde. Demirel, hem İsmail Cem ile hem de Bayar ile adeta köprü oluşturdu. Bu köprünün ayaklarından biri de doktoru Osman Müftüoğlu oldu. Demirel her iki liderin günlük yakınlaşmasını nefes atışlarına kadar izliyor. Geçtiğimiz günlerde de CHP’den aday olmak için Belediye Başkanlığı görevinden istifa eden Sefa Sirmen’i arayarak kendisine başarılar diledi. Gaziantep Belediye Başkanı’na ise siyasetin neresinde destek vaziyetinde duracağını sordu. 
     



 SİYASET 












</TEXT>
</DOC>
