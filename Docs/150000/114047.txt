<DOC>
<DOCNO> 114047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/20/yazar/uras.html </URL>
<DATE> 2002/10/20/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Las Vegas alışveriş ve eğlence şehri olmuş 
</HEADLINE>
<TEXT>

     LAS VEGAS 

     Las Vegas, filmlere yansıyan görüntüsü ile sadece Amerika’nın değil, dünyanın "en vahşi ve yahşi" kumar şehri olarak bilinir. Ama şimdilerde Las Vegas büyük değişim içinde. Kumarın ağırlığı giderek azalıyor. Las Vegas kongre merkezi, alışveriş ve eğlence şehri, tatil yöresi olmaya başlamış. Las Vegas’ın en lüks, en pahalı, en yeni oteli 3 bin yataklı Bellagio’nun yöneticilerinden Franz Ausserlechner, kumarhane gelirlerinin yüzde 45’lere düştüğünü, otellerin kongre turizmi, sağlık ve golf tesisleri, lokanta, alışveriş merkezi, tiyatro - gösteri ve konaklama gelirlerinin kumarhane gelirlerini aştığını söylüyor. 
     Bellagio’nun biri 3 bin, öbürü bin 500 yüz kişilik iki büyük kongre ve toplantı merkezi ile çok sayıda daha küçük boyda konferans salonu var. Salon kiralarken bin 500 de oda satılıyor. MGM Grand isimli otelin 5 bin, Mirage ve Treasure Island, Paris, Venetian, Mandalay, Bally’s otellerinin 3 biner odası ve her birinin kongre ve toplantı merkezi var. 
     Alışveriş merkezleri de otellerin "olmaz ise olmaz" bölümü haline gelmiş. Her büyük otelin yanında İstanbul’daki "Akmerkez" benzeri bir alışveriş merkezi açılmış. Bu merkezlerde en ünlü ve en lüks markaları satan mağazalar bulunuyor. Şimdilerde Las Vegas’ta oteller 300 bin metrekarelik alışveriş merkezlerine sahip. 150 bin metrekarelik alışveriş merkezi ise inşa halinde. ABD’de alışveriş merkezlerinde metrekare başına ciro 3500 dolar ortalama ile, 14 bin dolar Bal Harbour, Fla rakamı arasında. Las Vegas’ta Caesars Place Oteli’nin alışveriş merkezi Forum’da metrekare başına ciro 15 bin dolar. Bu ABD’de metrekare başına ciroda en yüksek rakam. Son beş yılda Las Vegas’ta mağazaların ciroları yüzde 50 artarken kumar cirosu sadece yüzde 18 artmış. Bu nedenle en ünlü ve lüks markalar ile en lüks kuyumcular Las Vegas’ta mağaza açma arayışında. 
     
     Eğlence şehri 
     Las Vegas şimdilerde Amerika’da Disney World’den sonra en fazla turist çeken şehir. Bir yılda 34 milyon turisti ağırlıyor. Turist alışveriş için kişi başına 106 dolar, konaklama, yiyecek ve kumar için 607 dolar, toplam 713 dolar harcıyor. Bunlar ortalama rakamlar. 
     Her otelin çok sayıda lokantası, kahvesi, yüzme havuzu, golf sahası, sağlık kulübü var. Otellerin en önemli gelir kaynaklarından biri de gösteri merkezleri. Eski yıllarda gösteri denilince Frank Sinatra, Dean Martin, Barbara Straisand gibi ses sanatçıları akla gelirdi. Sonra müzikal modası başladı. Şimdilerde şarkıcı ve müzikal yok. Hemen her otelin gösteri merkezinde bir "sihirbaz" veya bir "cambazhane" günde iki defa müşteri topluyor. En ucuz bilet 100 dolar dolayında. Sihirbazlar bizim Mandrake’miz benzeri kadınları uçuruyor, kesiyor... Ama yeni moda sahneye aslan veya kaplan çıkartıp onları yok etmek. 
     Las Vegas’ta kumar dışı bu etkinlikler müşteri profilini değiştiriyor. Kumar ile ilgisi olmayanlar tatil yapmak için geliyor. Alışveriş yapmak için geliyor. Hele hele konferans turizmi, her mevsim çok sayıda insan çekiyor. 
     Son bir bilgi Las Vegas’a gelen 34 bin turistin sadece yüzde 15’i yabancı, yüzde 85’i Amerikalı turist. 
     
     







Türkiye İsveç, boş ver aldırma geç... 


Oyum yalancıya 


Tavşana kaç, tazıya tut 


Futbolun yükselen çıtası ve Türk olmak 


11’inci tablo 


Taşranın zaferi 


Özel okullar niye sinek avlıyor 


Gazetecinin dostu olmaz. Ne yazık ki gerçek bu.. 


Duyarlı Adalet Bakanı 


CHP’nin assolistleri koroda 


Töre böyle diyor ahbap 


Birine borcunuz var, diğerine yok 


Bizim kedi’ yıkarken mi ölecek, sıkarken mi 


Las Vegas alışveriş ve eğlence şehri olmuş 


Aria Akdeniz’e açıldı 


</TEXT>
</DOC>
