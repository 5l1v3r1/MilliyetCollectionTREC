<DOC>
<DOCNO> 149816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/15/dunya/dun02.html </URL>
<DATE> 2003/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikalılar düzeni sağlasın ve gitsin 
</HEADLINE>
<TEXT>

KDP lideri Mesud Barzani, ABD'lilerin işgalci güç olarak artan bir direnişle karşılaşacaklarını söyledi 
     Irak Kürdistan Demokratik Partisi IKDP lideri Mesud Barzani, ABD'den, en kısa sürede Iraklılara ülkelerinin kontrolünü vermelerini istedi ve aksi halde işgalci güç olarak artan direnişle karşılacaklarını söyledi. 
     Barzani, El Hayat gazetesine yaptığı açıklamada, "Dünyada hiçbir ülke işgal altında kalmak istemez. Uzun zaman kalırlar ve işgalci gibi davranırlarsa direnişle karşılaşırlar. Ama söz verildiği gibi davranır ve federal Irak'ın yeniden inşasına yardım ederlerse, o zaman olaylar farklı gelişir" dedi. 
     Barzani, Irak direnişinin çökmesinin ardından peşmergelerin Kerkük'e girmesiyle ortaya çıkan karmaşanın nedeninin, "Bazılarının, peşmergelerin kente girmeyecekleri konusunda müttefik güçlerle yapılan anlaşmaya uymaması" olduğunu söyledi. 
     
     Anlaşmıştık 
     Barzani, "Açık olalım, Amerikalılarla, Türkiye'nin Kuzey Irak'a girmemesi karşılığında bizim de Kerkük ve Musul'a girmeyeceğimiz konusunda anlaşmaya vardık" diye konuştu. 
     Kendilerinin Kerkük'e girmeme konusundaki anlaşmaya uyduklarını kaydeden Barzani, ancak meydana gelen ihlalin Kerkük'ün geleceği konusunda kendisinde korku yarattığını ifade etti. 
     


DÜNYA 














</TEXT>
</DOC>
