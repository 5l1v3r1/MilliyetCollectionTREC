<DOC>
<DOCNO> 108519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/19/son/sonspo08.html </URL>
<DATE> 2002/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan basını ''Sarı-kırmızılılar, Ruslar'a çiftetelliyi öğretti'' 
</HEADLINE>
<TEXT>

     Avrupa Şampiyonlar Ligi H Grubu'ndaki ilk maçında, deplasmanda Rusya'nın Lokomotiv Moskova takımını 2-0 yenen Galatasaray'ın galibiyeti, Yunan basını tarafından ''Sarı-kırmızılılar, Ruslar'a çiftetelliyi öğretti'' şeklinde değerlendirildi. 
     Türkiye'nin başarısını ''Altın galibiyet'' olarak yorumlayan Derby Sports ve Ora gazeteleri, Galatasaray'ın Şampiyonlar Ligi'ne bu yılın en gösterişli çıkartmalarından birini yaptığını yazdı. 
     Yunan basını, Rus takımını deplasmanda devirmeyi başaran Galatasaray'ın, yürüyüşüne ''Dev'' bir adımla başladığı yorumunda da birleşti. 
     Sarı-kırmızıların, oyunun başından itibaren üstünlüğünü kabul ettirdiğini kaydeden gazetelerde, ''Lokomotiv Moskova'nın Galatasaray ile başa çıkacak gücü yoktu. Ruslar, Türkler'i faullerle durduracaklarını sandılar ama çok yanıldılar'' ifadelerine yer verildi. 
     





</TEXT>
</DOC>
