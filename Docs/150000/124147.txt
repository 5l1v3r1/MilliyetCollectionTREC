<DOC>
<DOCNO> 124147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/12/son/sondun26.html </URL>
<DATE> 2002/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Tanker faciasıyla ilgili şaka milletvekilinin istifasına yolaçtı 
</HEADLINE>
<TEXT>

     İspanya'da muhalefetteki bir Sosyalist milletvekilinin, geçen ay çevre felaketine yol açan, Panama bandıralı ''Prestige'' tankerinin ülkenin kuzeybatı sahillerinde batmasından sonra yaptığı espri istifasına neden oldu. 
     İspanya sahillerinde bir tankerin daha batmasıyla partisinin oylarının artabileceği yolunda espri yapmasından sonra büyük tepki toplayan milletvekili Antonio Carmona, ulusal haber ajansı EFE'ye yaptığı açıklamada, Madrid bölge meclisinden istifa ettiğini bildirdi. 
     Başbakan Jose Maria Aznar hükümeti, Carmona'ya eleştirilerde bulunurken, bazıları da bu sözleriyle partisinin baharda yapılacak yerel seçimlerde oy bile kaybedebileceğini ileri sürmüştü. 
     Galiçya açıklarında 19 Kasım'da batan ''Prestige'' tankerinden halen süren petrol sızıntısı, İspanya'nın kuzeybatı ve kuzey kıyılarını kirletirken, Fransa ve Portekiz sahillerini de etkiliyor. 
     Binlerce balıkçı ve denizden geçinenler, denizin kirlenmesiyle hükümet yardımlarına muhtaç hale geldi. 
     





</TEXT>
</DOC>
