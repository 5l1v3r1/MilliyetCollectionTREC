<DOC>
<DOCNO> 117559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/07/son/sondun08.html </URL>
<DATE> 2002/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Titanik kurbanının kimliği 90 yıl sonra tespit edildi... 
</HEADLINE>
<TEXT>

     Okyanusun 3 bin metre derininde yatan Titanik Gemisi'nin kurbanlarından olan ve kimliği tespit edilemeyen 13 aylık bir çocuğun kimliği DNA testiyle tespit edildi. 
     CTV televizyonunun haberinde, kimliği tespit edilemediği için Halifaks'taki mezar taşına ''bilinmeyen çocuk'' yazılan küçük kurbanın, annesi, babası ve dört erkek kardeşiyle birlikte ABD'ye gitmekte olan Finlandiyalı Eino Viljami Panula olduğunun anlaşıldığı belirtildi. 
     Kanadalı genetik uzmanlarının yönetimindeki bir ekibin Mayıs 2001'de başlattığı araştırmada, çocuğun mezarının kazılarak üç dişi üzerinde yapılan araştırmalar sonucunda küçük kurbanın genetik profilinin ortaya çıkartıldığı bildirildi. 
     Haberde, bir soybilimcinin katkılarıyla çocuğun annesinin Finlandiya'daki Magda Schleifer adlı yeğenine ulaşıldığı ve kendisinden alınan kan örneğinin çocuğun genetik profiliyle yapılan karşılaştırmalar sonucunda kimlik tespitinin yapılabildiği açıklandı. 
     Çocuğun ailesi trajik kazada hayatını kaybetmişti. 
     





</TEXT>
</DOC>
