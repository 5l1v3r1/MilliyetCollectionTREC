<DOC>
<DOCNO> 101529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/13/guncel/gun02.html </URL>
<DATE> 2002/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bankacı tahliye olunca ağladı 
</HEADLINE>
<TEXT>

Eski Etibank Genel Müdürü Karahasanoğlu, tahliye edilince yüzünü kapatarak ağladı 
     NEZİH GÜROL İstanbul 

     Etibank davasının tek tutuklu sanığı ve bankanın eski genel müdürü Şükrü Karahasanoğlu, tahliye edildi. Böbrek kanseri olan ve hastalığı yeniden nüksettiği için tedavi edilmesi yönünde mahkemeye rapor sunan Karahasanoğlu, kararı duyunca gözyaşlarını tutamadı. 
     İstanbul 5. Ağır Ceza Mahkemesi’ndeki duruşmaya, "banka aracı kılınarak dolandırıcılık" ve "zimmet" suçlarından tutuklu yargılanan Karahasanoğlu katıldı. Avukatları, Karahasanoğlu’nun kanserinin tekrarladığını gösteren bir raporu mahkemeye sunarak tahliye talebinde bulundu. 5.5 aydır cezaevinde olan Karahasanoğlu da tahliyesini istedi. Sanıklardan Dinç Bilgin, Ferhat Yeğinoğlu, Nail Keçili ve İsmail Hakkı Karakaya’nın avukatları da, müvekkileri hakkındaki yurtdışına çıkış yasağının kaldırılmasını istedi. Mahkeme heyeti, raporları da göz önüne alarak Karahasanoğlu’nun tahliyesine karar verdi. Yurtdışı yasaklarının kaldırılması istemlerini reddeden mahkeme, duruşmayı erteledi. 
     Tahliye kararını duyunca elleriyle yüzünü kapatarak ağlamaya başlayan ve gözyaşlarına uzun süre h kim olamayan Karahasanoğlu, jandarmalar tarafından salondan çıkarılırken, mahkeme başkanına "Adaletinize teşekkür ediyorum" dedi. 
     Duruşma sonrası götürüldüğü Kartal Cezaevi’nden 17.20’de tahliye edilen Karahasanoğlu, tekrar polis tarafından gözaltına alındı. Karahasanoğlu hakkında Şişli 2. Asliye Ceza Mahkemesi’nde görülen bir davada ifade vermediği için gıyabi tutuklama kararı bulunduğu öğrenildi. Asayiş Şube’de iki saat tutulan Karahasanoğlu, düşümü yapılınca serbest bırakıldı. 
     



 GÜNCEL 














</TEXT>
</DOC>
