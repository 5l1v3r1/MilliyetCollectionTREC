<DOC>
<DOCNO> 110191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/29/son/sontur12.html </URL>
<DATE> 2002/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Recai Kutan ''Hareket küskünler hareketi değil'' 
</HEADLINE>
<TEXT>

     Saadet Partisi SP Genel Başkanı Recai Kutan, Seçim Kanunu ve Siyasi Partiler Yasası'nın değiştirilmemesi durumunda seçmenin yüzde 50'sinin iradesinin meclise girmeyebileceğini söyledi. 
     SP Genel Başkanı Kutan, düzenlediği basın toplantısında, Malatya'nın özellikle tekstilde merkez konumuna gelen kent olduğunu belirtti. 
     Türkiye'de ekonominin çöktüğünü savunan Recai Kutan, vergi gelirlerinin yüzde 110'unun faiz borçlarına gittiğini, saatte 7 trilyon lira faiz borcu ödendiğini bildirdi. 
     IMF reçeteleriyle Türkiye'nin kalkınması ve borç batağından çıkmasının mümkün olmadığını iddia eden Kutan, şöyle dedi 
     ''Onun için IMF'den hemen vazgeçilmesi gerekiyor. Türkiye'nin ekonomik olarak refaha kavuşması için milli imkanları harekete geçiren programın uygulanması gerekiyor. Bazı AB'li üstdüzey yetkililer, pervasızca yaptıkları açıklamalarda, IMF bizim için Türkiye'yi satın aldı diyorlar. Durum böyle olunca Türkiye, Irak'a uygulanacak hareketin içinde yer alacaktır. Eğer 11 Eylül olayları olmasaydı, ABD, Dünya Bankası ve IMF, Türkiye'ye yardım etmeyecekti. Harekat da Irak'la sınırlı kalmayacaktır. Irak'ın ardından Sudan, Yemen, Somali ve İran da var.'' 
     
     SEÇİM KANUNU VE SİYASİ PARTİLER YASASI 

     SP Genel Başkanı Recai Kutan, seçim yapılmadan önce Seçim Yasası ve Siyasi Partiler Yasası'nın mutlaka değişmesi gerektiğini de ifade ederek, konuşmasını şöyle sürdürdü 
     ''Seçim Kanunu ve Siyasi Partiler Yasası değiştirilmezse, seçmenin yüzde 50'sinin iradesi meclise girmeyebilir. 'Seçim Kanunu ve Siyasi Partiler Yasası'nı değiştirelim, tercih sistemini getirelim' dedik. Kimse buna yanaşmadı. 1 Ekim'de meclis toplanacak. ANAP, YTP ve SP kurumsal olarak mutlak bu değişiklikliğin yapılması ve seçim kararının iptal edilmesi konusunda görüş bildirecek. Bu belirtildiği gibi, bir küskünler hareketi değil. Bu 3 partide de küskün yok. '' Kutan, partilerinin baraj endişesi olmadığını, ancak, gerekirse barajın indirilebileceğini ifade etti. Baraj sistemi ile bazı partilerin yüzde 9.9 ile meclise giremeyeceklerini, bazı partilerin de yüzde 17 ile 300 milletvekili ile meclise girebileceğini belirten Kutan, ''O zaman seçmenin yüzde 50'sinin iradesi meclise giremeyecek. Ve yeniden bir erken seçim gündeme gelecek'' dedi. 
     Bir gazetecinin ''1 Ekim'de meclis toplanacak. 2 Ekim'de de gümrüklerde oy kullanılmaya başlanacak. Bu da seçimlerin fiilen başlamış olduğunu göstermiyor mu '' sorusuna Kutan, ''Bu YSK'nın yapması, düşünmesi gereken bir olaydır. Ertelenme konusu bir süreden beri gündemdeydi. Onun için YSK'nın bunu değerlendirmesi ve tedbirini alması gerekiyor'' yanıtını verdi. 
     





</TEXT>
</DOC>
