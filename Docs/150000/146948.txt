<DOC>
<DOCNO> 146948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/02/yasam/yas09.html </URL>
<DATE> 2003/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaçak kiracıyı uydudan yakaladı 
</HEADLINE>
<TEXT>

İşte bir istenirse oluyormuş’ haberi İstanbul Orman Bölge Müdürlüğü teknolojiye yaptığı küçük bir yatırımla yıllık kira gelirini 1 trilyon 700 milyar liradan tam 25 trilyona çıkardı... 
     ŞENOL DEMİRCİ İstanbul 

     İstanbul Orman Bölge Müdürlüğü, teknolojiye yaptığı küçük bir yatırımla yıllık kira gelirini 1 trilyon 700 milyar liradan 25 trilyon liraya yükseltti. Sistemi hayata geçiren Orman Bölge Müdür Yardımcısı Niyazi Kurtuluş, şimdi bu rakamı 2003’te 50 trilyon liraya çıkarmak için çalışıyor. Orman Bakanlığı ise geliri 14 kat artırmayı başaran İstanbul Bölge Müdürlüğü’ne inceleme yapmak üzere üç müfettiş gönderdi. 
     
     5 aylık eğitim 
     Orman Bölge’nin turistik tesisler, taş ve maden ocağı olarak kullanılan bin 606 adet kiraya verilmiş alanı bulunuyor. Orman Bölge Müdür Yardımcısı Kurtuluş, 2001’in ağustos ayında göreve gelişinin hemen ardından devletin kira geliri olarak tahsil edemediği trilyonların peşine düştü. Bunun için önce 50 personeli 5 ay süreyle eğitime aldı. Ardından raflarda bekleyen 12 bin dosyayı tek tek inceletti, bilgilerin bilgisayar ortamına aktarılmasını sağladı. 
     
     Tomahawk’ gibi 
     ABD’nin Irak Savaşı’nda kullandığı Tomahawk füzelerinde hedefi bulmaya yarayan cep telefonu büyüklüğündeki GPS cihazlarından Küresel Konumlama Sistemi satın aldı. Bölge Müdürlüğü, 50 adet GPS için 7 bin 500 dolar, verilerin değerlendirildiği bilgi işlem merkezi için de 10 bin dolarlık harcama yaptı. 
     Alınan bu sistemle kira bedeli ödediği alandan daha fazlasını kullanan kişi ve firmalar belirlendi. Ardından işgal ettikleri fazladan alanların kiraları tahsil edildi. 
     2000’de 1.5 trilyon, 2001’de 1 trilyon 700 milyar lira olarak gerçekleşen gelirlerin, 2002’de de yaklaşık 2 trilyon lira olacağı tahmin ediliyordu. Oysa 17 bin 500 dolara mal olan yaklaşık 30 milyar lira sistem sayesinde 2002 geliri 25 trilyon liraya çıktı. 
     


YAŞAM 


















</TEXT>
</DOC>
