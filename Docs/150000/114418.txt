<DOC>
<DOCNO> 114418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/22/son/sondun27.html </URL>
<DATE> 2002/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta genel af krizi 
</HEADLINE>
<TEXT>

     Irak'ta tüm tutuklulara af çıkarılmasının ardından, yurtdışında sürgünde bulunan muhaliflere de aftan yararlanmaları çağrısında bulunuldu. 
     Irak yönetimi, Saddam Hüseyin'in referandumla yeniden devlet başkanı seçilmesi nedeniyle Pazar günü cezaevlerindeki tüm siyasi ve adli tutuklular için af çıkardığını açıklamıştı. 
     Baas Partisi yayın organı olan ve Bağdat yönetiminin sözcülüğünü yapan El Tavra gazetesinde bugün yer alan başyazıda, Irak liderliğinin önerdiği affın, bir hata ya da günah işleyenler için büyük bir fırsat olduğu belirtildi. Başyazıda, yurtdışında yaşayan Iraklıların da bu şansı kullanmaları, aileleriyle barış ve huzur içinde yaşamak üzere ülkeye dönmeleri gerektiği kaydedildi. 
     Irak Dışişleri Bakanlığı'ndan Talib El Duleymi, dün bir açıklama yaparak, elçiliklerine yurtdışında yaşayan ve ülkeye dönmek isteyen Iraklılara kolaylıklar sağlanması direktifi verilmesi gibi, hükümetin sürgünde yaşayanlara yardımcı olacak adımlar attığını söyledi. 
     Saddam Hüseyin'in büyük oğlu Uday'ın Gençlik televizyonunda konuşan El Duleymi, Irak'ın diplomatik misyonlarının bu konudaki zorlukları gidermek için mümkün olan tüm çabayı harcayacağını kaydetti. 
     
     MUHALİFLER ÖNERİNİN CİDDİYETİNE İNANMIYOR 
     Yurtdışında yaşayan, Saddam yönetimine muhalif Iraklılar, önerinin samimiyetine inanmadıklarını açıkladılar. 
     Kahire'de sürgünde bulunan eski Iraklı bakanlardan Ahmed El Habibi, Saddam rejiminin 1968'de iktidara geldiğinden bu yana bu tip öneriler getirdiğini, ancak muhaliflerin hapis ya da idam edildiklerini söyledi. 
     Muhalif İslami İttifak grubu sözcüsü Muhammed Abdülcabbar, af önerisinin sürgündekiler tarafından, bir şaka olarak değerlendirildiğini belirtti. 
     1996'da Ürdün'e kaçan Nazım Udeh de bazılarının ülkeye dönebileceğini, ancak idam edileceklerini öne sürerek, ailesini ve kendisini korumak için asla Irak'a dönmeyeceğini söyledi. 
     





</TEXT>
</DOC>
