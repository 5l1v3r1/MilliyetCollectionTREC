<DOC>
<DOCNO> 103455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/23/guncel/gun01.html </URL>
<DATE> 2002/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Adalet Bakanı cezaevlerindeki insan hakları ihlallerine karşı uyardı 
</HEADLINE>
<TEXT>
Kötü muameleye anında soruşturma 
Bakan Çelikel cezaevlerinde hükümlülere onur kırıcı söz ve davranışlarda bulunanlar için yasal işlem talep etti 
     ANKARA Milliyet 

     Adalet Bakanı Aysel Çelikel, özellikle F tipi cezaevlerinde yaşanan insan hakları ihlalleri konusundaki şikayetleri dikkate alarak yayınladığı genelgede, hiçbir hükümlü ve tutukluya kötü muamele yapılmamasını istedi. 
     Çelikel genelgeyle, ceza ve infaz kurumları personelini, mahkumlara onur kırıcı davranışlarda bulunmamaları konusunda uyardı. 
     Cumhuriyet başsavcılıkları ve cezaevi müdürlüklerine gönderilen genelgede, hükümlü ve tutukluların, ceza ve tutukluluk sürelerini, güven içinde ve insan onuruna yakışır biçimde tamamlamalarının sağlanması, istismarlara neden olunmaması istendi. 
     
     Düzenli sağlık kontrolü 
     Genelgede, hükümlü ve tutuklulara hiçbir kötü muamelede bulunulmaması, aşağılayıcı, hakaret içeren söz ve davranışlarda bulunulmaması, bu konuda personele olan itimadın korunması, aksine davranışlarda bulunan personel hakkında derhal yasal işlem yapılması da talep edildi. 
     Hükümlü ve tutukluların, hastalıkları halinde, muayene ve tedavileri konusunda gereken duyarlılık ve titizliğin gösterilmesi istenen genelgede, cezaevine yeni girecek kişilerin de doktor muayenesinden geçirilerek, raporlarının dosyasında saklanmasını gerektiği vurgulandı. 
     Sağlık görevlileri tarafından talep edilmediği sürece, mahkumlar muayene olurken yanlarında görevli bulundurulmaması da istendi. 
     
     Güvenlik artırılsın 
     Can güvenliği sorunu bulunan ve intihar riski olan hükümlülerin yakın takibe alınarak, kaldıkları bölümdeki güvenlik önlemlerinin arttırılması da talep edildi. 
     



 GÜNCEL 













</TEXT>
</DOC>
