<DOC>
<DOCNO> 114399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/22/son/sondun08.html </URL>
<DATE> 2002/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, diplomasiyi sonuna kadar zorladığını göstermek istiyor 
</HEADLINE>
<TEXT>

     ABD Başkanı George Bush, ilk defa, Irak lideri Saddam Hüseyin'in BM koşullarını karşılaması halinde görevde kalmasına göz yumulabileceğini ima ederek, diplomasiyi sonuna kadar zorladığını gösteren taktik bir adım attı. 
     Amerikalı yetkililer, Irak'ta rejim değişikliğini ''devlet politikası'' olarak nitelendirirken, ABD Başkanı Bush, ''Irak'ın kitle imha silahlarından arınması için bir kez daha diplomasiyi deniyoruz. Irak lideri Saddam Hüseyin'in, BM'nin taleplerini yerine getirmesi, zaten o rejimin değişmiş olduğuna dair bir işarettir'' dedi. 
     Bush'un bu sözleri, NATO genişlemesini ele almak üzere Washington'da bulunan NATO Genel Sekreteri George Robertson'ı Oval Ofis'te ağırlamasının ardından gazetecilere yaptığı açıklamada geldi. Washington'daki gözlemciler, Amerikan yönetiminin Irak politikasında bir değişiklik bulunmadığını, ancak diplomasiyi sonuna kadar zorladığını göstermek için ifadelerinde yumuşamayı seçtiğini belirtiyorlar. 
     ABD Dışişleri Bakanı Colin Powell da Pazar günü bir televizyon programındaki konuşmasında, silahlardan arınmış bir Saddam Hüseyin'in, yerinde kalabileceğini söylemişti Bush, Irak'ta rejim değişikliği politikasının nedeninin, ''Saddam'ın 11 yıldır BM'ye ve özgür dünyaya aldırmaması'' olduğunu belirtirken, ''Irak'ın barışçı bir şekilde silahsızlandırılmasına karar vermek, BM ve Saddam Hüseyin'e bağlı'' dedi. 
     George Bush, ''biz Irak'ta diplomasiyi denedik. Şimdi bir kez daha deniyoruz. Ben özgür dünyaya inanıyorum. Eğer kararımızı verirsek bu adamı barışçı bir şekilde silahsızlandırabiliriz. Ama olmazsa bizim ve diğer ülkelerin, Saddam'ı silahsızlandırma gücü var. Bu kararı vermek Saddam'a ve BM'ye bağlı. BM'nin gerçekten isteği olup olmadığını kısa süre içinde göreceğiz. Ondan sonra da gerekli kararı vermek Saddam'ın işi olacak'' diye konuştu. 
     Amerikalı diplomatlar, bir yandan BM'de Irak için yeni tasarıyı dolaştırıyorlar. ABD daha önce, Irak'ın BM'nin taleplerine uymaması halinde askeri güç kullanımına olanak sağlayacak tek bir tasarıyı BM Güvenlik Konseyi'nden geçirmeye niyetlenmişti. Ancak Fransa ve Rusya'nın veto tehdidiyle ABD, BM'ye sunulan tasarının metnini yumuşattı. 
     Beyaz Saray sözcüsü Ari Fleischer ise yeni tasarının daha güçlü ve daha etkili bir silah gözlem sistemi önerdiğini ve yükümlülüklerini yerine getirmezse Saddam'ın ciddi sonuçlara katlanacağını ifade ettiğini söyledi. Fleischer, yeni BM kararlarına uyma konusunda ABD'nin, ''sıfır hoşgörü'' göstereceğini de vurguladı. 
     Yeni BM tasarısıyla ilgili takvimden de bahseden Fleischer, Saddam'ın tasarıyı kabul etmesi için belli bir periyot olacağını ve ikinci bir periyodun da Irak'ın elinde bulunan kitle imha silahlarının listesinin oluşturulması için verileceğini söyledi. Saddam'ın listesinde bulunmadığı halde sonradan tespit edilen silahlar ise kuralların ihlali anlamına gelecek. Fleischer, bu duruma asla tolerans gösterilmeyeceğini ifade etti. 
     Fleischer, Powell'ın, BM taleplerini karşılaması halinde Saddam'ın yerinde kalabileceğine ilişkin bir soru üzerine ise Irak'ın BM taleplerini yerine getirmede şu ana kadar hiçbir çaba göstermediğini ve Saddam'ın, Irak'ta rejimin doğasını değiştireceğine inanmanın ''gerçekçi olmayacağını'' belirtti. 
     Kuzey Kore'nin nükleer silah programı bulunduğu itirafının ardından, kitle imha silahları bulundurduğu için Irak'a askeri operasyonu göz önüne alan ABD'nin Irak politikası, diplomatik açıdan zora girmişti. Amerikan yönetimi, Kuzey Kore ile Irak'ı ayırmak için, ''Irak benzersiz'' değerlendirmesinde bulunuyor. 
     





</TEXT>
</DOC>
