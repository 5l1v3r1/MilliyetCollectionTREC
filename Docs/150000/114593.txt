<DOC>
<DOCNO> 114593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/23/spor/spo20.html </URL>
<DATE> 2002/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
HABER TURU 
</HEADLINE>
<TEXT>

     İRFAN KURTULMUŞ 

Erdoğan’dan dev hizmet      BEŞİKTAŞ Asbaşkanı Levent Erdoğan’ın babası Atalay Erdoğan adına Gaziantep’in İslahiye ilçesinde yaptırdığı 24 odalı sağlık ocağı hizmete girdi. Açılış töreninde bir konuşma yapan Turizm Bakanı Mustafa Taşar, Levent Erdoğan’ı hizmetlerinden dolayı kutladı ve bir teşekkür plaketi verdi. Daha sonra kürsüye gelen Devlet eski bakanı Mustafa Yılmaz ile MHP Milletvekili Şevket Bülent Yahnici de Levent Erdoğan’ın yaptığı hizmeti taktirle karşıladıklarını belirttiler. 
     
Kuralar çekildi      TÜRKİYE Kupası birinci kademe kuraları dün Ankara’da çekildi. Süper Lig’den Elazığspor, Adanaspor ve Altay’ın da katıldığı ilk tur eşleşmeleri şöyle oldu Şanlıurfa-Batman Petrol, Akçaabat Sebat-Çaykur Rize, Erzincan-Erzurum, Mersin İdmanyurdu-Gaziantep Büyükşehir B., Y. Yozgat-Kayseri Erciyes, Sivas-Kayseri, B.B.Ankara-Türk Telekom, Çankırı Belediye-Şeker, Konya-Aydın, Antalya Kepez-Antalya, Çanakkale Dardanel-Vestel Manisa, Sakarya-İstanbul Büyükşehir Belediyesi. 
     
Diyarbakır’a ağır darbe      PROFESYONEL Futbol Disiplin Kurulu, federasyon başkanı ve hakemlere yayın yoluyla hakaret etmek suçundan Diyarbakırspor Kulübü Başkanı Ali İlhan Kaya’ya 6 ay hak mahrumiyeti cezası verdi. Kurul dün yaptığı toplantıda ayrıca F.Karagümrük, Beykoz ve Boluspor kulüplerine 1’er maç, Zonguldakspor’a 2 maç saha kapatma, M.Kemalpaşaspor’a ise bir maç seyircisiz oynama cezası verilmesini kararlaştırdı. 
     
Orta ve Boşat’a UEFA’dan görev      UEFA Hakem Komitesi, FIFA kokartlı bayan hakem Lale Orta ile Muhittin Boşat’a iki maçta görev verdi. Futbol Federasyonu’ndan yapılan açıklamada Orta’nın UEFA Bayanlar Ligi’nde 28 Kasım Perşembe günü oynanacak Arsenal İngiltere - CSK Samara Rusya maçını yöneteceği, Boşat’ın ise Çek Cumhuriyeti ile İsveç arasında 20 Kasım Çarşamba günü yapılacak özel karşılaşmada düdük çalacağı belirtildi. 
     
Altay’da boykot      SEZON başından bu yana büyük maddi sıkıntı çeken Altaylı futbolcular, sonunda isyan bayrağını açarak antrenman boykotu yaptı. Tepkilerinin sadece yönetime değil camiaya da olduğunu söyleyen futbolcular, dün akşamki idmana çıkmadı. 
     
Hasan Al’a operasyon      PROFESYONEL boks yaşamını Danimarka’da sürdüren Türk boksörü Hasan Al boyun fıtığı ameliyatı oldu. Uzun süreden beri kendisini rahatsız eden ve son zamanlarda boks yapmasını engelleyen hastalığı nedeniyle Avrupa şampiyonluğu unvan maçı ertelenen Al’ın altı ay ringlerden uzak kalacağı açıklandı. 
     



 SPOR 



























</TEXT>
</DOC>
