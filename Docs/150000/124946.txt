<DOC>
<DOCNO> 124946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/16/son/sondun12.html </URL>
<DATE> 2002/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Şimdi de Diana'nın eski uşağının mektupları satılıyor 
</HEADLINE>
<TEXT>

     Prenses Diana'nın eski sevgilisi James Hewitt'in girişiminden sonra, şimdi de Prenses'e ait özel eşyaları çaldığı gerekçesiyle yargılanan ve beraat eden eski uşağı Paul Burrell'ın sevgilisi olduğunu iddia eden bir Avustralyalı, Burrel'dan gelen özel mektupları satışa çıkarıyor. 
     Gregory Pead adlı antikacı, Avustralya'nın doğusundaki Gold Coast'ta bulunan mağazasında, aralarında Burrel'den mektuplar, fotoğraflar ve kartpostallar bulunan parça eşyayı yarın satışa sunacak. 
     Pead'in iş ortakları, 1980'li yılların başlarına ait mektuplarda, Burrel'ın kraliyet ailesiyle çalışmakla ilgili düşünceleri ve Pead'e ''ilan-ı aşklarının'' bulunduğunu belirtti. 
     Mektuplardan bazılarında, Prenses Diana'nın Prens Charles ile evlenmeden bir hafta önce, gelinliğinin tarif edildiği ve düğünle ilgili alınan güvenlik önlemlerinden söz edildiği kaydedildi. 
     Diana'nın eski sevgilisi Binbaşı James Hewitt'in, aşk mektuplarını satmaya çalıştığı ortaya çıkmıştı. 
     
     BURRELL, HEWITT'E SERT ÇIKTI 
     Bu arada, Paul Burrell, Prenses Diana'nın kendisine yazdığı aşk mektuplarını satmaya kalkan Diana'nın eski sevgilisi James Hewitt için ''rezil bir adam'' dedi. 
     İngiltere'de yayımlanan The Mirror gazetesinde yer alan habere göre Burrell, Hewitt'in Diana'nın kendisine yazdığı ve son derece özel ifadeler içeren mektupları satmaya kalktığını duyunca çevresindekilere ''Midem bulandı, bu ne rezil bir adam'' diyerek tepki gösterdi. 
     Burrell, 10 milyon sterline satışa çıkarılan mektupların bir dönem Hewitt'den çalındığını, ancak daha sonra yeniden Kensington Sarayı'na postalandığını anlattı. 
     Diana'nın eski sevgilisi, İngiliz Kraliyet Ordusu'nun eski bir mensubu olan 44 yaşındaki Hewitt, 64 aşk mektubunu 10 milyon sterline bir İsviçreli işadamanın aracısı kılığına giren News of the World gazetesi muhabirine satmaya kalkmıştı. 
     Hewitt'in avukatı ise mektupların yayınlanmak üzere satılmayacağını öne sürmüştü. 
     





</TEXT>
</DOC>
