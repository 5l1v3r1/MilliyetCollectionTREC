<DOC>
<DOCNO> 108344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/18/son/sontur27.html </URL>
<DATE> 2002/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP'li Köse "ABD'nin Irak'a yapacağı operasyonu MHP engelledi" 
</HEADLINE>
<TEXT>

     MHP Grup Başkanvekili ve Erzurum Milletvekili İsmail Köse, ABD'nin Irak'a 6 ay önce yapacağı operasyonu, MHP'nin engellediğini iddia etti. 
     MHP Grup Başkanvekili Köse, Doğu Anadolu Gazeteciler Cemiyeti'nde düzenlediği basın toplantısında, partisinin hükümetteki faaliyetleri ve seçim bölgesindeki çalışmaları hakkında bilgi verdi. 
     Türkiye'nin son 3 yıl içinde doğa, siyasi ve ekonomik anlamda üç büyük deprem yaşadığını ifade eden Köse, MHP'nin bu depremlerde büyük mücadeleler verdiğini savundu. 
     ABD'nin 6 ay önce kendi menfaatlerini ön planda tutarak Irak'a operasyon yapmak istediğini, ancak bu operasyonun MHP tarafından engellendiğini belirten Köse, burada Türkiye çıkarlarının ön planda tutulduğunu söyledi. 
     MHP'nin AB konusunda kararlı ve istikrarlı bir yol izlediğini kaydeden Köse, ''Biz AB'ye değil, Türk milletini bölmek isteyen zihniyete karşıyız. AB'ye elbette gireceğiz. Ama dilimizle, dinimizle gireceğiz.'' diye konuştu. 
     Konuşmasında, eski Devlet Bakanı Kemal Derviş'e de değinen Köse, ekonomi için getirilen Derviş'in, gelişinden gidişine kadar faydalı olmadığını savundu. 
     Derviş'in Türk siyasetinde entrikayı ortaya koyduğunu, İsmail Cem ile birlikte el ele vererek DSP'yi bölme operasyonu başlattığını ileri süren Köse, ''Sayın Derviş şimdi CHP saflarında. Bütün bu gerçeklere bakıldığında, sayın Derviş'in siyaseten mahkum olması gerekiyor'' şeklinde konuştu. 
     
     ''BARAJIN DÜŞMESİNE KARŞIYIZ'' 
     MHP Grup Başkanvekili İsmail Köse, seçimlerde barajın yüzde 5'e düşürülmesine karşı olduklarını da belirterek, ''Bu durumda meclis meclis olmaktan çıkar.'' dedi. 
     Barajın düşürülmesi halinde siyasi istismarın başlayacağını savunan Köse, şunları söyledi 
     ''Etnik, mezhep problemleri ortaya çıkar. Bunlar hassas konulardır. Bu meclis, bir gecede, seçilen 22 milletvekilini kapının önüne koydu. Yarın yine böyle olabilir. İşte bu yüzden karşıyız. Biz diyoruz ki siyasi partiler küçülmesin, büyüsün.'' Köse, toplantıda, Erzurum'daki MHP'li belediye başkanları, vali ve il encümen üyelerini de eleştirerek, Erzurum'a yapılan yatırımlarda MHP'nin ciddi katkıları olduğunu, ancak kaynakları kullananların hep kendilerinden söz ettiklerini, bunun da siyaseten affedilemez olduğunu söyledi. 
     





</TEXT>
</DOC>
