<DOC>
<DOCNO> 123824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/11/dunya/adun.html </URL>
<DATE> 2002/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
2005’E BEŞLİ FREN 
</HEADLINE>
<TEXT>

Alman-Fransız planına karşı çıkan İngiltere, İtalya, İspanya, Belçika ve Yunanistan, Türkiye ile müzakerelerin 2004’ün ilk yarısında başlaması için bastırdı. Çözüm Kopenhag’a kaldı 
     GÜVEN ÖZALP Brüksel 

     Kopenhag Zirvesi’ne çok az bir süre kala Brüksel’de Türkiye konusunu masaya yatıran Avrupa Birliği AB dışişleri bakanları, tarih verilmesi ve bunun "koşullu takvim" şeklinde olması konusunda anlaşırlarken, "tarihin adının konmasını" Kopenhag’a bıraktılar. Türkiye’nin önerisi olan, "müzakerelere 2003’te başlayalım" fikri "erken" bulunurken, Alman - Fransız planında öne çıkan 2005 ise, "geç" olarak nitelendirildi. Kopenhag’da 15 ülke devlet ve hükümet başkanları, bu iki yaklaşım arasında bir noktada buluşmaya çalışacaklar. Türkiye’ye "yakın" grup, müzakere tarihini 2004’ün ilk yarısına çekmeye çalışıyor. 
     AB dışişleri bakanları Brüksel’de gerçekleştirdikleri toplantıda Türkiye’nin Kopenhag kriterlerine uyup uymadığı konusunda gözden geçirme tarihi verilmesinin gereği için hemfikir oldular. Ancak Alman - Fransız planında dile getirilen gözden geçirme tarihiyle Aralık 2004 , müzakerelere başlama tarihi 1 Temmuz 2005 arasındaki sürenin çok uzun olması eleştiri konusu oldu. 
     Almanya ve Fransa yumuşayabilir 
     Brüksel’deki toplantıda ikili uzlaşmaya karşı "beşli blok" oluştu. İngiltere, İspanya, İtalya, Belçika ve Yunanistan, Berlin ve Paris arasında varılan uzlaşmanın yetersizliğini dile getirdiler. Bu blokun ana mesajını, "Türkiye’yle müzakerelere 2004’ün ilk yarısında başlayabilmeliyiz" oluşturdu. Bu ülkelerin üzerinde durdukları bir başka konuyu ise, "gözden geçirme yapıldıktan sonra eğer Kopenhag kriterlerinin tam anlamıyla yerine getirildiği sonucuna varılırsa müzakerelere diğer adaylara yapıldığı gibi beklemeksizin başlanması" oluşturdu. 
     İkili plan karşısında ağırlığı fazla olan ülkelerin oluşturduğu "beşli blok" nedeniyle Almanya ve Fransa’nın esneme gösterme eğilimine girebilecekleri belirtiliyor. Diplomatik kaynaklar, bu konuda ilk sinyallerin Brüksel’de verildiğini ifade ediyorlar. Türkiye’ye ilişkin tartışmada tek net itirazın ise, Türkiye’ye karşı geleneksel bir soğukluk içinde olan Avusturya’dan geldiği öğrenildi. 
     
     Son dakika pazarlığı 
     Türkiye konusunda pazarlıklar son dakikaya kalacak. Brüksel’de diğer ülkelerin görüşlerini alan AB Dönem Başkanı Danimarka, gerek bu görüşlerden çıkan sonuçları gerekse Danimarka Başbakanı Anders Fogh Rasmussen’in AB başkentlerinde gerçekleştirdiği temaslardan çıkan sonuçları "harmanlayan" bir paragrafı zirve sırasında gündeme getirecek. Rasmussen’in format olarak ikili planı temel alan ancak tarihler konusunda beşli blokun çekincelerini de göz önünde bulunduran bir yaklaşım benimsemesi bekleniyor. Zirvede Türkiye’ye ilişkin paragrafın yazım şekli Ankara açısından büyük önem taşıyacak. 
     
     Kıbrıs’ta adım bekleniyor 
     Zirveye kadar ya da zirve sırasında iki önemli konu Türkiye konusunda belirleyici olacak. Bunlar Kıbrıs ve Avrupa Güvenlik ve Savunma Politikası AGSP . 15’ler iki süreç arasında bağlantı bulunmadığını açıklasalar da kapalı kapılar ardında Kıbrıs ve AGSP konusunda atılacak olumlu adımların etkili olacağını saklamıyorlar. 
     
Tarih olmazsa ne olur Ankara’nın kozu Kıbrıs 
     ANKARA Milliyet 

     Diplomatik kaynaklar, Kopenhag Zirvesi’nde Türkiye’ye tarih verilmemesi durumunda Ankara’nın göstereceği olası reaksiyonları şöyle sıralıyor 

</TEXT>
</DOC>
