<DOC>
<DOCNO> 145070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/24/son/sonspo10.html </URL>
<DATE> 2003/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan basını "Inter büyük fırsat tepti" 
</HEADLINE>
<TEXT>

     İtalya Birinci Futbol Ligi'nin 26. haftasında deplasmanda Udinese'ye 2-1 yenilen FC İnter'in şampiyonluk yarışında büyük bir fırsatı teptiği belirtiliyor. 
     İtalyan basınında yer alan haberlerde, ''İnter, Juventus'a yardım ediyor'', ''İnter bir felaket, Juventus tek başına kalıyor'', ''İnter fırsatları kaçırıyor'' başlıkları kullanıldı. 
     Sol bacağındaki kas ağrıları nedeniyle Okan Buruk'un kadroda yer almadığı, Emre Belözoğlu'nun da yine kas ağrılarındaki problem yüzünden son anda kadro dışı bırakıldığı İnter'de, en büyük eksik konsantrasyon olarak gösterildi. 
     Teknik Direktör Hector Cuper'in büyük maçlarda alınan galibiyetlerin ardından takımda konsantrasyonu sağlayamadığını yazan gazeteler, şampiyonluk yarışı veren İnter'in, Juventus'un Milan karşısında kaybetmesiyle elde ettiği avantajı, kötü değerlendirdiğini yazdı. 
     Ligin bitimine 8 hafta kala Juventus'un 3 puan gerisinde 2. sırada bulunan İnter'in, fikstüre göre sahasında da olsa Roma, Milan, Lazio, Parma gibi büyük takımlarla maçı bulunuyor. 
     Cuper, Udinesse yenilgisinin ardından basına yaptığı açıklamada, ''Çok önemli bir fırsatı kaçırdık. Artık başka hata yapamayız'' dedi. 
     




</TEXT>
</DOC>
