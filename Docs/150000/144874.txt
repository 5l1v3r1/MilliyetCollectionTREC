<DOC>
<DOCNO> 144874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/24/ekonomi/aeko.html </URL>
<DATE> 2003/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan’dan canlı yayında IMF’ye söz 
</HEADLINE>
<TEXT>

Başbakan Erdoğan, dün yaptığı Ulusa Sesleniş’ konuşmasında, IMF’yle yürütülen ekonomik programı uygulama konusunda tam bir kararlılık olduğunu, hiçbir şartta programın delinmeyeceğini söyledi 
     ANKARA Milliyet 

     Başbakan Recep Tayyip Erdoğan, hükümetin ekonomik programı uygulama konusunda tam bir kararlılık içinde olduğunu belirterek, "Zor şartlar ya da başka şeyler bahane edilerek ekonomik programın delinmesine müsaade edilmeyecektir" dedi. Ekonomik programın, savaş durumunun ekonomi üzerindeki etkilerini kontrol altında tutacak güçte olduğunu ifade eden Erdoğan, ihtiyaç duyulması halinde yeni tedbirlerle de programı desteklemekte tereddüt etmeyeceklerini söyledi. Başbakan Erdoğan, dün akşam televizyonlardan canlı olarak yaptığı Ulusa Sesleniş’ konuşmasında, hükümetin, savaş sürecinin esenlik içinde aşılabilmesi için her türlü tedbiri aldığını ve şartların gerektirdiği tedbirleri alma konusunda siyasi iradesini ortaya koyduğunu belirtti. 
     Hükümetin ekonomi politikalarını da anlatan Erdoğan, hükümetin, dikkat ve titizlikle mevcut ekonomik programı yürütecek siyasi kararlılığa sahip olduğunu, ortaya konulan ekonomik hedefleri yakalamak için bütün dikkat ve çabanın ortaya konulacağını söyledi. 
     
     Faiz dışı fazla sözü 
     Ekonomik programın Türkiye’nin refahı ve geleceği için yapılması düşünüldüğü ve yapılmasının gerekli olduğuna inanıldığı için uygulandığını belirten Erdoğan, şöyle devam etti 
     "Bu kapsamda gayrısafi milli hasılanın GSMH yüzde 6.5’i tutarında faiz dışı fazla sağlayacak 2003 Mali Yılı Bütçesi şu anda Meclis’te görüşülmektedir. Söz konusu faiz dışı fazla hedefine ulaşabilmek için öngörülen 15.8 katrilyon lira tutarındaki tedbirlerden 11.6 katrilyonluk kısmıyla ilgili düzenlemeler yapılmıştır. Sosyal güvenlik sistemi ve sağlık harcamalarında yolsuzluk boyutundaki israfı önleyecek tedbirler alınmıştır. Geçtiğimiz iki ayda gelirlerin tahsili ve giderlerin tasarrufunda faiz dışı fazla hedefi aşılmıştır. Geçen iki ayda vergi gelirleri, beklenenden 580 trilyon lira fazla gerçekleşmiştir." 
     Başbakan Erdoğan, özelleştirme ile ilgili önceden açıklanan programın uygulanmaya başlandığını belirterek, kamudaki atıl istihdamın giderilmesine dair düzenlemelerin ivedilikle yapılacağını kaydetti. Olağanüstü şartların gerektirdiği harcamalar için tedbirlerin programa uygun olarak alındığını bildiren Erdoğan, bu kapsamda, dördüncü gözden geçirmenin nisanın ilk yarısında tamamlanmasını beklediğini söyledi. 
     Başbakan "İhtiyaç duyulması halinde yeni tedbirlerle de programı destekleriz. Maliye politikasındaki kararlılık, mali piyasalarda istikrarı sağlamak için başta Merkez Bankası olmak üzere bağımsız kurumlarımızın aldığı ve alacağı tedbirleri destekleyecektir" dedi. 
     
Yeni kapılar açılır’ lafı tartışılıyor      Başbakan Erdoğan, Türk milletinin daha büyük badireleri atlattığını, hep var olageldiğini , varlığını bundan sonra da güçlendirerek devam ettireceğini kaydetti. 
     "Bunun tek şartı, milletimizin birlik ve beraberliğidir" diye konuşan Erdoğan, şunları söyledi 
     "Bazı ülkeler için masa başında izlenecek ve k ğıt üzerinde değerlendirilecek bir sorun olan bu savaş, bizim için mahallemizde çıkmış bir yangındır. 1991 Körfez Savaşı’nda 500 bin Iraklının Türkiye’ye sığındığını dünya unutmuş olabilir ama biz unutmadık. Ekonomimiz bu kadar kırılgan olmasaydı savaşın etkisi daha sınırlı olabilirdi. 
     Bugün o gün değildir. Bugün, kalplerimizi birleştirme, gündelik siyasetin, gündelik çıkarların üstünde, bazı yanıltıcı gazete ve televizyon haberlerinin ötesinde olmamız gereken bir gündür. Bilirsiniz, bazen en zor şartlarda yeni kapılar açılır. Umarım bu zor günler, uzun süredir üzeri küllenmiş kardeşlik duygularımızı daha da pekiştirir." Erdoğan’ın yeni kapılar açılır lafı, Kıbrıs yüzünden Avrupa’yla, Irak yüzünden ABD’yle kötü ilişkileri bulunan Türkiye’nin yeni bir blok arayıp aramadığı tartışması yarattı. 
     


SİYASET 




















</TEXT>
</DOC>
