<DOC>
<DOCNO> 109905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/27/son/sonspo01.html </URL>
<DATE> 2002/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Ronaldo, televizyonda program yapacak 
</HEADLINE>
<TEXT>

     Sezon başında İtalya'nın FC Inter takımından İspanya'nın Real Madrid takımına transfer olan Brezilyalı yıldız golcü Ronaldo, Brezilya'nın Bandeirantes Televizyonu ve spor marketi Traffic ile sözleşme imzaladı. 
     Bandeirantes, her hafta sonunda Real Madrid'in İspanya Ligi'nde yapacağı maçları yayınlayacak ve pazartesi günleri de Ronaldo'nun konuk olacağı bir program hazırlayacak. 
     Ronaldo, Madrid'den video konferansla yaptığı basın toplantısında, bu sözleşmeyle Brezilya'ya futbolunu izletme şansına sahip olacağı için mutlu olduğunu belirterek, İspanya futbolunun İtalya'nınkine oranla çok daha zevkli ve eğlenceli olduğunu söyledi. 
     Sakatlığı süren Ronaldo, en kısa zamanda oynamayı umut ettiğini belirterek, arkadaşlarının da bunu beklediğini kaydetti. 
     Bu arada FC Inter'den neden ayrıldığına ilişkin suskunluğunu dün bozan Ronaldo, La Gazetta Dello Sport'a yaptığı açıklamada, takımın Arjantinli teknik direktörü Hector Cuper'i suçlayarak, ''Cuper'le futbol hayatımı riske soktum. İyi olduğum zamanlarda beni oynatmadı iyi olmadığım zamanlarda sahaya sürdü'' demişti. 
     Ronaldo, Brezilya'nın Dünya Kupası finalinde Almanya'yı 2-0 yenerek şampiyon olmasından sonra ilk olarak ağustos ayında Paraguay maçında forma giydi. Brezilya'nın 1-0 galip geldiği bu özel maçta 33 dakika oyunda kalan Ronaldo'nun durgunluğu dikkati çekmişti. 
     





</TEXT>
</DOC>
