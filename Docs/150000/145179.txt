<DOC>
<DOCNO> 145179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/25/yasam/yas04.html </URL>
<DATE> 2003/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapkaça verilen en büyük ceza 
</HEADLINE>
<TEXT>

Çantasını almak için yerlerde sürüklediği genç kızın ölümüne neden olan kapkaççıya, adam öldürmek ve gasp suçundan 36 yıl hapis verildi 
     İSTANBUL Milliyet 

     Florya’da, kapkaç yaparak çantasını aldıkları Demet Karaca’nın ölümüne neden oldukları iddiasıyla yargılanan üç sanıktan Lokman Akkuş, 36 yıl hapis cezasına çarptırıldı. 
     Bakırköy 4. Ağır Ceza Mahkemesi’ndeki duruşmaya tutuklu yargılanan Lokman Akkuş katıldı. Demet Karaca’nın annesi Hamide Karaca ile ağabeyi Cem Karaca da duruşmada hazır bulundu. Üç sayfalık yazılı ifade veren Akkuş, son savunmasının iyice incelenmesini istediğini söyledi. 
     Mahkeme, Akkuş’u, çantasını kapkaç yaptığı Karaca’nın ölümüne sebebiyet verdiği gerekçesiyle 18 yıl, gasp suçundan da 18 yıl olmak üzere toplam 36 yıl ağır hapis cezasına çarptırdı. 
     
     Karar açıklanınca ağladı 
     Tutuksuz yargılanan Kenan Garip ve Alim Uçar’ın ise "yeterli delil bulunmadığından" beraatlerına karar verilirken Akkuş, karar üzerine duruşma salonunda ağladı. 
     Tekstil işinde çalışan Karaca, 29 Ocak 2001’de Florya’da evine gitmeye çalışırken, çantasının kapkaç yoluyla alınması sırasında yerde bir müddet sürüklenmişti. Hastanede 13 gün tedavi gören Karaca kurtarılamamıştı. 
     


YAŞAM 























</TEXT>
</DOC>
