<DOC>
<DOCNO> 149359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/12/son/soneko14.html </URL>
<DATE> 2003/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜPRAŞ ham petrol temininde sorun beklemiyor... 
</HEADLINE>
<TEXT>

     Türkiye Petrol Rafinerileri A.Ş TÜPRAŞ Genel Müdürü Hüsamettin Danış, ''TÜPRAŞ 2003 yılında yaklaşık 24 milyon ton hampetrol işlemek suretiyle ihraç edilecek ürünlerle birlikte 25 milyon tonun üzerinde ürün pazarlayarak 11 milyar dolar ciroya ulaşmayı, 2004 yılı sonuna kadar 700 milyon dolar yatırım harcaması yapmayı hedeflemiştir'' dedi. 
     PETROLEUM İstanbul 2003 Fuarı kapsamında düzenlenen Konferansın ''Yeni petrol yasa tasarısının dağıtım ve rafinaj sektörü üzerine etkileri, Irak Savaşının sektöre yansımaları'' konulu oturumunda konuşan Danış, yılda 27.6 milyon ton rafinaj kapasitesi yanında 1.8 milyon ton hampetrol, 2.2 milyon ton ürün depolama kapasitesiyle Tüpraş'ın Türkiye'deki tüm dağıtım şirketlerinin depolama kapasitesinin çok daha fazlasına sahip olduğunu vurguladı. 
     Şirketin yurtiçi satışlarının geçen yıl 22.8 milyon ton seviyesinden 21.2 milyon tona gerilediğini belirten Danış, yüzde 43.2 ihracat artışı sonucu toplam Tüpraş satışlarının sadece yüzde 2.9'luk azalmayla 24 milyon ton olarak gerçekleştiğini anlattı. 
     Danış, ''Tüpraş'ın 2001 yılında 11 katrilyon lira olan cirosu 2002 yılında yüzde 41 artışla 15.5 katrilyon liraya ulaşmıştır'' dedi. 
     Danış, Tüpraş'ın 2002 yılında 258 trilyon lira vergi öncesi kara ulaştığını, son 4 yıllık dönemde tüm sıkıntılara karşın 1.5 milyar doların üzerinde kar sağladığını kaydetti. 
     Tüpraş'ın yakın ve orta dönem stratejisinin ana unsurunun rafinerilerin hampetrol işleme kapasitesinin artırılması, kar optimizasyonu, AB standartlarında üretim, organizasyon yapısının gözden geçirilmesi ve maliyetlerin düşürülmesi olduğunu dile getiren Danış, Tüpraş'ın devam etmekte olan 700 milyon dolar tutarındaki yatırımlarının tamamlanmasıyla rekabet gücünün artacağını ve AB'nin önümüzdeki yıllar için hedeflediği ürün standartlarına ulaşılacağını bildirdi. 
     Danış, devam eden yatırımların tamamlanmasıyla 2005 yılında kurşunsuz benzin üretim potansiyelinin 5.8 milyon tona yükseleceğini kaydetti. 
     
     TÜPRAŞ'IN ÖZELLEŞTİRİLMESİ ŞART'' 

     Hüsamettin Danış, Tüpraş'ın uzun dönem startejilerinin ana unsurunun enerji sektöründeki lider konumunu güçlendirmek olduğunu ifade ederek, ''Bu stratejiler, halen yüzde 34.2'si halka arz edilmiş olan Tüpraş'ın yüzde 50'den fazlası özelleştirildikten sonra kararlaştırılacak olan konulardır. Tüpraş'ın stratejik hedeflerini gerçekleştirebilmesi için özelleştirilmesinin şart olduğunu düşünmekteyiz'' dedi. 
     Danış, Petrol Piyasası Kanun Tasarısı'na ilişkin olarak da doğalgaz, elektrik ve petrol piyasası gibi birbirinden farklı üç sektördeki faaliyetlerin Enerji Piyasası Düzenleme Kurumu tarafından düzenlenecek olmasının karar alma ve uygulama sürecinde gecikmeler yaratabileceğini, sektörle ilgili düzenlemelerin Petrol Piyasası Düzenleme Kurumu adı altında ayrı bir kurum tarafından yapılmasının daha uygun olacağını söyledi. 
     Tasarının 5. maddesindeki yerli hampetrolün piyasa fiyatının tespiti ile ilgili bölümün Tüpraş açısından kabul edilebilir olmadığını ifade eden Danış, bu bölümün yeniden değerlendirilmesini, hampetrol fiyatının da uluslararası piyasa fiyatına uygun olarak belirlenmesini istedi. 
     
     IRAK SAVAŞI... 

     Hüsamettin Danış, Tüpraş'ın 2003 yılında Libya'dan 4 milyon ton, Suudi Arabistan'dan 3.5 milyon ton, İran'dan 4.8 milyon ton, Suriye'den 1.1 milyon ton, Cezayir'den 0.3 milyon ton, Tataristan'dan 2.4 milyon ton ve 3 milyon tonu TPIC TPAO'nun yurtdışı petrol çalışmalarını yürüttüğü şirketi , 2 milyon tonu boru hattından olmak üzere Irak kaynaklı 5 milyon ton hampetrol alımı planladığını söyleyen Danış, şöyle konuştu 
     ''Ancak son gelişmeler karşısında Şubat ayı sonundan itibaren boru hattı ve TPIC aracılığı ile gerçekleştirilen alımlar durdurulmuştur. Bu nedenle doğacak 5 milyon ton hampetrol açığını kapatabilmek amacıyla ilave hampetrol alımı için hükümetimizden izin istenmiş, şirketimiz 31 Aralık 2003 tarihine kadar uluslararası piyasalardan satın alınacak 5 milyon ton hampetrolün ithalatında teslimat şeklini serbestçe belirlemeye yetkili kılınmıştır. Söz konusu açığın Karadeniz kaynaklı Rusya Federasyonu merkezli Siberian Light, Kumkol, Ural gibi hampetrollerle karşılanması planlanmaktadır. 
     Akdeniz ve Ortadoğu merkezli diğer kaynaklarla mevcut anlaşmalar çerçevesindeki alımlarımız zaten devam etmektedir. Savaşın Irak dışındaki diğer petrol üreticisi ülkelere yayılmaması nedeniyle hampetrol konusunda ciddi bir sorun yaşanması beklenmemektedir. Tüpraş zaten petrol kaynaklarını çeşitlendirmiş durumda. Hiçbir petrol darlığı yaşanmadı. Irak'ta doğan fırsatları Tüpraş imkan dahilinde değerlendirecektir.'' Petrol Ofisi A.Ş Genel Müdürü Ertuğrul Tuncer de konuşmasında, Petrol Piyasası Kanun Tasarısı'nın bu haliyle ticari açıdan çok fazla denetim ve kısıtlamalar getirdiğini, sektörde faaliyet gösteren firmaların ticari gizliliklerinin bile sorgulanması anlamına gelebilecek bir takım mekanizmalara yer verildiğini belirtti. 
     Taslak metinde kuruma çok geniş yetkiler verildiğini kaydeden Tuncer, kuruma kanunla getirilen vazife ve mükellefiyetlerin uygulanması sonucunda pazarın liberalleşmesi hedefinden uzaklaşılmasının kaçınılmaz olacağı görülmektedir'' dedi. 
     Tuncer, ''Akaryakıt toptan satıcısı statüsü ile serbest tüketici kavramının kanun metninden çıkarılması gerekmektedir. Aksi halde haksız rekabete yol açacak'' diye konuştu. 
     





</TEXT>
</DOC>
