<DOC>
<DOCNO> 131844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/19/son/sonspo12.html </URL>
<DATE> 2003/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Revivo, Galatasaray yolunda... 
</HEADLINE>
<TEXT>

     Fenerbahçe ile yollarını ayıran İsrailli futbolcu Heim Revivo, sağlık kontrollerinden sonra büyük bir olasılıkla Galatasaray ile sözleşme imzalayacağını söyledi. 
     Fenerbahçe'den bonservisini aldıktan sonra İsrail'e giderken, Galatasaray'dan resmi bir öneri almadığını açıklayan Revivo, bugün ülkesinden dönüşte Atatürk Havalimanı'nda yaptığı açıklamada, görüşmelerde ilerleme kaydedildiğini belirterek, ''Bitme aşamasına geldi. Sağlık kontrollerinden sonra büyük bir olasılıkla Galatasaray ile sözleşme imzalayacağız. 2.5 yıllık bir sözleşme olacak'' dedi. 
     Basın mensuplarının sorularını yanıtlayan Revivo, ''Şu an Galatasaray ile sözleşme imzalamadım. İmzadan sonra her türlü açıklamayı yapacağım'' diye konuştu. 
     Revivo, ''Fatih Terim mi seni istedi '' sorusunu da, ''Fatih Terim ve yönetim istedi. Ayrıca takım arkadaşlarımın beni istemesi iyi bir şey. Bu daha çabuk adapte olacağımın işareti'' diye yanıtladı. 
     Revivo, Türkiye'de kalmaktan da mutlu olduğunu belirterek, ''İmza attıktan sonra daha da mutlu olacağım. Galatasaraylı taraftarların beni istemesinden dolayı da çok sevinçliyim'' diye konuştu. 
     





</TEXT>
</DOC>
