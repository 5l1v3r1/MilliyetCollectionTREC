<DOC>
<DOCNO> 147025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/02/son/soneko10.html </URL>
<DATE> 2003/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Yerli "çikita muz" üretildi... 
</HEADLINE>
<TEXT>

     Antalya'nın Serik İlçesi'nde bir firma tarafından organik ortamda deneme üretimine başlanılan ve kamuoyunda ''Çikita'' olarak tanınan muzdan başarılı sonuç alındı. 
     Tümerdem Meyve ve Tarım Ürünleri Pazarlama ve Dış Ticaret A.Ş Yönetim Kurulu Başkanı Mustafa Turan, A.A muhabirine yaptığı açıklamada, Türkiye'nin her yıl muz ithalatı için milyarlarca dolar harcadığını bildirdi. Turan muz ithalatını en aza indirmek için kamuoyunda ''Çikita'' olarak tanınan ve anavatanı Ekvator olan ''Grand Nain'' ve ''Dwarf Coverdish'' cinsi muzun bir süre önce Antalya'da deneme üretimine başladıklarını kaydetti. 
     Serik'in Karadayı Beldesi'nde 450 dönüm sulak arazi aldığını belirten Turan, şunları söyledi 
     ''Türkiye'de kaliteli muz üretimini artırmak için büyük mücadele verdim. Trilyonlarca lira harcama yaparak 450 dönüm sulak alanı aldım. Geçen yıl Nisan ayında 65 dönüm serada deneme muz üretimine başladık. Bir yıl olmadan 21 dönüm serada, 210 ton muz aldık. Üretimimizi 450 dönüm sera alanında artırmayı düşünüyoruz.'' Akdeniz Üniversitesi A.Ü Ziraat Fakültesi'nden emekli Yard. Doç. Dr. Mustafa Akıllı'dan destek ve danışmanlık hizmeti aldıklarını anlatan Turan, şöyle devam etti 
     ''Türkiye'nin tükettiği muzun yüzde 80'i ithalattan karşılanıyor. Muz ithalatına milyarlarca dolar döviz ödüyoruz. Her yıl 450-500 bin ton muz ithalatı gerçekleştiriyoruz. Ülkemizin kriz ortamında olması nedeniyle, muz ithalini en aza indirmek için böyle bir işe giriştim. Amacım, muz ithalatını en az seviyeye indirmektir. Oldukça başarılı oldu. Çok sevinçliyim. Hedefim, Türkiye'nin muz ihracatçısı bir ülke haline gelmesi... Deneme üretiminden başarılı sonuç aldığımız yerli çikita muzuna da kendi firmamızın adı olan Tümerdem'i marka olarak verdik.'' Turan, muz üretimine teşvik verilmesini de istedi. 
     
     ORGANİK KOŞULLARDA ÜRETİM YAPILIYOR 
     Türkiye'de ''ilk''leri gerçekleştiren ve özellikle jojobo ve pepino bitkilerinin deneme üretimlerini yaparak yaygınlaşmasını sağlayan A.Ü'den emekli Yard. Doç. Dr. Mustafa Akıllı da, yerli çikita ile ilgili şunları söyledi 
     ''Anavatanı Ekvator olan muzun, Akdeniz koşullarında serada yetiştirilmesi konusunda deneme üretimi yapıldı ve Alanya ile Anamur muzundan ortalama 25-30 kilogram ürün alınırken, serada deneme üretimi başarıyla sonuçlanan bu muzdan 70-80 kilogram ürün alındı. Bu muz çeşidi, yerli muza göre soğuklara daha dayanıklı ve hızlı bir gelişme gösteriyor. Deneme üretimi başarıyla sonuçlanan muz, tamamen organik ortamda üretiliyor. Hastalıklara karşı hiç bir kimyasal ilaç ve gübre kullanılmıyor. Çeşitli bitki ve hayvan atıklarından elde edilen gübre ve bitki özleri koruyucu olarak kullanılıyor. 3 bin tonluk sulama havuzu var. Yağmur ve kaynak sularından, bitki artıkları işlemden geçirilerek gübre haline getiriliyor. Muz ağaçlarını hastalıklardan ve zararlılardan korumak için doğal bitkilerden elde edilen özsularıyla korunuyor.'' Yard. Doç. Dr. Akıllı, Akdeniz bölgesinde sera koşullarında yetişen muzun, başta İzmir ve GAP bölgelerinde de ekonomik olarak yetiştirilebileceğini ve Türk tarımında alternatif ürün olabileceğini sözlerine ekledi. 
     





</TEXT>
</DOC>
