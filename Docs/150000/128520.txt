<DOC>
<DOCNO> 128520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/03/son/soneko12.html </URL>
<DATE> 2003/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Karadenizli hamsiyle güldü... Avlanma rekora gidiyor... 
</HEADLINE>
<TEXT>

     Giresun Balıkçılar Kooperatifi Başkanı Muzaffer Kalafat, Karadeniz'de 3 ayda 250 bin ton hamsi avlandığını belirtti. 
     Kalafat, Karadeniz'de bu sezon hamsi avında son yılların en verimli sezonunun yaşandığını ifade ederek, ''Karadeniz'de geçtiğimiz yıl bir sezonda avlanan hamsi miktarından fazlası bu sezonun 3 ayında avlandı'' dedi. 
     Karadeniz'de geçtiğimiz sezon 200 bin ton hamsi avlandığını hatırlatan Kalafat, şöyle konuştu 
     ''Karadeniz'de sezonun ilk 3 ayı olmasına rağmen 250 bin ton gibi büyük bir miktar hamsi avlandı. Avlanan bu hamsinin yüzde 20'si halka satıldı. Geriye kalan yüzde 80'lik bölümü de iki yıldır çalıştırılamayan balık unu ve yağı fabrikalarına gönderilerek işlendi.'' Hava şartlarının uygun gitmesi halinde hamsi avının Karadeniz'de Mart ayı sonuna kadar yapılabildiğini vurgulayan Kalafat, ''Karadeniz'de sezonun ilk 3 ayında olduğu gibi sezon sonuna kadar hamsi avı böyle devam ederse rekor kırılır'' diye konuştu. 
     Giresun'da balıkçı tezgahları ve manavlarda hamsinin kilogramı 500 bin liradan satılırken, tüketim fazlası hamsi de bölgedeki balık unu ve yağı fabrikalarınca kilogramı 120 bin liradan satın alınıyor. 
     





</TEXT>
</DOC>
