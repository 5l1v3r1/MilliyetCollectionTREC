<DOC>
<DOCNO> 142746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/14/son/sontur13.html </URL>
<DATE> 2003/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ak Parti'den Diyanet İşleri Başkanı'na tepki... 
</HEADLINE>
<TEXT>

     TBMM Plan ve Bütçe Komisyonu'nda, AKP Diyarbakır Milletvekili Aziz Akgül, Diyanet İşleri Başkanı Mehmet Nuri Yılmaz'ı eleştirdi. 
     AKP'li Aziz Akgül, bütçe görüşmeleri sırasında Diyanet İşleri Başkanlığı'nın rencide edilmeden islah edilmesi gerektiğini savundu. Akgül, Diyanet İşleri Başkanlığı tarafından milletvekillerine, Mehmet Nuri Yılmaz'ın hayatıyla birlikte teşkilatın çalışmalarını anlatan birinci kuşe kağıda basılmış bir kitap dağıtıldığını belirterek, bu kitapların tanesinin 25 milyon liraya tamamının ise 25 milyar liraya malolduğunu öğrendiğini kaydetti. Bu kitapların bedelinin de Başkanlığa ödettirildiğine dikkat çeken Akgül, "Ben bundan rahatsızlık duydum. Ben israfın haram olduğunu bilen bir Diyanet İşleri reisinin bunu başka bir atmosferde hazırlatması, belki kendi cebinden karşılaması gerektiğini düşünüyorum" şeklinde konuştu. 
     Akgül, Diyanet İşleri Başkanlığının islah edilerek daha fonksiyonel hale getirilmesi gerektiğine inandığı bildirdi. 
     
     "DİYANET'TE ALEVİ ÇAYCI FELAN VAR MI 

     CHP İzmir Milletvekili Kemal Anadol da, bir savaş tehlikesinin olduğu bir ortamda Türkiye'nin birlik ve beraberliğe daha çok ihtiyacı olduğunu ve bunun da ancak demokratik sistemle sağlanabileceğini söyledi. Anadol, Türkiye'deki yaşayanların yüzde 99'unun müslüman olarak kabul edildiğini ve bunların içinde önemli oranda da Alevi topluluğu olduğunu belirterek, "Diyanet İşleri Başkanlığı'nda 88 binin üzerinde personel olduğu söyledi. Bu 88 bir personel arasında Alevi çaycı felan var mı Merak ediyorum. Yoksa ulusal birliği tehlikeye sokarız. Şimdi Türk'ü ile Kürt'ü ile ulusal birliğe en çok ihtiyacımız olan bir döneme rastlıyoruz" dedi. Anadol, Diyanet İşleri Başkanlığının cemevlerini ibadethane olarak görmediğini, 12 Eylül döneminden sonra da Alevi köylerine cami yapma politikasının başladığını belirterek, "Alevi olmayan bir yurttaş olarak söylüyorum, bu ayrımı zorunlu din derslerinde de görüyoruz. Din derslerinde o kadar taraflı, Sunni kültürüyle din kitapları düzenleniyor ki 12 Eylül'den önce bir milletvekili o kitabı kürsüye çıkıp yırttı. Yırttıktan sonra da o kadar tepki verildi ki, önseçimi en yüksek oyla kazandı. Burada siyasi dengeyi iyi kurmak lazım. Diyanet'in tam bir eşitlikle Sunni ve Alevilere dikkat etmesi lazım" şeklinde konuştu. 
     





</TEXT>
</DOC>
