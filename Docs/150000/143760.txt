<DOC>
<DOCNO> 143760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/20/guncel/gun20.html </URL>
<DATE> 2003/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Benim peşimdeler’ 
</HEADLINE>
<TEXT>

Silahlı saldırıda ölen TEDAŞ Müdür Yardımcısı’nın eşi Şengül Balıkçı, tehdit edildiğini öne sürdü. Savcılığa suç duyurusunda bulunan Balıkçı, geri adım atmayacağını söyledi 
     TAHSİN CEM ÜLKER Adana DHA 

     Adana’da kaçak elektrik kullanımına karşı başarılı mücadelesiyle tanınan ve geçici görevle gönderildiği Şanlıurfa’da 18 Ekim 2002’de uğradığı silahlı saldırıda yaşamını yitiren TEDAŞ Müdür Yardımcısı Hasan Balıkçı’nın eşi Şengül Balıkçı, tehdit edildiğini ve arabasına sabotajda bulunulduğunu söyledi. 
     
     Fren tutmuyordu 
     Geçen hafta TEDAŞ lojmanlarındaki evinden çıkıp işe gitmek üzere arabasıyla hareket eden 2 çocuk annesi Balıkçı, arabanın aşırı hararet yaptığını, frenin tutmadığını fark etti. Telaşla durup bir tamirci getirten Balıkçı, otomobilin su ve hidrolik hortumlarının kesildiğini öğrendi. 
     
     Bizi Allah korudu’ 
     Savcılığa suç duyurusunda bulunan Balıkçı, "Otomobilime sabotaj yapanlar TEDAŞ bünyesinde çalışanlarla ilgisi bulunan, eşimi öldürenlerin işbirlikçisidir. Eğer fark etmemiş olsaydım, çocuklarım ve yeğenlerimle birlikte ölecektim. Allah bizleri korudu" dedi. 
     Balıkçı, "Bazı gerçeklerin ortaya çıkacağını anlayanlar beni susturmaya çalışıyor. Daha önce tehdit ediyorlardı, bu kez sabotajda bulundular. Geri adım atmayacağım. Hasan’ın onurlu mücadelesini devam ettireceğim" diye konuştu. 
     
     
     



 GÜNCEL 













</TEXT>
</DOC>
