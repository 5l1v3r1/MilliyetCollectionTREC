<DOC>
<DOCNO> 143860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/20/son/sondun37.html </URL>
<DATE> 2003/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail savaşın içine çekilmekten çekiniyor... 
</HEADLINE>
<TEXT>

     İsrail Dışişleri Bakanı Silvan Şalom, ülkesinin Irak'a karşı savaşın içine çekilmek istemediğini söyledi. 
     Şalom, ''İsrail, Irak'a karşı savaşın bir parçası değildir ve savaşa çekilmek istemiyor. Koalisyon askerlerinin güvenliği için dua ediyoruz'' dedi. 
     İsrail daha önce de savaşta rol almak istemediğini belirtmiş, ancak Irak'ın saldırması halinde misilleme hakkını saklı tuttuğunu açıklamıştı. 
     Irak'ın muhtemel biyolojik ve kimyasal saldırılarına karşı İsrail ordusu vatandaşlarına evlerindeki bir odayı naylon torba ve bantlarla yalıtmalarını ve gaz maskelerini yanlarından ayırmamalarını tavsiye etmişti. 
     Ancak çoğu İsrailli'nin, gaz maskelerini yanlarına almadan sokağa çıkmamaları uyarısına uymadıkları görüldü. 
     Filistinliler ise Irak'a savaşın başlamasıyla İsrail'in kendilerine karşı saldırıları artıracağından korkuyorlar. 
     Irak, 1991 Körfez Savaşı sırasında İsrail'e füze atmıştı. 
     





</TEXT>
</DOC>
