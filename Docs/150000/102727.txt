<DOC>
<DOCNO> 102727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/19/son/soneko25.html </URL>
<DATE> 2002/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Vivendi iflastan son anda dönmüş... 
</HEADLINE>
<TEXT>

     Ağır borç yükü nedeniyle başta yayıncılık olmak üzere bazı faaliyetlerden çekilme ve küçülme kararı alan Fransız medya devi Vivendi Universal'in geçen ay iflas başvurusunda bulunmaktan son anda vazgeçtiği bildirildi. 
     Vivendi Başkanı Jean-Rene Fourtou, şirket çalışanlarına ve hisse senedi sahiplerine gönderdiği mektupta bu açıklamayı yaparken, Vivendi'nin kreditörleriyle yaptığı görüşmeler sonucunda 1.97 milyar dolarlık taze kredi sağladığı müjdesini de verdi. 
     Fourtou, iflasın eşiğinden dönen şirketin sağlanan bu taze kaynakla içinde bulunduğu güçlükleri aşacağı vaadinde bulundu. 
     Fourtou güven tazelemeye yönelik mektubunda ''Bu güç dönemi aşacağız ama bunun bedeli var. Daha yüksek faizler ödeyeceğiz ve bazı varlıklarımızı elden çıkaracağız'' dedi. 
     





</TEXT>
</DOC>
