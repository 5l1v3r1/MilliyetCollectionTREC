<DOC>
<DOCNO> 141055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/06/son/sonspo31.html </URL>
<DATE> 2003/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Dürüst Derbi maçta belirlenen Fenerliler stat dışına çıkarılacak... 
</HEADLINE>
<TEXT>

     Galatasaray Kulübü İkinci Başkanı ve Basın Sözcüsü Ali Dürüst, Fenerbahçe ile yapılacak derbi maçta, belirlenen rakip takım taraftarların, güvenlik güçleri tarafından stat dışına çıkarılacağını söyledi. 
     Florya Metin Oktay Tesisleri'nde gerçekleştirilen haftalık olağan basın toplantısında konuşan Ali Dürüst, alınan valilik kararı gereğince, derbi maçta rakip takım taraftarlara yer ayrılmayacağını hatırlatarak, ''Toplu bir geliş de olmayacak. Şu ya da bu şekilde, üzerlerinde Fenerbahçe atkısı, forması ve benzeri bulunarak belirlenen Fenerbahçe taraftarı, güvenlik güçlerince stat dışına çıkarılacak'' dedi. 
     Dürüst, Fenerbahçe maçı biletlerinin de maç günü değil, yarın saat 14.00'ten itibaren Ali Sami Yen Stadı'nda satılmasını kararlaştırdıklarını açıkladı. 
     
     HASAN'IN DURUMU 

     Hasan Şaş'ın, dün düzenlenen basın toplantısında sinirli görüldüğünün hatırlatılması üzerine de Dürüst, şunları söyledi 
     ''Hasan, açıklamasını yaptı. Profesyonel bir oyuncu. Daha rahat bir karar vermek için kendisinin de rahat olması lazım. Transfer dönemi geldiğinde serbest olur ve istediği yere gider. Speküle etmeye gerek yok. Bizim için bir sakıncası yok. Sadece buradaki işlerine sekte vurmamalı, vurmuyor da. Gerginliği, gündemi çok meşgul etmesinden kaynaklanıyor. Bundan ben de rahatsızım. Tepkisinde haklı, gündemden artık düşmesi lazım. Sezon sonu, nerede mutlu olursa orada devam eder.'' Dürüst, artık ligde kalan maçlarına baktıklarını ve bunu çok önemsediklerini ifade ederek, ''Şampiyonluğu kovalayan tüm takımlar için bu geçerdi. Puan kaybına hiç tahammülümüz yok. Fenerbahçe maçının huzur içinde geçmesini temenni ediyoruz. Matematiksel olarak şampiyonluk şansımız sürdükçe, mücadelemiz devam edecektir. Fenerbahçe maçı öncesi herkesin, gerginliği azaltıcı davranışlar sergilemesi gerekli'' diye konuştu. 
     
     SAKATLARIN DURUMU 

     Galatasaray Kulübü doktorlarından Bülent Bayraktar, Fenerbahçe maçı öncesi 4 sakat oyuncularının bulunduğunu ve tedavilerini tüm hızıyla sürdürdüklerini söyledi. 
     Cihan'ın artık sorununun kalmadığını, ancak Ergün, Xavier, Hasan ve Suat Usta'nın halen tedavilerinin sürdüğünü anlatan Bayraktar, ''Önümüzde 48 saat var ve bu hiç de az bir zaman değil'' dedi. 
     Bayraktar, gelecek hafta içinde de basın mensuplarına sakatlıklar hakkında bir brifing vereceklerini bildirdi. 

     
</TEXT>
</DOC>
