<DOC>
<DOCNO> 129693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/09/yasam/yas02.html </URL>
<DATE> 2003/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Yolcu yakınları gözyaşları içinde havaalanına koştu 
</HEADLINE>
<TEXT>
Endişeli bekleyiş 
Alanda bekleyen yolcu yakınları, dakikalar geçtikçe umutlarını yitirdi. Haberler kesinleştiğinde ise endişeli gözler artık acıyı anlatıyordu... 
     Yolcu yakınları kazanın ardından Diyarbakır ve uçağın hareket ettiği İstanbul Atatürk Havalimanı’na koştu. Endişeyle beklemeye başlayan yolcular, umutla uçakta bulunan yakınlarının cep telefonlarını aradı. Ancak cevap alamadı. 
     Kazanın olduğu ilk saatlerde yetkililerden de çelişkili açıklamalar gelmesi üzerine umutları tükenen yolcular, ağıtlar yakmaya başladı. İlerleyen saatlerde kazadan sadece 6 kişinin kurtulduğunu öğrenen yolcu yakınlarının umutları iyice tükendi. Vatandaşlar daha sonra yakınlarının kesin olarak ölüp ölmediğini öğrenmek için Diyarbakır Valiliği’nin oluşturduğu Kriz Masası’na akın etti. 
     
     TEŞHİS İÇİN BEKLEDİLER 
     İstanbul’da da gözyaşları içinde yakınlarından haber almaya çalışan yolcu aileleri, THY Genel Müdürlük Binası’nda özel bir odaya alındı. Aileler için dışarıda da iki ambulans hazır bekletildi. 
     Uçak kazasında ölenlerin cesetleri ambulanslarla Dicle Üniversitesi Şeref İnalöz Kapalı Spor Salonu’na götürüldü. Savcılar da, kimlik tespiti için Kapalı Spor salonuna gelirken, yüzlerce yolcu yakını da teşhis için Şeref İnalöz Kapalı Spor Salonu’na geldi. Dışarıda bekleyen yolcu yakınlarından bazıları gözyaşları dökerken, bazılarının da bayıldıkları görüldü. 
     
Hayatlarının kurtarışı oldu      Diyarbakırspor Teknik Direktörü Ümit Kayıhan, yeşil-kırmızılı ekibin iki kaptanı kaleci Şenol ve Deniz ile Menajer Mustafa Akülke de "Konya" uçağına binmekten son anda vazgeçti. Uçağa rezervasyon yaptıran Kayıhan, Ankara’da bulunan kaleci Şenol’u arayarak acilen Antalya’ya gelmesini istedi. Ancak karayoluyla yola çıkan Şenol gecikince Kayıhan, İstanbul üzerinden Diyarbakır’a gitmek için yaptırdığı rezervasyonu iptal etmek zorunda kaldı. Şans eseri ölümden döndüğünü belirten Kayıhan, "Ben de yaşamını yitirenlerden biri olabilirdim" dedi. Öte yandan, turizm şirketi biletleri getirmeyi unuttuğu için İstanbul - Diyarbakır seferini yapan uçağa binemeyen Ömer Kartalmış ve Mine Yorat ile Ali Erhan Yıldız da büyük şans eseri faciadan kurtuldu. 
     



 YAŞAM 

























</TEXT>
</DOC>
