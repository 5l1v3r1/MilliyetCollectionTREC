<DOC>
<DOCNO> 135942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/08/son/sonspo07.html </URL>
<DATE> 2003/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ın borcu 16 milyon 700 bin dolar... 
</HEADLINE>
<TEXT>

     Beşiktaş Kulübü'nün yıllık olağan mali ve idari genel kurul toplantısı yapıldı. 
     Lütfi Kırdar Uluslararası Kongre ve Sergi Sarayı'nda gerçekleştirilen toplantıda kulüp yönetim kurulu mali ve idari bakımdan oybirliği ile ibra edildi. 
     Toplam 293 üyenin katıldığı toplantıda, siyah-beyazlı kulübün 2004 yılına kadar ödenmesi gereken 16 milyon 700 bin dolar borcu bulunduğu açıklandı. 
     Beşiktaş Kulübü Asbaşkanı ve Mali İşler Sorumlusu Haşmet Bedii Kürüm, bu borcun 12 milyon 700 bin dolarının bankalara, 3 milyon 400 bin dolarının yöneticilere, 600 bin dolarının ise çeşitli kişilere olduğunu ifade etti. 
     Geçen yıl bu borcun 32 milyon dolar olduğunu belirten Kürüm, ''1 yılda borçlarımızda yaklaşık 15 milyon dolar azalma oldu. Ayrıca şu andaki borcun bir bölümü de devizde oluşan kur farkından doğmuştur'' dedi. 
     
     VERGİ KONUSU 
     Vergi konusuna da değinen Kürüm, Fenerbahçe'nin 80, Galatasaray'ın 100 trilyon lira vergi borcunun bulunduğunu, Beşiktaş'ın ise sadece 3 trilyon 100 milyar liralık borcunun olduğunu kayderek, ''Çıkarılacak vergi affı sonrası Galatasaray 7, Fenerbahçe 5 trilyon lira ödemek zorunda kalırken, biz 800 milyar lira vereceğiz ve bunu 18 ayda ödeyeceğiz'' diye konuştu. 
     Beşiktaş Kulübü İkinci Başkanı Hüsnü Güreli de Beşiktaş'ın vergilerini yıllardır zamanında ödeyen bir kulüp olduğunu vurgulayarak, ''Beşiktaş'ın geç ödenmiş bir kuruş vergisi yoktur. Vergilendirilmiş kazanç ve vergilendirilmiş şampiyonluklar kutsaldır'' dedi. 
     
     2003 BÜTÇESİ 
     Beşiktaş Kulübü'nün 2003 yılı tahmini bütçesi, şirketleşen profesyonel futbol katılmayarak, toplam 27 trilyon 436 milyar lira olarak açıklandı. 
     Yapılan oylama sonucunda 2003 yılı bütçesi oybirliğiyle kabul edildi. 
     Tahmini bütçede basketbol şubesine 3 trilyon 32 milyar, voleybola ise 1 trilyon 116 milyar lira ayrıldı. 
     
     ÖDENTİ VE AİDATLAR ARTTI 
     Beşiktaş Kulübü'nün üyelik giriş ödentisi ile yıllık aidatlarda da artış yapıldı. 
     Giriş ödentisi 1 milyar liradan 2 milyar liraya çıkarılırken, yıllık aidat ise 20 milyon liradan 50 milyon liraya yükseltildi. 
     Ayrıca, aidatlarını yatırmadıkları için, üyeliklerinin düşme noktasına geldiği kişilerin, 6 ay içinde aidatlarını yasal cezalarıyla birlikte yatırmaları halinde, üyeliklerinin devamını da karar verildi. 
     
     YÖNETİME DESTEK 
     Kongreye İstanbul'daki yoğun kar yağışı nedeniyle katılım düşük olurken, toplantıya gelen üyelerin büyük bir bölümü yaptıkları konuşmalarda yönetime destek çıktı. 
     Daha önceki yıllarda tartışmalara sahne olan mali genel kurul, futbol takımının başarılı bir çizgi yakalaması sonucunda oldukça sakin geçerken, üyeler sportif başarının yanı sıra, mali ve idari konularda da yönetimin doğru yolda olduğunu söylediler. 
     BÜL-ÇET-SS 14 17 08 02 03 
     





</TEXT>
</DOC>
