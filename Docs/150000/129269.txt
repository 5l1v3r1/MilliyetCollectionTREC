<DOC>
<DOCNO> 129269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/07/son/sondun22.html </URL>
<DATE> 2003/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Chirac'ın açıklaması Fransa'yı karıştırdı... 
</HEADLINE>
<TEXT>

     Fransa'da Cumhurbaşkanı Jacques Chirac'ın, Irak'a olası operasyon için orduya ''hazır ol'' emri vermesinin ardından, muhalefette yer alan Sosyalistler, Meclis Genel Kurulu'nda bir tartışma açılmasını istedi. 
     Sosyalist Parti Meclis Grup Başkanı Jean-Marc Ayrault, Chirac'ın bugün yaptığı açıklamayı sert bir biçimde eleştirdi ve Irak konusunda ABD yanlısı politika izlemekle suçladı. 
     Ayrault, ''Chirac'ın gereksiz savaşa boyun eğdiğini, ulusal ve uluslararası kamuoyunu Fransa'nın askeri operasyona katılacağı konusunda hazırladığını'' söyledi. 
     Sosyalist Jean-Marc Ayrault, ''Cumhurbaşkanı, uluslararası hukuka saygı gösterilmesi konusundaki bütün çabaları terk ediyor'' dedi. 
     Ayrault, Fransız diplomasisinin, BM Güvenlik Konseyi'nde savaşı engellemek için veto hakkının kullanmamasının da üzüntü verici olduğunu kaydetti. 
     Jean-Marc Ayrault, Chirac'ın tek başına bu tür ciddi bir konuda karar veremeyeceğini belirtti ve ordunun olası bir savaşa katılabilmesi için Meclis'te mutlaka güvenoyuna başvurulmasını istedi. 
     Ayrault, savaşın teröre karşı oluşturulan koalisyona zarar vereceğini ve kültürler arası çatışmaya yol açacağı uyarısında bulundu. 
     Chirac, bugün yaptığı açıklamada, Ordunun ileride başka bölgelerde de görev yapabileceğini belirtmiş ve Fransız askerlerinin ikinci Körfez Savaşı'na da katılabileceği mesajını vermişti. 
     Jacques Chirac, olası her türlü gelişmeye karşı ordunun hazır olması çağrısında bulunmuştu. 
     





</TEXT>
</DOC>
