<DOC>
<DOCNO> 148004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/07/siyaset/siy02.html </URL>
<DATE> 2003/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Devleti ölülere soydurdular... 
</HEADLINE>
<TEXT>

Asit tanklarıyla çevre kirliliğine neden olduğu gerekçesiyle, Samsun’daki Karadeniz Bakır İşletmeleri aleyhine tazminat davası açan 94 arsa sahibi ölü’ çıktı 
     GÖKÇER TAHİNCİOĞLU Ankara 

     Samsun’daki Karadeniz Bakır İşletmeleri’nin KBİ avukatları, işletme aleyhine açılan tazminat davalarıyla ilgili incelemeleri sonucu, "arsa sahibi" olarak imza atan 94 kişinin 1967 - 1997 arasında öldüğünü, ölüler adına yapılan kira sözleşmeleriyle, KBİ aleyhine yüzlerce tazminat davası açıldığını ortaya çıkardı. 
     TÜBİTAK’ın birkaç yıl önce, KBİ’nin asit tanklarıyla çevre kirliliğine neden olduğunu belirttiği raporu üzerine bazı kişiler, işletme aleyhine yüzlerce tazminat davası açtı. Bugüne kadar yaklaşık 1.5 trilyon lira tazminat ödemeye mahkum edilen KBİ avukatları da dosyaları incelemeye aldı. 
     KBİ’nin, lahana tarlalarına zarar verdiği gerekçesiyle 1997’de açılan 86 dava üzerinde yaptığı ilk incelemede, tarla olarak gösterilen yerlerde ürün yetiştirilmediği, bu arazilerin çoğunun çalılık, ev, avlu, yol, ağaçlık, bina, kavaklık, kuyu ve su havuzu olduğu belirlendi. Avukatlar, incelemelerini derinleştirerek, davaların kimler tarafından açıldığını da araştırdı. 
     Araştırma sonucu, 1967 - 1997 arasında ölen 94 eski arazi sahibi adına sahte imza atılarak ve parmak basılarak 164 kira sözleşmesi yapıldığı ortaya çıktı. Avukatlar, daha sonra, kira sözleşmelerinin sürekli 5 - 6 aileye mensup kişilerce yapıldığını, bu ailelerin avukatlarının aynı kişiler olduğunu fark etti. KBİ aleyhine davaya konu olan 358 bin 107 metrekarelik arazinin 51 bin 581 metrekaresinde sahtecilik belirleyen fabrika avukatları, Samsun Cumhuriyet Başsavcılığı’na suç duyurusunda bulundu. 


SİYASET 





















</TEXT>
</DOC>
