<DOC>
<DOCNO> 147216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/03/son/sondun13.html </URL>
<DATE> 2003/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Nicole Kidman'a özel ''protokol yolu'' 
</HEADLINE>
<TEXT>

     Oscar ödüllü oyuncu Nicole Kidman, kendisi ve çocuklarının güvenliğinden endişe duyduğu için ünlü yıldızlarla komşu olduğu lüks katına yaptırdığı özel kapıdan girip çıkıyor. 
     Internetteki ''peoplenews'' sitesinin haberine göre, güvenlik görevlilerinin lüks apartmanın çevresinde ''kuş uçurmamasına rağmen'' bu önlemler Kidman için yeterli olmadı. 
     Sanatçının menajeri Kidman'ın güvenlik önlemlerinin doğal olduğunu belirterek, ''Onun 2 küçük çocuğu var. Kafası sürekli onlarla meşgul. O yüzden kaygıları var'' açıklamasında bulundu. Nicole Kidman'ın güvenlik girişinin yanında başka önlemler de aldığı, sürekli korumalarla dolaştığı da ifade edildi. 
     Nicole Kidman'ın yeni taşındığı lüks apartmanda 27 komşusu bulunuyor. Kidman'ın ünlü komşuları arasında Calvin Klein, Martha Stewart ve Jay-Z de bulunurken, bu yıldızların hiçbiri özel güvenlik girişi kullanmıyor. 
     Özel restoran, spor salonu ve kaplıcaya sahip olan apartman, New Jersey ve Manhattan manzaralı. Güvenlik önlemleri dört dörtlük olan apartmanda kurşun geçirmez camlar da yer alıyor. 
     
</TEXT>
</DOC>
