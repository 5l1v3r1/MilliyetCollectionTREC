<DOC>
<DOCNO> 121303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/27/yazar/zbirand.html </URL>
<DATE> 2002/11/27/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Denktaş esnekleşiyor, AGSP ise bitti... 
</HEADLINE>
<TEXT>

     İnanılmaz bir maraton, inanılmaz bir kargaşa yaşanıyor. Saate karşı bir yarış söz konusu. Ancak işin ilginç yanı, ne Avrupa Birliği ne de Ankara, henüz temel konularda kesin bir politika saptayabilmiş değil. 
     Avrupa Birliğinde hala, Kopenhag doruğunda Türkiye'ye kesin bir tarih verilmesi ile ilgili somutlaşmış bir tutum yok. AB üye ülkeleri daimi delegeleri önümüzdeki hafta başı Türkiye dosyasını, ilk defa ayrıntılı biçimde tartışacaklar. Almanya henüz direniyor. Türkiye'ye tarih verilmesi ile ilgili kararın Haziran 2003'teki Selanik doruğuna kadar ertelenmesini istiyor. Fransanın tutumu da pek net değil. Fransız hükümeti bir gidiyor, bir geliyor. 
     Henüz kesin bir tutum saptanamadı. 
     Her kafadan bir ses çıkıyor. 
     Abdullah Gül çözüm istiyor. Tayyip Erdoğan, birgün "paket anlaşmadan" Kıbrıs-AB tarihi-AGSP söz edip, ertesi gün farklı bir görüş öne sürüyor. Dışişleri suskun. İçerden sızan haberler, orada da farklı görüyler olduğunu gösteriyor. 
     
     DENKTAŞ ÇOK ZORLANIYOR... 
     Şu anda bütün gözler KKTC Cumhurbaşkanı Rauf Denktaş'ın üstünde. Denktaş, Annan paketinin bir "müzakere zemini oluşturamayacağını" açıkladı. Bu paketle çözüm istemiyor. Ancak, Dışişleri Bakanı Yaşar Yakış'ın son New York toplantısında belirli oranda esnekleşti. Annan paketine, Klerides gibi olumlu bir vereceğinin sinyalini yaktı. Ancak yine de, paketin "müzakere zemini" oluşturacağını değil, sadece "müzakere edilebilir" gördüğünü açıklamak istiyor. Şu sırada tartışmalar sürüyor. Bu hafta içinde, KKTC Cumhurbaşkanından bir yanıt çıkacak. 
     
     AVRUPA ORDUSUNDA DA ANLAŞMAYA VARILDI 
     Diğer önemli gelişme, Avrupa Güvenlik ve Savunma Politikası AGSP veya diğer adıyla "Avrupa Ordusu" konusunda da anlaşmaya varılması. 
     AB yetkililerine göre, Türkiye ile AB Savunmasından sorumlu Solana arasında anlaşma tamam. Bu formüle göre Kıbrıs ve Malta, AGSP mekanizması dışında tutulacaklar. Şu sırada anlaşma Yunanistan tarafından inceleniyor. Onlar da onaylarını verirlerse, sorun çözülmüş olacak. 
     Yine de bu konu Kopenhag doruğuna taşınacak ve son sözler Kopenhag'da söylenecek. Türkiye bu kozu elinden tümüyle de bırakmıyor. 
     
     GERİYE İMZA İŞİ KALDI... 
     Bundan sonra gelişmeler daha da hızlanacak. 
     Son durak ise, 12 Aralık gecesi 
     12 Aralık gecesine kadar Kıbrıs Türk ve Rumlar belgeyi imzaladıkları taktirde sorun çözülecek ve yepyeni bir süreç başlayacak. Hem KKTC'nin, hem de Türkiye'nin önü açılacak. 
     İmzalanmadığı taktirde ise, felaket senaryoları devreye girecek. Sorunlar artacak, insanlar kötümserleşecek. Ekonomi yine sıkışacak. 
     Seçimi bize ait. 
     
     
HER SÖYLENENE İNANMAYIN...      Yakın tarihimizde böylesine sıkışık ve hayati önemde bir süreçten geçmedik. Herşey üst üste geldi. 
     Önce, krizin getirdiği büyük ekonomik reformlardan kaynaklanan deprem yaşandı. 
     Ardından, 3 Kasım'da bir sivil darbe ile karşılaştık. Bu, boyutlarını henüz tam anlamıyla çözemediğimiz başka bir deprem idi. 
     Şimdi, 28 yıllık Kıbrıs sorununa çözüm bulmak ve Avrupa Birliğine doğru en önemli adımı atmak üzereyiz. Bu durum da, toplumun tüm alışkanlıklarını, vizyonunu, algılama kapasitelerini alt üst ediyor. 
     Herşey de önümüzdeki birkaç haftaya sıkışmış durumda. Ne olacaksa, olacak. Üstelik konular birbirine bağlı. AB tarih verirse, Türkiye Kıbrıs'ta esnek davranacak Türkiye Kıbrıs'ta esnek davranırsa, AB'nin tarih verme cesareti artacak. 
     Durum böyle olunca da, müthiş bir pazarlık yaşanıyor. Kimse elindeki kartı göstermek istemiyor. Aksine gerçek yaklaşımlarını saklıyorlar. 
     Türk tarafı olsun, Avrupa Birliği yetkilileri olsun, kimi zaman yanıltıcı bilgi dahi veriyorlar. Bundan dolayı, sizin yerinizde olsam, demeçlere hiç inanmazdım. 12 Aralık akşamına kadar da böyle davranırdım. Herşey 13 Aralık sabahı kesinleşecek... 
     
Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com.tr yayınlanmaktadır.      
     
     







Anayasa ve dokunulmazlık 


Yine Köyceğiz oh be, dünya varmış be... 


Gölge boksu.. 


Arınç’tan izlenimler 


Gerçek gündemden sapmak büyük hatadır 


Nuh’un 2. gemisi 


Mumcu’dan çözüm bekleyen eğitim sorunları 


2002 euro’ya şans getirdi 


Başbakan Gül genel başkan da olsun 


Ya örtünmek istemeyen kadınların hakları 


Başbakan’ın telefonla müdahalesi... 


Yoksulluk yardımı annelere 


Ayrılık hukuku Hayal mecalsizliği 


Mali milat ve nereden buldun kalkıyor 


</TEXT>
</DOC>
