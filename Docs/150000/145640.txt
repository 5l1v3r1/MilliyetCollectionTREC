<DOC>
<DOCNO> 145640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/27/yasam/yas07.html </URL>
<DATE> 2003/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Ana oğulu altın için boğdular 
</HEADLINE>
<TEXT>

İstanbul’da bir anne ile 4 yaşındaki oğlu, evlerinde elektrik kablosu ile boğularak öldürüldü. Cinayetin birkaç altın için işlendiği sanılıyor 
     Ümraniye’deki evinde dört yaşındaki oğlu Ferdi’yle birlikte elektrik kablosuyla boğularak öldürülen Saadet Taş’ın 32 komşularının yardımıyla aldığı 12 çeyrek altının çalındığı bildirildi. 
     
     Ölü bulundular 
     Saadet Taş ile oğlu Ferdi Taş önceki akşam Kazım Karabekir Mahallesi Gündoğdu Caddesi’ndeki evlerinde komşuları tarafından ölü bulundu. Asayiş Şube Müdürlüğü Cinayet Büro Amirliği ekipleri, genç kadının 12 çeyrek altın takılı altın kolyesinin alındığını belirledi. 
     Polis, tersanede gece vardiyasında çalıştığı için olay sırasında evde bulunmayan baba Hadım Taş’ın bilgisine başvurdu. Aşırı derecede görme bozukluğu olan Taş, ifadesinin ardından serbest bırakıldı. 
     
     Boynunda taşıyordu 
     Mahalleye iki ay önce taşınan üç çocuklu ailenin maddi durumunun iyi olmadığı, Saadet Taş’ın, komşuların aralarında toplayarak teslim ettiği parayla 12 çeyrek altın aldığı, bunları bir zincire takarak boynunda taşımaya başladığı öğrenildi. Eve rahatça giren kişi ya da kişilerin, genç kadını önce sırtından bıçaklayarak öldürmeye kalkıştığı, başarılı olamayınca elektrik kablosuyla boğduğu, oğlunu da susturmak için öldürdüğü tahmin ediliyor. 
     


YAŞAM 























</TEXT>
</DOC>
