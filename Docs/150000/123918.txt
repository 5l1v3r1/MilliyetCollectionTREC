<DOC>
<DOCNO> 123918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/11/son/sondun16.html </URL>
<DATE> 2002/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Kamuoyu gündeminde Türkiye 1 numarada... 
</HEADLINE>
<TEXT>

     AB Komisyonu'nun kamuoyu araştırmaları kurumu Eurobarometre, AB kamuoyunun en fazla söz ettiği adayın Türkiye olduğunu, Türkiye'nin son iki ayda ''itibar kazandığını'' bildirdi. 
     Eurobarometre'nin yaptığı kapsamlı kamuoyu yoklamasında, insanlara, ''AB adayı 13 ülkeden en az üçünün isimleri'' soruldu. 
     AB'lilerin yüzde 51'i bu soruya doğru yanıt veremedi. İngiliz ve Portekizlilerin yüzde 74'ü, İspanyolların yüzde 69'u, İtalyanların yüzde 64'ü ve Yunanlıların yüzde 34'ü, AB adayı 3 ülke ismi sayamadılar. 
     Verilen doğru yanıtlar sıralamasında, Türkiye, AB ortalamasında birinci yeri aldı. AB'lilerin yüzde 31'i, sıralamada Türkiye'yi ilk olarak sayarken, yüzde 30'u Polonya'yı birinci sırada gösterdi. Kıbrıs Rum kesimi ise yüzde 2'de kaldı. 
     Aday ülkeleri sayarken Türkiye'yi ilk sıraya koyanlar arasında Belçikalılar, İngilizler, Hollandalılar, Fransızlar ve İtalyanlar bulunuyor. 
     İspanyollar, Almanlar, Lüksemburglular, İrlandalılar ve Portekizliler de Türkiye'yi ilk üç arasında saydılar. 
     Eurobarometre, bu sonuçları değerlendirirken, ''araştırmanın ilk anlamlı sonucunun'' ''Türkiye'nin itibarında önemli artış'' olduğunu, Türkiye'nin, Polonya'nın önüne geçerek hafızalara girdiğini belirtti. 
     Değerlendirmede, Türkiye'de yapılan seçimlerin ve Avrupa Konvansiyonu Başkanı Valery Giscard d'Estaing tarafından başlatılan Türkiye tartışmalarının bu gelişmede önemli etken olduğu kaydedildi. 
     Kamuoyu yoklamasının sonuçlarına göre, AB'lilerin yüzde 68'i genişlemeden yana tavır koyarken, yüzde 18'i karşı çıkıyor. 
     AB vatandaşlarının yüzde 13'ü, 13 adayın hemen katılımından yana tavır belirtiyor, yüzde 39'u adayların belirli bir sırayla AB'ye katılımlarını, yüzde 35'i bazı adayların AB'ye alınmasını isterken, yüzde 8'i tüm adaylara karşı çıktığını belirtiyor. 
     





</TEXT>
</DOC>
