<DOC>
<DOCNO> 137785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/19/son/sontur13.html </URL>
<DATE> 2003/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ak Parti milletvekili "ABD müdahalesi 3. Dünya Savaşı çıkarır" 
</HEADLINE>
<TEXT>

     AK Parti Manisa Milletvekili Hüseyin Tanrıverdi, ABD'nin Irak'a müdahalesinin 3. dünya savaşına neden olacağını savundu. 
     Tanrıverdi, yaptığı yazılı açıklamada, ABD'nin başlattığı savaş sürecinin orta ve uzun vadede dünya maden ve enerji kaynaklarıyla petrol rezervlerini kontrol etmek amacını taşıdığını söyledi. 
     ''Savaşa hayır demekle savaş engellenemez'' diyen Tanrıverdi, hükümetin, terörle mücadeleyle ve kitle imha silahlarının yok edilmesi ya da denetim altına alınması gerekçesiyle sürdürülen mücadelenin barışçı yollarla sonuçlandırılmasını savunduğunu ifade etti. Tanrıverdi, şunları kaydetti 
     ''Ancak biz biliyoruz ki muhtemel savaş, terörle mücadele ve kitle imha silahlarının yok edilmesi ya da denetim altına alınması gerekçesinin yanı sıra ABD'nin orta ve uzun vadede bölge üzerindeki ekonomik ve siyasi çıkarlarının korunması ve artırılması amacını taşımaktadır. Bu yönüyle muhtemel savaş kirli bir savaştır. Bu nedenle Türkiye'nin, savaş ihtimalinin ortadan kalkması için var gücüyle barışçı çözüm yollarını kollamaya ve savunmaya devam etmesi gerekmektedir.'' ABD Dışişleri Bakanı Powell'in Birleşmiş Milletler'e sunduğu kanıtların yeterli olmadığına inandığını ifade eden Tanrıverdi, ABD'nin Irak'a müdahalesinin 3. dünya savaşına neden olacağını savunarak, ''Saddam'ın sürgüne gitmesi savaşı engelleyecekse, Saddam sürgüne gitmelidir'' dedi. 
     





</TEXT>
</DOC>
