<DOC>
<DOCNO> 114259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/21/son/sonspo18.html </URL>
<DATE> 2002/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Aziz Yıldırım,spor müdürleriyle toplantı yaptı... 
</HEADLINE>
<TEXT>

     Fenerbahçe Kulübü Başkanı Aziz Yıldırım, UEFA Kupası 2. turunda Yunanistan'ın Panathinaikos takımıyla yapacakları karşılaşma öncesi fikir alış verişinde bulunmak için, medya kuruluşlarının spor müdürleriyle bir araya geldi. 
     Türkiye Spor Yazarları Derneği'nin TSYD Levent'deki Genel Merkezi'nde gerçekleştirilen toplantının ilk bölümünde konuşan Aziz Yıldırım, 2008 Avrupa Futbol Şampiyonası organizasyonuna aday olan Türkiye ve Yunanistan için bu karşılaşmanın büyük önem taşıdığını söyledi. 
     Bu maçta çıkacak herhangi bir hadisenin, ileride düzeltilemeyecek olaylara neden olabileceğini vurgulayan Yıldırım, ''Onun için, baştan konuşup tedbirlerini almak hem ülkemizin, hem de medyamızın yararına olur düşüncesindeyim. Herkesin fikirlerini aldıktan sonra, biz de yapabileceklerimizi burada söyleyeceğiz'' dedi. 
     
     ''YUNANİSTAN'DA BÜYÜK ÖNEM VERİYOR'' 
     Aziz Yıldırım, Yunanistan tarafının da bu karşılaşmaya önem verdiğini kaydederek, şöyle konuştu 
     ''Kulüplerarası yazışmalarda bize, Dışişleri Bakanı, Kültür Bakanı, Spor Bakanı nezdinde katılımda bulunacaklarını ifade ediyorlar. Biz de aynı şekilde kendi hükümetimizle ilgili girişimler yapıyoruz. Bu olayın Türkiye ve Fenerbahçemiz lehine gelişmesi için medyadan yardım istiyoruz. Kamuoyunun bu şekilde yönlendirilmesi ve seyircinin taşkınlık yapmaması için, rakibimizin gelişinden gidişine kadar her türlü emniyetinin sorumluluğunu taşımak üzere konuşalım. Burada bir çözüm getirelim ve bu çözümü hep beraber uygulamaya koyalım diyoruz.'' 
     
     ''FENERBAHÇE SEYİRCİSİ CENTİLMENLİĞİNİ GÖSTERECEKTİR'' 
     Panathinaikos maçı öncesi tüm sarı-lacivertli taraftarlara centilmenlik çağrısında bulunan Yıldırım, Fenerbahçe'nin, son 2 Avrupa kupası maçında ceza aldığını anımsattı. 
     Sahaya atılan konfetilerin ve yakılan meşalelerin olmaması gerektiğini belirten Yıldırım, ''2008'deki Avrupa Futbol Şampiyonası organizasyonunu elimizden kaçırdığımız zaman, burada olacak olaylara bağlanabilir. Onun için Fenerbahçe seyircisi centilmence kendi takımını destekleyecektir. Biz buna inanıyoruz. Ama seyircilere önceden olabilecekleri anlatmamız gerekir. Fenerbahçe seyircisi centilmendir, bunu da gösterecektir'' diyerek sözlerini tamamladı. 
     Toplantının kalan bölümü kapalı yapıldı. 
     





</TEXT>
</DOC>
