<DOC>
<DOCNO> 142160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/12/yasam/yas02.html </URL>
<DATE> 2003/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
BÖYLE CANAVAR GÖRÜLMEDİ 
</HEADLINE>
<TEXT>
İçti, çarptı vurdu, öldürdü 
180 promil alkollü sürücü, önce yol vermediği için kızdığı araca çarptı. O araçtan inen sürücüyü 5 kurşunla öldürdü, müdahale eden kişiyi de burnundan vurdu .. 
     TAYLAN YILDIRIM İzmir DHA 

     Karşıyaka’da 180 promil alkollü bir trafik canavarı, önceki gece dehşet saçtı. Alsancak Liman İşletmeleri’nden emekli İsmail Kulbay 56 , tam 180 promil alkollü halde direksiyonu başına geçtiği 35 BPT 24 plakalı aracıyla önceki gece saat 23.30 sıralarında evine gidiyordu. 
     Kulbay, Zübeyde Hanım ve Cevdet Birsay Caddeleri’nin kesiştiği kavşakta, sollamaya çalıştığı 35 KHK 08 plakalı otomobilin sürücüsü Hasan Keklik’le 36 yol vermediği için tartışmaya başladı. 
     Görgü tanıklarının ifadesine göre, sürekli klakson çalıp küfreden Kulbay, sonunda geçmek istediği Keklik’in otomobiline çarptı. 
     
     Allah’tan mermisi bitti 
     İki sürücü araçlarından inerek tartışırken, Kulbay ruhsatsız tabancasını çekerek, Karşıyaka Belediyesi’nde işçi olan Keklik’e kurşun yağdırdı. 
     Keklik, koluna iki, göğsüne, boynuna ve başına isabet eden beş kurşunla olay yerinde can verdi. Silah seslerine koşan vatandaşlara da tehditler savuran Kulbay, arkadan gelip müdahale etmek isteyen 35 BRC 13 plakalı aracın sürücüsü Recep Kırış’a da ateş etti. Aracına binip geri manevra yaparak kaçmaya çalışan Kırış, ön camı delip burnunu sıyıran kurşunla yaralandı. 
     Ancak öfkesini alamayan Kulbay, minibüsün yanına kadar koşarak, Kırış, yanında oturan Burcu Karsavuran ve Şaziye Çoban’a da silah çekti. Bu üç kişi de, kendini bilmez halde can alan Kulbay’ın silahındaki mermilerin bitmesiyle ölümden döndü. 
     
     Bu ilk vukuatı değil 
     Olay yerine gelen polis ekiplerine direnen Kulbay, güçlükle etkisiz hale getirilirken, Karşıyaka Devlet Hastanesi’ne kaldırılan Kırış, tedavisinin ardından taburcu edildi. 
     Taşkınlıklarına Karşıyaka Merkez Karakolu’nda da devam eden Kulbay, Adli Tıp Kurumu’nda yapılan testte 180 promil alkollü çıktı. Ayakta güçlükle durabilen Kulbay, gazetecilere de küfrederek, Canınız kurşun istiyor herhalde’ diye tehditler savurdu. Yapılan araştırmada, Kulbay’ın altı ay önce evinin önünde park yeri tartışması üzerine tabancasıyla bir başka otomobilin sürücüsüne ateş ettiği ortaya çıktı. Bu olay sonrası silahına el konulan Kulbay’ın, dört gün cezaevinde kaldıktan sonra tahliye edildiği belirlendi. 
     



 YAŞAM 
























</TEXT>
</DOC>
