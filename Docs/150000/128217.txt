<DOC>
<DOCNO> 128217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/02/spor/spo03.html </URL>
<DATE> 2003/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
AĞZINDAN BAL DAMLADI 
</HEADLINE>
<TEXT>

Canaydın camiaya umut aşıladı. Cim-Bom’un Başkanı, "Herkes Galatasaray’da para yok, transfer yapamaz diyor. Ama biz gereken parayı bulup, takviyeyi yapacağız. Hasan ile de 15 Ocak’ta görüşüp, sıkıntıyı bitireceğiz" dedi 
     Cevap vermeyeceğim 
     SON dönemde camia içinde sıkça eleştirilen Galatasaray Başkanı Özhan Canaydın, iç ve dış transferler ile tenkitler konusunda konuştu. Özellikle Mehmet Cansun ve Faruk Süren’in açıklamalarına cevap vermeyeceğini belirten Canaydın, "Onlara saygı duyuyorum. Bu nedenle susacağım. Ancak herkes kimin ne olduğunu biliyor. Muhalefet için çok güzel bir atasözü var, meyve veren ağaç taşlanır" ifadesini kullanarak Sarı - Kırmızılılar’a gereken mesajları iletti. 
     
     İç transfer önemli 
     CANAYDIN, "Herkes Galatasaray’da para yok, transfer yapamaz, diyor. Parayı elbette bulacağız. İhtiyacımız olan mevkiileri takviye edeceğiz" diyerek camiasına umut verdi. Galatasaray Başkanı yapılacak transferler dışında 11 futbolcunun sözleşmesinin sona erdiğine dikkat çekip, "Onlar için şimdiden tedbir almak zorundayız. 15 Ocak’ta Hasan Şaş’la görüşeceğiz ve bu konudaki sıkıntıları da ortadan kaldıracağız" dedi. 
     
Maksimum fiyat 1 milyon Takım içindeki dengeleri bozmak istemeyen Galatasaray Yönetimi yeni gelecek yabancılar için üst ve alt limitini belirledi 
     ERHAN TELLİ 

     Yabancı tarifesi 
     CİM - BOM Yönetimi, devre arası transferinde dengeli davranma kararı aldı. Takıma yapılacak yeni takviyeler için yılbaşı sonrasında çalışmalarına büyük hız veren yönetim, takım içindeki huzuru kaçırmamak ve ücret dengesini bozmamak için yabancı oyunculara verilecek yıllık ücret için birim fiyat belirledi. 
     
     Kalitesine göre 
     YABANCILARA yerli futbolculardan daha fazla ücret ödemek istemeyen yönetimin, oyuncuların kalitesine göre bir tarife oluşturduğu ifade edildi. Buna göre gelecek yabancının maliyeti, yıllık 1 milyon doları geçmeyecek. Yıldız adayları ise en fazla 250 - 300 bin dolar para alacak. 
     
Becali liste verdi      10 milyon Euro 
     GALATASARAY, Rumen menajer Becali’den liste aldı. Becali’nin verdiği listeyi de gözönünde tutarak transfer çalışmalarını devam ettiren Sarı - Kırmızılı teknik heyet, burada bulunan yetenekleri mercek altına aldı. İtalya’nın Cenova takımında oynayan Rumen orta saha oyuncusu Paul Codrea ile ilgilenen Cim - Bom, bonservis bedelini düşünüyor. 10 milyon Euro istenen futbolcuya Inter, Juventus ve Leverkusen de talip oldu. 
     
     Kiralık formülü 
     BECALİ’DEN bu oyuncuyu kiralamak için yardım isteyen Sarı - Kırmızılılar, ayrıca Dinamo Bükreş’in sağ kanat oyuncusu Stoican ile de temaslarını sürdürüyor. Bu arada yöneticiler transferini yapacakları oyuncuları İspanya’daki kampa yetiştirmek için yoğun çaba harcıyor. Ancak Cim - Bom’da şu ana kadar işi biten oyuncu yok. Eğer Felipe’nin alternatifi bulunamazsa bu oyuncu da kampa davet edilecek. 
     
Saraçoğlu’nun Latin seferi      OCAK ayı içerisinde bitirilmesi düşünülen transfer çalışmaları için rotayı Arjantin’e çeviren Galatasaray’da işler hızlandı. Futbol Şubesi sorumlularından Özer Saraçoğlu’nun önümüzdeki günlerde, teknik direktör Fatih Terim’in belirlediği isimlerle pazarlık yapmak için Arjantin’e gideceği öğrenildi. 
     
Hasan Şaş’a sis engeli      DÜNYA Karması ile Juventus arasında yarın Dubai’de yapılacak maçta Bülent Korkmaz ile birlikte Dünya Karması formasını giyecek olan Hasan Şaş sis engeline takıldı. Şaş, Gaziantep’ten İstanbul aktarmalı olarak Dubai’ye geçecekti. Ancak sis nedeniyle seferlerin iptal olduğunu öğrenince hayalleri suya düştü. Bülent Korkmaz ise tatilini yaptığı Maldiv Adaları’ndan direkt olarak Dubai’ye gidecek. 
     



 SPOR 

























</TEXT>
</DOC>
