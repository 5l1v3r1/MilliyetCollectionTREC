<DOC>
<DOCNO> 123775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/10/son/sonspo08.html </URL>
<DATE> 2002/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
2008 Avrupa Futbol Şampiyonası için turlar başladı... 
</HEADLINE>
<TEXT>

     ''2008 Avrupa Futbol Şampiyonası Türkiye-Yunanistan Ortak Adaylık Projesi''nin sunumunu yapacak heyet İsviçre'ye gitti. 
     Cenevre'deki UEFA Merkezi'nde yarın adayların katılımıyla yapılacak proje sunumu için Türkiye'den giden kafilede, Futbol Federasyonu Başkanı Haluk Ulusoy, UEFA Asbaşkanı ve FİFA İcra Kurulu Üyesi Şenes Erzik, Futbol Federasyonu Başkan Vekili Ata Aksu, organizasyon komitesi üyeleri Metin Kazancıoğlu, Levent Kızıl, Şekip Mosturoğlu, Sami Çölgeçen ve Hüsnü Yılmaz Hayali yer aldı. 
     Yarın öğlenden sonra yapılacak Türkiye-Yunanistan ortak adaylık projesi sunumunda iki ülkeden toplam 26 kişilik bir ekibin yer alacağı kaydedilirken, karar ise 12 Aralık Perşembe günü verilecek. 
     
     ''ULUSOY ''ŞANSIMIZ YÜZDE 50'' 
     İsviçre yolculuğu öncesi Atatürk Havalimanı'da basın mensuplarının sorularını yanıtlayan Haluk Ulusoy, 3 yılı aşkın zamandır çalışmasını sürdürdükleri ortak adaylık projesinin sonuna geldiklerini kaydederek, ''Şansımızın yüzde 50 olduğuna inanıyorum'' dedi. 
     Ulusoy, bu önemli yarışta İsviçre'yle çekiştiklerini, UEFA Başkanı Lenard Johanson'un bir gazeteye yaptığı talihsiz ve zamansız açıklamanın da kendilerini biraz etkileyecek gibi göründüğünü kaydederek, şöyle konuştu 
     ''Ama yine de inanıyorum ki, bu gidişimizde, açıklama sonrası oluşan havayı sileceğiz. Çalışmalarımızın çok güzel bir noktaya geldiğine inanıyorum. İnşallah ülkemiz bunu alacaktır. 2008 Avrupa Futbol Şampiyonası'nın hem futbolumuz, hem de ekonomimiz için çok önemli olduğunu biliyoruz. Bu konuda geçmiş ve şimdiki hükümetin büyük katkısını gördük. Bütün ülke olarak bu işe hazırız. Hem Yunanistan, hem de Türkiye olarak bu organizasyonu istiyoruz.'' Türk futbolunun son dönemdeki çıkışının kendileri için çok önemli olduğuna da değinen Haluk Ulusoy, ''İnanıyorum ki futbolumuzdaki yükseliş, oy verecek olanlar için de önemli. Sporun insanları birbirine çok çabuk yaklaştırması, dostluğu en kolay sağlayan bir yol olması, Türkiye-Yunanistan ortak müracaatında bize oy verecek delegasyon için çok önemli göstergeler olacaktır. Şansımız büyük. Türkiye-Yunanistan ortaklığı, 2008 Avrupa Futbol Şampiyonası organizasyonunu alacak olan taraf olacaktır'' diye konuştu. 
     
     ERZİK ''YARIŞIN SONUNA GELDİK'' 
     UEFA Asbaşkanı ve FİFA İcra Kurulu Üyesi Şenes Erzik ise açıklamasında, 2008 Avrupa Futbol Şampiyonası yarışının sonuna geldiklerini kaydederek, ikinci tura kalındığı taktirde oylarda daha da artma olabileceğini söyledi. 
     Yarın yapılacak sunumların ardından ertesi gün kazanan adayın açıklanacağını belirten Şenes Erzik, ''Bugüne kadar yapılan her şey, projeler içerisinde ön sıralarda yer almak içindi. Biz de iddialı projeler arasındayız. Bu projede eşit şartlarda yarışıyoruz. İki veya üç proje 2. tura kalacak. İkinci tura kalırsak oylarda lehimize artmalar beklenebilir'' dedi. 
     Erzik, ''Türkiye-Yunanistan ortaklığı bu organizasyonu alamazsa vaz mı geçilecek'' şeklindeki bir soruya, ''Bu yarışı terk etmememiz lazım. Bu bir maratondur. Çok çabuk peşini bırakmamalıyız. Türkiye'de böyle bir organizasyon olmasının, tanıtımımıza ve turizmimize de katkısı olacaktır. Çocuklarımızın geleceğini de düşünmeliyiz'' yanıtını verdi. 
     Türkiye için Avrupa Birliği yolunda hayati bir önem taşıyan Kopenhag Zirvesi ile 2008 Avrupa Futbol Şampiyonası'nı organize edecek ülkenin belirleneceği toplantının aynı tarihe rastlamasının hatırlatılması üzerine de Erzik, ''Avrupa Birliği'nden müzakere tarihi verileceği konusunda çok ümitli değilim. Bana göre orada eşit şartlarda muamele görmüyoruz. Sosyoekonomik yapıdan kaynaklanan bazı sıkıntılarımız olmasından dolayı dezavantajlarımız var'' diye konuştu. 
     





</TEXT>
</DOC>
