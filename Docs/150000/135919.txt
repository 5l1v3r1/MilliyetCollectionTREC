<DOC>
<DOCNO> 135919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/08/son/sondun05.html </URL>
<DATE> 2003/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumsfeld ''Türkiye'ye önlemlerin geciktirmesini anlayamıyorum'' 
</HEADLINE>
<TEXT>

     ABD Savunma Bakanı Donald Rumsfeld, olası Irak harekatında Türkiye'nin savunması için en basit önlemi bile almaya karşı çıkanların NATO'nun inandırıcılığını zayıflattıklarını söyledi. 
     Rumsfeld, 39. Münih Güvenlik Konferansı'nın açılışında yaptığı konuşmada, ''NATO'nun müttefik Türkiye'yi olası Irak tehdidine karşı koruması gerekir. Bu konuda en basit önlemi bile almaya karşı çıkanlar NATO'nun inandırıcılığını zayıflatıyorlar'' dedi. 
     Savaşın en son ihtimal olduğunu, ancak diplomatik çabaların sonuç vermemesi durumunda da müdahale etmekten kaçınmayacaklarını belirten Rumsfeld, ''Hiç kimse savaşı istemez. Ancak hiçbir şey yapmadan ve Irak'ın kitle imha silahlarını geliştirmesini beklemenin daha iyi olup olmadığını düşünmemiz gerekir'' diye konuştu. 
     ABD Dışişleri Bakanı Colin Powell'ın, Irak'ın kitle imha silahları geliştirdiğine dair bir dizi delil sunduğunu hatırlatan Rumsfeld, ''Irak'la El Kaide arasında da ilişki var. Hepimiz tehdit altındayız. Ne yapmamız gerektiğini düşünmemiz lazım. Irak'ın işbirliğinde gecikmesi de bir güvensizlik işareti'' dedi. 
     ABD Savunma Bakanı, NATO Konseyi'nde ''bazı ülkelerin'' haftalardan bu yana Türkiye'nin savunması için gerekli önlemlerin alınmasını geciktirmelerini anlayamadığını söyledi. 
     Rumsfeld, 39. Münih Güvenlik Konferansı'nın açılışında, Birlik 90 Yeşiller Partisi Eş Başkanı Angelika Beer'in, ''Sizce Türkiye tehdit altında mı '' sorusuna karşılık, ''Türkiye'ye Patriot savunma füzelerinin verilmesi, hava sahasının AWACS erken uyarı uçaklarıyla kontrol edilmesi ya da nükleer, kimyasal ve biyolojik silahlara karşı kullanılan tankların sağlanması gibi bazı görüşler var. Bunların hepsi, saldırı değil, savunma amaçlı kullanılan silahlar. Bunların Türkiye'ye verilmesinin bazı ülkeler tarafından haftalardır geciktirilmesini bir türlü anlayamıyorum'' dedi. 
     Türkiye'nin müttefik ülke olduğuna işaret eden Rumsfeld, ''Türkiye'nin savunmasıyla ilgili planlamanın geciktirilmesini anlamıyorum. Siz Türkiye tehdit altında mı diye sordunuz. Irak balistik füzelere sahip ve kimyasal silah geliştirdiğini de biliyoruz. Türkiye'de Amerikan üsleri de var. Saddam Hüseyin her zaman bu silahlarla tehditte bulunuyor. Türkiye tabii ki tehdit altında. Sadece Türkiye değil, tüm komşuları tehdit altında'' diye konuştu. 
     Rumsfeld ayrıca, ''Türkiye'nin savunması konusunda alınacak önlemlerin bloke edilmesi durumunda, bu Türkiye'ye değil, NATO'ya zarar verecektir. İttifakın savunmasına saygı göstermezseniz, neye saygı duyacaksınız'' dedi. 
     





</TEXT>
</DOC>
