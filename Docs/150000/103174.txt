<DOC>
<DOCNO> 103174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/21/son/sonspo03.html </URL>
<DATE> 2002/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Açık Tenis Turnuvası'nın seri başları belli oldu... 
</HEADLINE>
<TEXT>

     Sezonun son ''Grand Slam'' mücadelesi olan ve 26 Ağustos-8 Eylül tarihleri arasında New York kentinde düzenlenecek ABD Açık Tenis Turnuvası'nın seribaşı tenisçileri belli oldu. 
     Organizasyon komitesinden verilen bilgiye göre turnuvada, tek bayanlarda ABD'li Serena Williams, tek erkeklerde de Avustralyalı Lleyton Hewitt, 1 numaralı seribaşı olacaklar. Bu raketler, dünya klasmanında da ilk sıralarda yer alıyor. 
     Tek bayanlarda 1983'den bu yana ilk kez ABD'li tenisçiler ilk 4 sırada bulunurken, bu kategoride, bu yılın Fransa Roland Garros ve Wimbledon Turnuvaları Şampiyonu Serena'nın arkasında, 2 numaralı seribaşı olarak son 2 yıl bu turnuvayı kazanan ablası Venus Williams, korta çıkacak. 
     Williams kardeşlerin yanı sıra son 2 yılın Avustralya Turnuvası birincisi Jennifer Capriati ve Lindsay Davenport da 3 ve 4 numaralı seribaşı raketler oldu. 
     Tek erkeklerde ise geçen yılın şampiyonu ve bu yılın Wimbledon Turnuvası birincisi Avustralyalı Lleyton Hewitt'in ardında, 2000 yılının şampiyonu Rus Marat Safin 2, Alman Tommy Haas 3, bir başka Rus Yevgeny Kafelnikov 4, İngiliz Tim Henman 5 ve bu turnuvada 2 şampiyonluğu bulunan ABD'li Andre Agassi, 6. sırada mücadeleye başlayacak. 
     Bu turnuvada 4 şampiyonluğu bulunan ve son 2 yıl finalde yitiren bir diğer ABD'li raket Pete Sampras ise ancak 17 numaralı seribaşı olabildi. 
     





</TEXT>
</DOC>
