<DOC>
<DOCNO> 113951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/19/son/sontur32.html </URL>
<DATE> 2002/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz Samsun'da moral buldu 
</HEADLINE>
<TEXT>

     ANAP Genel Başkanı Mesut Yılmaz, Karadeniz'in gelişip kalkınmasından rahatsızlık duyanlar bulunduğunu belirterek "Karadenizliler'in yolunu kesmeye çalışanların yolunu, siz de sandıkta keseceksiniz" dedi. 
     Samsun'un Cumhuriyet Meydanı'nda, kalabalık ve coşkulu topluluğa seslenen Yılmaz, kürsüye eşi Berna Yılmaz ve milletvekili adaylarıyla birlikte çıktı. ANAP'ın hem hükümette hem de yerel yönetimlerde önemli hizmetler yaptığını anlatan Yılmaz, "Size yaptığımız hizmetler yüzünden başımıza gelmeyen kalmadı. Hakkımızda soruşturma açtılar, bizi Yüce Divan'a götürmek için uğraştılar. Ama ne yaparlarsa yapsınlar, beni yıldıramazlar, çünkü benim adım Yılmaz..." diye konuştu. 
     Yılmaz, yaptıkları hizmetlerin hesabını her yerde sonuna kadar verebileceğini ifade ederek, "Ben hesabımı bu dünyada da öbür dünyada da veririm" dedi. 
     Yılmaz, Karadeniz Sahil Yolu için siyasi hayatını ortaya koyduğunu belirterek, Karadeniz'e hizmeti içine sindiremeyenlerin partisine iftira ve çamur attıklarını söyledi. 
     Mavi Akım Projesi'nin yarın Samsun'da yapılacak altın kaynak töreni ile tamamlanacağını bildiren Yılmaz, bu projenin bazı çevrelerce sabote edilmeye çalışıldığını ve partisinin de bu yüzden iftiraya uğradığını söyledi. 
     2004'te 60 ilde doğalgaz kullanılacağını anlatan Yılmaz, Avrupa ülkelerine de Türkiye'den doğalgaz gideceğini söyledi. 
     Yılmaz, konuşmasını sürdürürken miting alanının ön tarafında bulunan kadınlardan biri rahatsızlanarak bayıldı. Yılmaz, konuşmasını keserek, rahatsız olan kadının alandan çıkarılması için görevlileri çağırdı. 
     Yılmaz, alandaki coşkudan memnunluğunu ifade ederken "Bu rüzgarınızı Türkiye'nin dört bir yanına götüreceğim" dedi. 
     





</TEXT>
</DOC>
