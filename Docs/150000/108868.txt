<DOC>
<DOCNO> 108868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/21/son/sonspo12.html </URL>
<DATE> 2002/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakan Şükür yazarlığa soyunuyor... 
</HEADLINE>
<TEXT>

     A Milli Futbol Takımı'nın golcü oyuncusu Hakan Şükür, yaşamını konu alan bir kitap yazacağını ifade ederek, bu kitapta herşeyi anlatacağını söyledi. 
     Hakan Şükür, Bakırköy D R'da, milli takımdan arkadaşları Galatasaraylı Ergün, Arif, Hasan ve Ümit Davala ile birlikte, 2002 Dünya Kupası Futbol Albümü'nün imza gününe katıldı. 
     Burada basın mensuplarının sorularını yanıtlayan deneyimli golcü, insanların biryerlere sırtını dayayarak yaşadığını dile getirerek, şöyle konuştu 
     ''Yazacağım kitapta bazı kişilerle olan ilişkilerimi ve bu kişilerin bana yaptıklarını anlatacağım. Herkesle ilgili bütün gerçekleri yazacağım. İnsanlar kitabı okuduğunda beni daha iyi tanıyacaklar. Sıradışı bir kitap olacak. Kırıldığım bazı kişilerin yüzüne söyleyemediklerimi, bu kitapta dile getireceğim.'' 
     
     ''İLK TERCİHİM AVRUPA'' 
     Avrupa'dan birçok transfer önerisi aldığını ve bu kulüplerle görüştüğünü belirten Hakan, ''Şu anda sakatlığım var. İyileşmek için çaba harcıyorum. İyileştiğim zaman herşey benim için daha iyi olacak. Öncelikli tercihim Avrupa'de oynamak'' diye konuştu. 
     Hakan, Galatasaray'da oynayıp oynamayacağı konusunda ise açık kapı bırakırken, sarı-kırmızılı kulüpte kişilerle bir sorununun bulunmadığını kaydetti. 
     Galatasaray'ın çok büyük bir camia, çok büyük bir kulüp olduğunu anlatan Hakan, ''Galatasaray'da kişiler gelip geçicidir. Ben de buna dahilim. Ancak Galatasaray baki kalır. Benim Galatasaraylılığım her zaman devam edecektir'' dedi. 
     
     İMZA GÜNÜNDE İZDİHAM 
     Milli futbolcuların katıldığı Bakırköy İstasyon Caddesi'nde bulunan D R mağazasının imza gününde vatandaşlar adeta izdiham yarattı. 
     Yıldız futbolcuların geleceğini duyan çok sayıda kişi, mağazanın önünde uzun süre bekledi. 
     Futbolcular imza dağıtmaktan yorgun düşerken, çıkışta da kalabalığın ilgisinden dolayı zor anlar yaşadı. 
     





</TEXT>
</DOC>
