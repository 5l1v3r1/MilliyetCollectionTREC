<DOC>
<DOCNO> 131003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/15/son/soneko19.html </URL>
<DATE> 2003/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Koza davetiyelerinin hedefi, ABD'de 1 numara olmak... 
</HEADLINE>
<TEXT>

     Koza Davetiyeleri Yönetim Kurulu Başkanı Akın İpek, 10 yıl sonra ABD'nin bir numaralı davetiye firması olmayı planladıklarını bildirdi. 
     Akın İpek, yeni yılın ilk halka arzını oluşturacak olan İpek Matbaacılık'ın iştiraki Koza Davetiyeleri İmalat İthalat ve İhracat A.Ş.'nin halka açılması dolayısıyla düzenlenen toplantıda yaptığı konuşmada, böyle bir dönemde halka arza nasıl cesaret ettiklerine ilişkin sorularla sık sık karşılaştıklarını belirterek, her zorlukta bir fırsat gördüklerini ve bunu bir avantaj olarak değerlendirdiklerini söyledi. 
     Çok fazla halka arz olduğu için arzda sıkıntı yaşanan dönemleri de hatırladığını kaydeden İpek, tek halka arzı gerçekleştiren şirket oldukları için yoğun talep beklediklerini bildirdi. 
     Akın İpek, şirket olarak iddialı hedeflerini de şöyle dile getirdi 
     ''10 yıl sonra ABD'nin bir numaralı davetiye firması olmayı planlıyoruz. Bu bir rüya değil. ABD'de 10 milyar dolarlık bir pazar söz konusu ve gördüğümüz kadarıyla sektör olarak ABD'den 10 yıl ilerideyiz. Kurumsal yapımızı oluşturup, altyapımızı tamamladık. Amacımız marka olabilmek ve Koza markasının istediğimiz şekilde pazarlanabilmesi.'' Geçen yılın ilk 9 ayı itibariyle 7 trilyon 854 milyar lira ciro elde ettiklerini belirten İpek, satışlarında 2001'e oranla miktar olarak yüzde 35 artış gerçekleştirdiklerini söyledi. 
     İpek, sektör üretim ve satışlarının kişiye özel davetiyeler ve Anneler Günü, yılbaşı gibi günlerde kullanılan tek kartlardan oluştuğunu belirterek, Türkiye'de tek kart kültürünün henüz yerleşmediğini kaydetti. 
     Internet kullanımının yaygınlaşmasının kart kullanımını olumsuz yönde etkileyip etkilemediğinin sorulması üzerine de İpek, tam tersi gelişmelerin yaşandığını, internette tanışıp kurulan yeni ilişkilerin kartlarla pekiştirildiğini söyledi. Akın İpek, pazarın önceki yıl yüzde 3, geçen yıl da yüzde 4 büyüdüğüne dikkat çekti. 
     
     HİSSELER 8 BİN LİRADAN SATILACAK 
     İpek Matbaacılık'ın iştiraki olan Koza Davetiyeleri'nin 2 trilyon lira olan sermayesi, halka arz ile 4 trilyon liraya çıkartılıyor. Sermaye artışının 200 milyar liralık kısmı ortaklar tarafından karşılanırken 1 trilyon 800 milyar liralık bölümü ise ortakların rüçhan hakkı kısıtlanarak yapılacak hisse satışından sağlanacak. 
     17-21 Ocak 2003 tarihleri arasında Evgin Menkul Değerler ve Üniversal Menkul Değerler tarafından tahtadan yapılacak arz sırasında, 1000 lira nominal değerli hisseler beheri 8 bin liradan satışa sunulacak. 
     Koza Davetiyeleri İmalat İthalat ve İhracat A.Ş ürünleri, 16 adet franchise mağaza zinciri, 24 adet bayii, kendisinin işlettiği 6 adet Koza Perakende Mağaza ile Migros, Tansaş, Beğendik gibi alişveriş merkezleri, yüzlerce bayii ve kırtasiye mağazalarında satılan ürünleriyle halka ulaşıyor. 
     Türkiye'de lider konumda olan Koza Davetiyeleri, Amerika, İngiltere, Suudi Arabistan, Birleşik Arap Emirlikleri, Cezayir, Mısır ve Kuveyt'te distribütörleri aracılığı ile mağaza işletmeciliğinin yanı sıra Amerika, Almanya, Belçika, Hollanda, İngiltere, İsviçre, Kazakistan ve Yunanistan'a ihracat gerçekleştiriyor. 
     





</TEXT>
</DOC>
