<DOC>
<DOCNO> 126203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/22/son/soneko10.html </URL>
<DATE> 2002/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Sermaye piyasası tebliği... 
</HEADLINE>
<TEXT>

     Kaydi sermaye piyasası araçları ve bunlara ilişkin haklarla ilgili kayıtlar, Merkezi Kayıt Kuruluşu MKK Anonim Şirketi'nde tutulacak. 
     Sermaye Piyasası Kurulu'nun, Kaydileştirilen Sermaye Piyasası Araçlarına İlişkin Kayıtların Tutulmasının Usul ve Esasları Hakkında Tebliği Resmi Gazete'nin bugünkü sayısında yayımlandı. 
     Tebliğ ile sermaye piyasası işlemlerinin güvenli, hızlı ve etkin bir şekilde yürütülebilmesi için, sermaye piyasası araçları ve bunlara ilişkin hakların Merkezi Kayıt Kuruluşu tarafından izlenmesine ilişkin usul ve esaslar düzenlendi. 
     Tebliğe göre, takas işlemlerinin yürütülmesi için, yetkili takas ve saklama kurumları itibarıyla da kayıt tutulabilecek. 
     MKK nezdinde tutulacak hesaplar, ihraççılar, aracı kuruluşlar ve hesap temsilcileri itibariyle açılacak. 
     Tebliğe göre, ihraççı hesabı kaydi sermaye piyasası araçları için açılacak, aracı kuruluş hesabı, aracı kuruluş havuz hesabı ve yatırımcı hesabından oluşacak, yatırımcı hesabı, hak sahibi adına açılmış, nama ve hamiline hakların izlendiği hesaplar olacak. 
     Hesap temsilcisi hesabı ise hesap temsilcisi havuz hesabı ve yatırımcı hesabından oluşacak. Yetkili takas ve saklama kuruluş hesabı da takas havuz hesabı, havuz hesabı ve yatırımcı hesabından oluşacak. 
     Tebliğe göre, rehin, haciz, genel kurul blokajı, yatırımcı blokajı gibi işlemlerin yapılması durumunda, bu işlemlere konu haklar MKK tarafından ilgili hesapların alt hesaplar açılmak sureti ile izlenecek. 
     MKK kayıtları gizli olacak, ancak mevzuatta yetkili kılınmış kişilere bilgi verilmesi gizliliğin ihlali sayılmayacak. 
     MKK, kaydi sermaye piyasası araçlarına ilişkin haklara ilgili kayıtları, değişikliğe uğramalarını izleyen 10 yıl süreyle değişiklikten önceki haliyle elektronik ortamda saklayacak. 
     MKK, üyeler ve kayıtların tutulduğu takas ve saklama kurumları, kendi tuttukları kayıtların yanlış tutulmasından dolayı hak sahiplerinin uğrayacağı zararlardan kusurları oranında sorumlu olacak. 
     Tebliğ, bugünden itibaren yürürlüğe girecek. 
     





</TEXT>
</DOC>
