<DOC>
<DOCNO> 138758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/24/son/sonspo09.html </URL>
<DATE> 2003/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş, kar nedeniyle sahada çalışamıyor... 
</HEADLINE>
<TEXT>

     Beşiktaş, Lucescu'nun takımı Antalya'ya götürmeyi kabul etmemesi yüzünden hem sıkıntı yaşıyor hem de taraftarını endişelendiriyor. İstanbul'daki yoğun kar yağışı nedeniyle Beşiktaş Slavia Prag maçına sanki bir basketbol takımı gibi hazırlanıyor. Taktik çalışmaları da kağıt üzerinde gösterilerek gerçekleştiriliyor. 
     Beşiktaş, UEFA Kupası'nda yapacağı Slavia Prag maçına 3 gün kalmasına rağmen, kötü hava koşulları nedeniyle henüz saha çalışması yapamadı. 
     Prag'da oynadığı ilk maçın ardından ilk antrenmanını 22 Şubat Cumartesi günü yapmayı planlayan siyah-beyazlılar, BJK Ümraniye Tesisleri'nin karla kaplı olması nedeniyle, tesislerin dışında sadece koşu yapmakla yetindi. Dün de sabah Ahmet Fetgeri Spor Salonu'nda çalışan, akşam da BJK Nevzat Demir Tesisleri'nin parkurunda koşu yapan Beşiktaşlı futbolcular, kar yağışının sürmesi nedeniyle bugün de saha çalışmasına hasret kaldı. 
     Tesislerdeki sahaların tamamen karla kaplı olması ve kar kalınlığının yaklaşık 50 santimetreyi bulması nedeniyle, siyah-beyazlılar bugün de Dikilitaş'taki Süleyman Seba Spor Salonu'nda tek çalışma yapacak. 
     Teknik direktör Mircea Lucescu'nun, bu durumdan oldukça sıkıntılı olduğu belirtilirken, kar yağışının yoğun bir şekilde sürmesi nedeniyle, siyah-beyazlıların kendileri için büyük önem taşıyan Slavia Prag maçına saha çalışması yapmadan çıkmasından korkuluyor. 

     
</TEXT>
</DOC>
