<DOC>
<DOCNO> 129566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/08/son/sonspo21.html </URL>
<DATE> 2003/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
La Gazzetta dello Sport 2002'de en iyi basketbolcuları seçti... 
</HEADLINE>
<TEXT>

     İtalyanın ünlü spor gazetesi La Gazzetta dello Sport, 2002 yılının en iyi Avrupalı basketbolcusunu Alman Dirk Nowitzki olarak seçerken, Hidayet Türkoğlu 9., Mirsad Türkcan ve İbrahim Kutluay da 16. sırada yer aldı. 
     Dünyanın en yüksek tirajlı spor gazetelerinden biri olarak bilinen La Gazzetta dello Sport, 2002 yılında en iyi Avrupalı basketçiyi 18 ülkeden 55 antrenör, oyuncu ve gazetecinin oylarıyla belirledi. 
     Türkiye'den antrenör Ergin Ataman Montepaschi Siena , oyunculardan Mirsad Türkcan Montepaschi Siena ve Hidayet Türkoğlu Sacramento Kings ile gazeteci Cem Çetin oy kullandı. 
     NBA'de Dallas'ta oynayan 24 yaşındaki Nowitzki topladığı 104 oyla rakiplerine büyük fark attı. Barcelona formasını giyen Yugoslav Dejan Bodiroga 54 oyla 2., yine Yugoslav olan Sacramento Kings'in oyuncusu Predrag Stojakoviç de 50 puanla 3. oldu. 
     Türk oyunculardan Hidayet 3, Mirsad ve İbrahim ise 1'er oy aldı. 
     Bu arada La Gazzetta'nın internetteki sitesinden basketolseverler tarafından yapılan oylamada Nowitzki yine birinci olurken, Hidayet Türkoğlu 10. sırada yer aldı. 
     Öte yandan 2002 yılındaki en iyi Avrupalı bayan basketbolcu ise Cleveland Rockers takımında oynayan 22 yaşındaki Belçikalı Ann Wauters seçildi. 
     





</TEXT>
</DOC>
