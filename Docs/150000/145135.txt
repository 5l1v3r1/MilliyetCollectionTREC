<DOC>
<DOCNO> 145135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/25/guncel/gun04.html </URL>
<DATE> 2003/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İstemese de parçalıyor 
</HEADLINE>
<TEXT>

     KADRİ GÜRSEL 

     Amerikan ordusu, askerlerini Türk hava sahasından geçirip Kuzey Irak’a indirmeye başladı. Saddam rejiminin kontrolündeki Kerkük ve Musul’a bombardıman önceki gün ve dün hızını artırdı. Kürtlerin de Kerkük’e karşı Amerikan desteğiyle büyük çaplı bir saldırıya hazırlandıkları yolunda haberler geliyor. Kuzeyden yeni bir cephe açılmak üzere. ABD istediği kadar Irak’ın toprak bütünlüğüne kastı olmadığını açıklasın, bu cepheyi açarken piyade niyetine kullanmaya hazırlandığı düzenli Kürt ordusu eliyle Irak’ı parçalamaktadır. Bu iş şöyle gerçekleşiyor 
     
     KÜRTLER KİLİT MÜTTEFİK OLDU 
     Türkiye’den asker ve ağır silah geçirme tezkeresini alamadığından beri kuzeyden Bağdat’a inmesi söz konusu olamayacağına göre Amerikan ordusunun bu cephedeki hedefi, kuzeydeki petrol yataklarını ele geçirmekle sınırlanmış oluyor. Ta güneyden kuzeye tanklarla çölü geçip saldırmazlarsa, bu işi son zamanlarda "kilit müttefik" muamelesi gören Kürt birliklerinin desteğiyle yapacaklar. Amerikan özel kuvvetleri, hava indirme birlikleri ve Kürtler, yakın hava desteğiyle Kerkük ve Musul bölgesine saldıracaklar. Bu, Irak’ta etnik bir çatışma demektir. ABD, Kürtleri Arapların üzerine salacak. Hadi biraz abartalım, bu durum Yunanlıların İzmir’e çıkması gibi bir şeydir. Amerikalıların aksi yönde verdikleri bütün sözlere rağmen Kürtlerin Kerkük ve Musul’a girmesi, savaşın bir anında olup bitebilir. Bu olmasa bile Kürtler artık, Amerikan işbirlikçisi ve hain olarak görülecek, iki halk arasındaki husumet daha da derinleşecek ve sonra ABD bu halklardan "federal bir Irak" kuracak öyle mi Tutar mı Çok zor. Irak er geç parçalanır, Arap dünyası yeni bir İsrail sendromu yaşar. Sonrası Allah kerim. 
     
     YA TEZKERE GEÇSEYDİ... 
     "Irak’ı Saddam’dan kurtarıyoruz" derken Kürtleri Arapların üzerine salmak son derece dar görüşlü bir yaklaşımdır. Saddam’ı kazıyın, altından Baas Partisi çıkar Baas Partisi’ni kazıyın altından Arap milliyetçiliği çıkar. Bir de işin askeri yönü var. Ağır silahları yetersiz özel kuvvetler, hava indirme birlikleri ve peşmergelerle hava desteğine rağmen Irak birliklerini bertaraf etmek ne ölçüde mümkündür Bu soru cevap bekliyor. 
     Tezkere geçseydi, ABD Kürtlere muhtaç olmaz, işi kendi başına yapardı. Türk askeri de Kuzey Irak’a ABD’yle varılan mutabakat çerçevesinde girerdi. Kürtlerle Arapların savaşması önlenirdi. Federal bir Irak’ın yaşama şansı daha fazla olurdu. Hayır diyenler Irak’ın parçalanmasına hizmet ettiler. 
     


GÜNCEL 

























</TEXT>
</DOC>
