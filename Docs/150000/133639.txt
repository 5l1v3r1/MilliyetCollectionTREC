<DOC>
<DOCNO> 133639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/28/son/soneko14.html </URL>
<DATE> 2003/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
George Soros Türkiye yatırım yapmak için çok cazip bir ülke 
</HEADLINE>
<TEXT>

     Ünlü spekülatör George Soros, ''Türkiye, Avrupa Birliği yolunda ilerleyen ve bence yatırım yapmak için çok cazip bir ülke'' dedi. 
     Dünya Ekonomik Forumu WEF toplantıları için Davos'a gelen Soros, Anadolu Ajansı muhabirinin sorularını yanıtladı. 
     George Soros, Türkiye ekonomisi ile ilgili gelişmeleri yakından takip ettiğini belirterek, şunları söyledi 
     ''Hükümet doğru yolda ilerliyor. Türkiye'nin geleceği açısından çok önemli olan Avrupa Birliği'ne uyum için gerekli reformları gerçekleştiriyor. Bu reformlar Türkiye'yi ekonomik, sosyal ve siyasal açıdan çok daha ileriye götürecek reformalardır. Ayrıca enflasyonu indirmek, büyümeyi sağlamak için doğru ekonomik program uygulanıyor. Ve zaten bunun sonucu da alınmaya başlandı.'' 
     
     IRAK KAYGISI 

     Soros, ''Türkiye için en belirsiz konu komşu ülke Irak'ta bir savaş olma ihtimali ve bunun Türkiye'ye etkileridir. Gerçi bu bütün bölgeyi ve dünyayı da etkileyecek. Tabii ABD, Türkiye'nin Irak'la ilgili kayıplarını tazmin edecektir. Muhtemel bir Irak savaşında Türkiye'nin kayıpları için ABD, Türkiye'ye gerekli mali yardımı yapacaktır. Ama bu Irak konusu Türkiye'nin önündeki en belirsiz konudur'' diye konuştu. 
     
     SOROS'UN TAVSİYELERİ 

     Türkiye'nin Avrupa Birliği yolunda aldığı önlemlerin ülkeyi yatırım açısından cazip bir ülke haline getirdiğini vurgulayan George Soros, Türkiye'nin daha çok yabancı sermaye çekmesi için yapması gerekenleri, şöyle sıraladı 
     ''Öncelikle şirket yönetimleri daha etkin bir hale gelmeli ve şirketler sağlıklı bir şekilde çalıştırılmalıdır. İkincisi ekonomik program aynen devam ettirilerek makro ekonomik dengeler korunmalıdır. Üçüncüsü ise hukuk ilkeleri devletin her alanında hakim olmalıdır. Dördüncü de Avrupa Birliği'ne entegrasyon yolundaki çalışmalar mutlaka devam ettirilmelidir.'' Soros, hükümetin insan hakları açısından da çok önemli reformlar gerçekleştirdiğinin altını çizerek, bu reformların uluslararası alandaki etkisinin de çok olumlu olduğunu sözlerine ekledi. 
     





</TEXT>
</DOC>
