<DOC>
<DOCNO> 145226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/25/son/sondun23.html </URL>
<DATE> 2003/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Financial Times ''ABD, Türkiye'yi savaş başlamadan kaybetti'' 
</HEADLINE>
<TEXT>

     İngiltere'de yayımlanan Financial Times gazetesi, ''ABD'nin Türkiye'yi savaş başlamadan kaybettiğini'' öne sürdü. 
     Gazete yazarlarından Ouentin Peel'in makalesinde, ''krizin yanlış ele alınışı, ortaya çıkan kargaşa ve Ankara'nın politikalarının yanlış yorumlanması sonucu, en büyük hatalardan biri olan bu sonucun ortaya çıktığı'' belirtildi. Makalede, ''ABD, bugün üsler, lojistik destek hatları ve hayati bir ulaşım yolu açacak sadık ortak yerine, kuşkulu ve haşin bir komşuya sahip oldu'' denildi. 
     Türkiye'nin bugün savaş çabalarına destek vermek yerine, Kuzey Irak'a herkesten bağımsız olarak asker sokabilecek duruma geldiğini belirten yazar, bunun da bütün ABD ve AB çabalarına itiraz olarak ortaya çıkacağını kaydetti. 
     Ekonominin hassasiyetine işaret eden ve ''bir Türk-Kürt çatışmasının Türkiye'nin AB umutlarını yok edebileceğini'' iddia eden yazar, ''Bu durumun son derece yıkıcı etkileri olabilir'' uyarısında bulundu. 
     ''Türkiye'nin, Kıbrıs konusundaki çözüme bütün ağırlığını koymadığına dair iddiada bulunan AB ile arasında soğukluk bulunduğu'' kaydedilen makalede, ayrıca zaten uzun yıllardır önemli siyasi ve ekonomik istikrarsızlık bulunduğuna işaret edildi. Yazıda, ''Geçen yıl yapılan başarılı ekonomik reformlar ve parlamentoda büyük çoğunluk sağlayan bir hükümetin kurulması, istikrar umutlarını artırdı. Ancak Irak savaşı, buna zarar verecek gibi görünüyor'' denildi. 
     Bu durumdan herkesin sorumlu olduğu belirtilen makalede, ''Ancak bu konuda da en büyük ödül Washington'ın. Washington yönetimi, hep Türkiye'yi iyi anlamakla övünüyordu. Yıllarca AB'ye, Türkiye'yi çantada keklik görmemesi için dersler verdiler. Şimdi aynı hatayı onlar yapıyor'' yorumu yapıldı. 
     Bugünkü Türkiye'nin daha demokratik ve her zamankinden daha kentleşmiş durumda bulunduğunu belirten yazar, ''Bu da Washington'ın diğer Ortadoğu ülkelerinden de istediği değil mi '' diye sordu. 
     Yazıda, 1991 yılındaki Körfez savaşı sırasında dönemin Cumhurbaşkanı Turgut Özal'ın koalisyon güçlerine destek verme kararı aldığı hatırlatılarak, ''Ancak bu durumda ne kadar büyük bir risk aldığı Washington tarafından hiçbir zaman takdir edilmedi'' denildi. 
     Makalede, o dönemde Türkiye'nin göç akınına uğradığı, Güneydoğu Anadolu'da büyük ekonomik sıkıntılar çekildiği ve bu arada bölgedeki terör hareketlerinin arttığı hatırlatıldı. 
     
</TEXT>
</DOC>
