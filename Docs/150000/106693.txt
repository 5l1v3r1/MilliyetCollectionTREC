<DOC>
<DOCNO> 106693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/10/spor/yurundul.html </URL>
<DATE> 2002/09/10/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Takım olduk 
</HEADLINE>
<TEXT>

     Günümüz futbolunda başarı ve istikrarın temel ilkesi öncelikle takım olmaktan geçiyor. Biz bilhassa Milli Takım düzeyinde senelerdir süregelen bu sıkıntımızı Dünya Kupası’nın ortasına kadar aşamadık. Az maç oynamak, kadronun bir arada yeterince kaynaşamaması, değişik takım tertipleri, sistem kargaşası ana sorunlardı. 
     Teknik Direktör Şenol Güneş, Dünya Kupası öncesi kafasında takım tertibi ile ilgili belirli bir şablon çizdi. Alternatiflerle birlikte taşları nasıl dizeceğini belirledi. Ancak üçlü defans mı, dörtlü defans mı uygulamakta çelişki yaşadı. Çin maçıyla birlikte dörtlü defansta karar kıldı. Ve devam etti. Gruptan çıktıktan sonra moral ve özgüven kazanan futbolcularımız dört zorlu maç üst üste oynadı. Takımın yapısına uygun dörtlü defansın, bu dört maçta kolektif uyumunda belirgin bir ilerleme oldu. 
     Slovakya karşısında en büyük kazancımız takım olma yolunda aldığımız mesafenin açıklıkla gündeme gelmesiydi. Makinanın dişlileri kusursuz işledi. Defans bloku oyuncularımız ve ön libero Tugay rakibin baskı uyguladığı anlarda da güvenle hazırlık pasları yapmaktan çekinmediler. Kolektif uyumla oyuna sürekli hükmettik. Günümüz futbolunda topa fazla sahip olmak hem hücum zenginliği sağlıyor, hem de savunma güvencesi. Çok yakın geçmişte Dünya Kupası elemelerinde Slovakya ile iki maç yaptık. İstanbul’da üretkenlik sıkıntısı çektik, oyuna ağırlık koyamadık, berabere kaldık. Deplasmanda kazandık ama Rüştü’nün muhteşem kurtarışları bizi kurtardı. Son maçta ise rakip sahadan silindi. Bu farklılık bizim takım olmamızdan kaynaklanıyor. 
     Bu arada Şenol Güneş’in taktik başarısını vurgulamak gerek. Yardımcısı Ünal Karaman, Çek Cumhuriyeti - Slovakya karşılaşmasında rakibin yeni uygulamaya başladığı çizgi defanstaki arızaları iyi gözlemlemiş. Güneş de taktik planını buna göre hazırlamış. Bu taktik uygulamada doksan dakika pozisyon zenginliği yaşandı. 
     
     Dünya üçüncüsü Milli Takım 15 milyon nüfuslu İstanbul’da güzel bir havada çok kritik bir resmi maça çıkıyor. Biletler sudan ucuz. Seyirci adeti 17 bin. Aynı gün Dünya Kupası’nın başarısız takımı İngiltere Portekiz ile özel maç yapıyor. Seyirci 60 bin. Üstelik Ali Sami Yen’deki maç sırasında zaman zaman millilere desteği bırakan seyirci çirkin sloganlarıyla Fenerbahçe - Galatasaray kavgası yapıyor. Bu tablo üzüntü verici değil, utanç verici. 
     



 SPOR 


























</TEXT>
</DOC>
