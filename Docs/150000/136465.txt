<DOC>
<DOCNO> 136465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/12/son/sonspo07.html </URL>
<DATE> 2003/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Batistuta'ya televizyon görüntülerine bakarak ceza 
</HEADLINE>
<TEXT>

     İtalya'nın FC İnter takımında oynayan Gabriel Batistuta'ya 2 maç oynamama cezası verildi. 
     Arjantinli golcüye, ligde geçen hafta oynanan Reggina maçında, rakibine attığı dirsek nedeniyle ceza verildiği bildirildi. 
     Karşılaşma sırasında Regginalı defans oyuncusu Ivan Franceschini'nin yüzüne dirsek atan Batistuta, hakemin bu harekete kart göstermemesine rağmen, televizyon kameralarından kaçamadı. 
     Futbol Disiplin Kurulu, maçtaki görüntüleri izledikten sonra rakibine attığı yumruk karışımı dirsekten dolayı Batistuta'ya 2 maç ceza verildiğini açıkladı. 
     Arjantinli yıldız oyuncu ''Ben aptalım. Benim bildiğim kadarıyla hakem her şeyi gördü'' derken, FC İnter Kulübü'nün 2 maç cezayı çok ağır bularak itiraz ettiği bildirildi. 
     Kulüp başkanı Massimo Moratti ise, ''Şaşırdım, üzücü bir karar. Gördüklerim ve okuduklarım kadarıyla ceza almayı gerektiren bir hareket değil. Bir de hakem her şeyi gördü. Şimdi itirazımızı sunduk. Olayın tam netliğe kavuşması gerek. Televizyondan tekrar tekrar izleyerek cezalandırılacak bir hareket olmadığını düşünüyoruz. Batistuta için üzgünüm. Ciddi ve samimi bir profesyonel. Tüm yüreğini sahaya koyarak oynuyor'' diye konuştu. 
     Crespo, Ventola, Emre gibi sakat oyuncuları olan İnter'de Vieri'nin hafif sakatlığı sürerken, bunların üzerine Batistuta'nın yokluğunun teknik direktör Cuper'i iyice zora sokacağı yorumları yapılıyor. 
     





</TEXT>
</DOC>
