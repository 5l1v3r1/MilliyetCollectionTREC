<DOC>
<DOCNO> 102834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/20/siyaset/siy03.html </URL>
<DATE> 2002/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Müzakere tarihi bekliyoruz 
</HEADLINE>
<TEXT>

Başbakan Yardımcısı Yılmaz, Kopenhag zirvesinde diğer aday ülkelerden farklı bir durumla karşılaşmamak için Dönem Başkanı Danimarka’yı uyaracağını söyledi 
     İRFAN KURTULMUŞ Kopenhag 

     Başbakan Yardımcısı Mesut Yılmaz, Türkiye’nin, aralıkta Kopenhag’da yapılacak AB zirvesinden somut beklentisinin, "AB’ye üyelik konusunda müzakerelere başlama tarihinin verilmesi" olduğunu söyledi. Yılmaz, zirvede Türkiye’ye, diğer aday ülkelerden farklı bir yaklaşımda bulunulmaması için, dönem başkanı Danimarka’yı uyaracaklarını da vurguladı. 
     AB Dönem Başkanı Danimarka’nın Başbakanı Anders Fogh Rasmussen ve Dışişleri Bakanı Per Stig Möller ile görüşmek üzere Kopenhag’a gelen Yılmaz, Rasmussen’in nisandaki Ankara ziyaretinde, Türkiye’nin tam üyelik için müzakerelere başlaması için öncelikli konuları ilettiğini dile getirdi. Yılmaz, "TBMM’de kabul edilen reform paketi AB’nin beklentilerini karşılıyor. Ancak AB normları için önümüzde almamız gereken bazı mesafeler var. İnanıyorum ki, diğer aday ülkelere uygulanan prosedür, reform paketinden sonra Türkiye’ye de uygulanacak" dedi. 
     Reform paketinde yer alan idamın kaldırılması ve yabancı vakıflar konusunun hemen uygulanmaya başlandığına dikkat çeken Yılmaz, paketin bir bölümünün uygulanması için hazırlıkların sürdüğünü, yıl sonuna kadar tamamını uygulamaya geçirmeyi hedeflediklerini söyledi. 
     Yılmaz, Kopenhag zirvesi için Rasmussen’e uyarıda bulunacağını da ifade ederek, şunları söyledi 
     "Türkiye, uyum paketinden önce de, başta olağanüstü hal ve cezaevleri konusunda çok önemli adımlar atmıştır. Ardından AB ülkelerinde şaşkınlıkla karşılanan ve hayal bile edilmeyen reform paketini kabul etmiştir. Bütün bunlardan sonra ilerleme raporunda olumsuz unsurların yer alacağını sanmıyorum." 
     



 SİYASET 
















</TEXT>
</DOC>
