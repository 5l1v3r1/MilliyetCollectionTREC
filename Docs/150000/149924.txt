<DOC>
<DOCNO> 149924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/15/son/sondun24.html </URL>
<DATE> 2003/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
AB toplantısında Yunanistan, Ege sorununu gündeme getirdi 
</HEADLINE>
<TEXT>

     Avrupa Birliği AB dönem başkanı Yunanistan, Ege sorunun 2004 sonuna kadar çözülmesi için gerekli adımların atılmasını istedi Lüksemburg'da bugün yapılan Türkiye-AB Ortaklık Konseyi toplantısından önce, Başbakan Yardımcısı ve Dışişleri Bakanı Abdullah Gül, AB dönem başkanı Yunanistan'ın Avrupa işlerinden sorumlu Bakanı Tassos Gianitsis, AB Komisyonu'nun genişlemeden sorumlu üyesi Günter Verheugen ve AB Ortak Dış Politika ve Savunma Yüksek Temsilcisi Javier Solana, çalışma kahvaltısında biraraya geldiler. 
     Türkiye-AB ilişkileri ile Irak ve Kıbrıs konularının öncelikle konuşulduğu toplantıda, Yunanlı Bakan Gianitsis'in Ege sorununu gündeme getirdiği öğrenildi. 
     Helsinki Zirvesi'nde alınan kararlara atıfta bulunan ve sorunun çözümü için çabaların artırılmasını isteyen Gianitsis, Helsinki Zirvesi'nde Ege sorununun 2004 yılına kadar çözülmesinin istendiğini belirtti. Türkiye-Yunanistan ikili ilişkilerinde yaşanan olumlu havaya dikkat çeken Yunanlı Bakan, bu ortamdan yararlanılarak Ege sorununun çözülmesi için gerekli adımların atılmasını istedi. 
     Toplantıda, Türkiye'nin AB ile tam üyelik müzakerelerinin başlatabilmesi için yerine getirilmesi gereken siyasi kriterler de gündeme geldi. 
     AB Komisyonu üyesi Verheugen, Türkiye'de hükümetin reformları sürdüreceğine inandıklarını ve hükümete güvendiklerini söyledi. Verheugen, Ankara'nın üyeliği konusunda Türkiye'nin ve AB kamuoylarının bilgilendirilmelerinin önemine dikkat çekti. 
     Toplantıda, AB tarafının HADEP'in kapatılmasından dolayı duyduğu rahatsızlığı da gündeme getirdiği bildirildi. 
     





</TEXT>
</DOC>
