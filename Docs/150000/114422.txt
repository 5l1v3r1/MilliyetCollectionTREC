<DOC>
<DOCNO> 114422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/22/son/sondun31.html </URL>
<DATE> 2002/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Esad'ten Bush'a "bilgece davran" çağrısı 
</HEADLINE>
<TEXT>

     Suriye Devlet Başkanı Beşşar Esad, ABD'nin Ortadoğu'daki olayları anlamaya yetkin görünmediğini belirterek Bush'a "Bilgece davran" çağrısında bulundu. 
     Suriye radyosunun haberinde, ABD'nin Ortadoğu özel temsilcisi William Burns'ü kabul eden Esad'ın görüşmede, "ABD, Ortadoğu'daki gerçek olguları anlamaya yetkin değilmiş gibi görünüyor ve bu da çok tehlikeli. Çünkü bu, ABD'nin Ortadoğu politikasının olayların gerçekliğine değil, taraflı kaynaklara, özellikle de İsrailli kaynaklara dayandığı anlamına geliyor" dediği belirtildi. 
     Radyonun haberinde, Esad'ın "Filistin devletinin kurulmasını öngören Amerikan vizyonu da artık yetmiyor. ABD'nin bir an önce, İsrail Başbakanı Ariel Şaron'un Filistin halkına yönelik yok etme savaşını durdurmak için hızla müdahale etmesi gerekiyor" ifadesini kullandığı kaydedildi. 
     Esad'ın Burns ile görüşmesinde, Irak'a olası saldırı konusunda da değerlendirmelerde bulunduğu belirtilen haberde, Suriye Devlet Başkanı'nın ABD'ye "bilgece davranma" çağrısı yaptığı ifade edildi. 
     Haberde, Esad'ın, "Amerikan hükümeti Irak konusunda bilgece davranmalı, çünkü Irak'a saldırının Ortadoğu'da etkileri olacaktır. Irak'ın kaygan kumlarına dalmak, Afganistan'daki kumlara dalmaya benzemez" dediği belirtildi. 
     





</TEXT>
</DOC>
