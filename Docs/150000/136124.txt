<DOC>
<DOCNO> 136124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/10/guncel/gun03.html </URL>
<DATE> 2003/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Muammer, ağabeyinin kaderini paylaşmadı... 
</HEADLINE>
<TEXT>

Muammer’in kalbi, 3 yıl önce ölen ağabeyi Murat’ınki gibi hızla büyüyordu. Kalp nakli yapılmalıydı. 3 gün önce iyi haber geldi ve... 
     ŞÜKRAN PAKKAN İstanbul 

     Muammer ve Murat Atalay aralarında 3 yaş olan iki kardeşti. Her ikisi de grip şikayetiyle muayene olmaya gittikleri poliklinikten, aynı teşhisle ayrıldı Kalpleri büyüyordu. Yaşamak için tek şansları kalp nakli yaptırmaktı. Koşuyolu Kalp Hastanesi’nde tedavi gören Murat, organ nakli için beklerken hayata gözlerini yumdu. Henüz 15 yaşındaydı... Bu acı olayın üzerinden 3 yıl geçti. Muammer şimdi ağabeyinin hayata veda ettiği yaşta, yani 15’inde. Koşuyolu Kalp Hastanesi’nde yatıyor. Ağabeyinden farkı onun şanslı olması. Çünkü geçtiğimiz cuma akşamı yorgun kalbi değiştirildi. 
     
     NİNA İLK UMUT IŞIĞIYDI 
     Oysa Muammer ilk hastalandığında Atalay ailesini büyük bir korku sarmıştı. Çünkü oğullarının rahatsızlığı, tıpkı ağabeyinin ki gibi seyrediyordu. Muammer’in önce çok sevdiği futbol topuna veda etmesi gerekti. Sokakta oyun oynayan arkadaşlarını camdan seyretmek zorunda kaldı. Sık sık fenalaştığı için Koşuyolu Kalp Hastanesi’nin yoğun bakımını kendi odası gibi benimsedi. Atalay’ın eski hayatına dönebilmesi için "yeni bir kalbe" ihtiyacı vardı. Nişanlısı Hakan Çakmak tarafından vurulan Alman Nina Typol’den medet umdular önce... Ama Nina’nın kalbi başka bir hastanın olacaktı. 
     
     AİLESİ ŞİMDİ ÇOK MUTLU 
     Üzüldüler ama bekledikleri müjde gecikmeden geldi. Antalya’da trafik kazasında ölen 33 yaşındaki birinin kalbi Muammer için uygundu. Kazım isminde 2.5 yaşında bir oğlu daha olan tekstil işçisi baba Turan Atalay, uygun kalp bulunana kadar yaşadıklarını şöyle anlattı "Önce Murat’ı kaybettik. Muammer’de de aynı hastalık çıktı. Düzgün nefes alamıyor, hatta koşamıyordu. Doktorlar Bir yıl içerisinde uygun kalp bulunamazsa, oğlunuzdan ümidi kesin’ demişlerdi. Bu sözlerle hepimiz perişan olduk. Sonu ağabeyi gibi olacak diye çok korktuk, uykularımız kaçtı. Neyse ki sonunda oğlum için bir kalp bulundu. Şimdi bir an önce iyileşmesi için dua ediyoruz." 
     



 GÜNCEL 














</TEXT>
</DOC>
