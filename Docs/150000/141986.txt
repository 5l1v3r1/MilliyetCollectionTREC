<DOC>
<DOCNO> 141986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/11/son/sondun13.html </URL>
<DATE> 2003/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD ''Türkiye'den Kuzey Cephesi açma umudumuz sürüyor'' 
</HEADLINE>
<TEXT>

     ABD, Türkiye'den kuzey cephesinin açılabileceği konusunda umudunu sürdürdüğünü, ancak şimdilik Türkiye'den kuzey cephesinin gerçekleşmeyebileceği ihtimaline göre hareket etmek zorunda olduğunu bildirdi. 
     ABD Dışişleri Bakanlığı sözcüsü Richard Boucher, ''Türkiye'den kuzey cephesini açabileceğimiz konusunda umutlu olmayı sürdürüyoruz. Şu sırada, bunun olmayabileceği ihtimali altında hareket etmek zorundayız. Sonuç ne olursa olsun, her durumda Türkiye ile konuşmaya, çalışmaya, yakın temasta olmaya hazırlanacağız'' dedi. 
     ABD'nin, Türkiye'den kuzey cephesi açma konusunda neden hala umudunu koruduğu sorusu üzerine Boucher, Ankara Büyükelçisi Robert Pearson'ın görüşmeleri ve büyükelçilikleri aracılığıyla aldıkları haberlere işaret etti. Boucher, Türk basınını, parti liderlerinin açıklamalarını takip ettiklerini belirtirken, ''nasıl ve ne zaman'' ilerleme kaydedileceği konusundaki son kararın, siyasi liderler ve partilere bağlı olduğunu söyledi. 
     TBMM'de, Amerikan askerlerinin Türkiye'ye yerleştirilmesine ilişkin yeni tezkere oylanırsa, Türkiye'ye yardım paketinin masada olup olmayacağı sorusu üzerine Boucher, paketin, Irak'a askeri harekat gerçekleşmesi durumunda, bunun ekonomik sonuçlarına yardımcı olmak için geliştirildiği yanıtını verdi. 
     Boucher, ''Eğer Türk parlamentosu onay verirse ve biz Türkiye ile çalışırsak, askeri harekat sürecine Türkiye de katılıyorsa, böylece biz de bu eylemin ekonomik sonuçları için Türkiye'ye yardım edecek pozisyonda olacağız'' dedi. 
     ABD'nin, Türkiye'nin kararını ne kadar süreyle bekleyebileceği sorusuna Boucher, ''Bu konuda hiçbir zaman takvim söylemedim. Konu her ne yönde sonuçlanırsa sonuçlansın, biz her durumla baş etmeye hazırız. Tabii açıkçası, başka şeyler gerçekleştiğinde, bunun bir seçenek olmadığı bir noktaya da ulaşabiliriz'' yanıtını verdi. 
     Adalet ve Kalkınma Partisi Genel Başkanı Recep Tayyip Erdoğan ile yakın temasta olduklarını belirten Boucher, ABD'nin Ankara Büyükelçisi Robert Pearson'ın, Erdoğan ile seçimden sonra uzun bir görüşme yaptığına işaret etti. 
     Boucher, pakette pek çok temel nokta üzerinde anlaşıldığını belirterek, ''Sanırım şunu söylemek adil olacak. Paketin bazı detayları hiçbir zaman halledilemeyebilir. Ancak paketin temel unsurlarında anlaşıldı'' diye konuştu. 
     





</TEXT>
</DOC>
