<DOC>
<DOCNO> 113205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/16/yasam/yas01.html </URL>
<DATE> 2002/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Memleketin havası kapkaççı yaptı 
</HEADLINE>
<TEXT>

Tatile geldikleri Alanya’da parasız kalan üç Hollandalı kapkaça çıktı. Danimarkalı turistin çantasını alan gençleri barın korumaları yakaladı 
     SADİ NERGİZDAL Antalya DHA 

     Hollandalı üç arkadaş, Retger Meer 18 , Patrikvan Bosul 19 ve Reng Har 20 bir hafta önce tatil için Alanya’ya geldiler. Bir hafta içinde ceplerindeki bütün parayı harcayan üç kafadar son çare olarak bir plan yapıp, önceki gece saat 01.30 sıralarında, İskele Meydanı’nda bulunan barlara eğlenmeye gitti. 
     Burada iyice alkol aldıktan sonra kendisini eğlenceye kaptıran Danimarkalı turist Joseft Starl’ı gözlerine kestiren üç Hollandalı, bir anlık dalgınlığından faydalanıp Starl’ın çantasını kaptıkları gibi kaçmaya başladılar. 
     
     Çok pişmanız’ 
     Ne varki, Starl onların zannettiği kadar alkollü değildi. Danimarkalı turist çantasının alındığını farkedince bağırarak bardaki görevlilerden yardım istedi. Bunun üzerine kapıda bulunan koruma görevlileri, bardan koşarak çıkanların peşine düşerek Hollandalı üç kapkaççıyı kısa sürede yakalayıp polise teslim etti. 
     Gözaltına alınan ve sorguları yapılan Hollandalı kapkaççılar Meer, Bosul ve Har ifadelerinde "Tatile gelmiştik. Paramız bitince ne yapacağımızı şaşırdık. Bu yüzden de böyle bir işe kalkıştık. Çok pişmanız" dedi. Elleri kelepçeli olarak adliyeye getirilen Meer, Bosul ve Har, çıkarıldıkları nöbetçi mahkemece tutuksuz yargılanmak üzere serbest bırakıldı. 
     



 YAŞAM 


















</TEXT>
</DOC>
