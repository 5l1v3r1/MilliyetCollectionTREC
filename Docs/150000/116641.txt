<DOC>
<DOCNO> 116641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/03/guncel/gun20.html </URL>
<DATE> 2002/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu.. 
</HEADLINE>
<TEXT>

Ankara’da bir garip Paşa çocuğu’...      Siyasetçiler ve üst düzey sivil - asker bürokratların eş ve çocuklarının skandallarıyla renklenen Ankara’ya sessiz sedasız bir "paşa çocuğu" taşındı. Almanya Dışişleri Bakanı Joschka Fischer tarafından Ankara’ya atanan yeni basın müsteşarı Thomas Bagger, Almanya’nın eski Genelkurmay başkanlarından Hartmut Bagger’in oğlu. 1996 - 99 yılları arasında Almanya Genelkurmay Başkanlığı görevini yürüten baba Bagger, 1945’teki yenilgiden bu yana askeri operasyonlara katılmayan Alman ordusunun ilk kez Kosova Operasyonu’na aktif katılım kararının ardındaki asker olarak tanınıyor. Eski Genelkurmay Başkanı İsmail Hakkı Karadayı’nın davetlisi olarak Ankara’yı da ziyaret eden baba Bagger’in Ankara’daki Alman Büyükelçiliği’nde dördüncü isim olarak göreve başlayan oğlu Thomas ise, 10 yıllık diplomat. Siyasetbilimi doktorasına sahip Bagger, 2,5 yıl Fischer’in danışmanlığı ve metin yazarlığı görevinin ardından Ankara’ya "siyasi ve basın müsteşarı" olarak atandı. Babasının mesleğini duyanların büyük ilgisini ilk kez Türkiye’de gördüğünü belirten Bagger, "Yine de babamın ismi yerine kendi kariyerimle tanınmayı tercih ederim" diyor. Kulislere yansıyan bilgilere göre, görevi gereği Bagger, Türk gazeteciler ve siyasetçilerin yanı sıra komutanlarla da tanışmayı hedefliyor ve Genelkurmay’a gitmenin yollarını arıyormuş. Ancak bir genelkurmay başkanının oğlu olmasına karşın istediği randevuyu koparmak için babasının ismini kullanmayı aklına bile getirmiyormuş. 
     
Kendini sıktı, Ata’ya yürüdü      Başbakan Bülent Ecevit’in sağlık sorunlarına ilişkin tartışmalar bugün yapılacak genel seçime odaklanan kamuoyunu, geçtiğimiz aylara göre daha az meşgul ediyor. Ecevit’in Köşk’teki "kadeh" dalgınlığı sağlık sorunlarını akla yeniden getirdi, ancak politikayı bir yıl sonra bırakacağını Milliyet’e açıklayan Başbakan’ın sağlığı artık gündemin birinci maddesi değil. Bu nedenle "zor yürüdüğü" gözlense de 29’Ekim’de Anıtkabir’deki uzun "aslanlı yol"u hangi koşullarda kat ettiği üzerinde fazla durulmadı. Kulislere yansıyan bir bilgi ve Ecevit’in buna verdiği yanıt, 40 yıllık politik yaşamının devlet adamlığı ile nasıl perçinlendiğini gösteriyor. Anıtkabir’deki törenden birkaç gün önce Başbakan’a "dilerseniz törene katılmayın" önerisi gidiyor. Sağlık sorununun böylesine uzun bir yürüyüşe elvermeyeceği düşüncesiyle iletilen bu öneriye Ecevit’in yanıtı "Ata’ya saygısızlık olur" oluyor. Başbakan geçtiğimiz günlerde yakın çevresine bütün kortejin kendi adımlarına uyarak katettiği uzun yoldaki ruh halini şöyle aktarıyor "Kendimi sıkarak yürüdüm. Biraz zor oldu, ama insan azmedince yapıyor. Çok mutlu oldum, çünkü Ata’nın huzuruna çıktım." 
     
Hilmi Özkök Paşa kebabı seviyormuş      Ankara’nın ünlü lokantası Hacı Arif Bey’e sıradan müşteriler gibi giren çift, üst katta tenha bir masaya oturdu. Rahat ve spor giyimli çift, siparişlerini verdi. İlk tanıyan lokantanın şef garsonu oldu. Masaya, üstüne çörek otuyla "Sayın Genelkurmay Başkanımız. Hayırlı Olsun" yazılı bir lavaş gitti. Şaşırma sırası bu kez masada oturanlardaydı. Genelkurmay Başkanı Orgeneral Hilmi Özkök, göreve geldiği ilk günlerde, bir hafta sonu eşiyle yemeğe çıkmıştı. Lokantadaki koruma önlemleri gizli olarak alınmıştı. Özkök, eşiyle rahat ve sakin bir yemek amaçlamıştı. Ancak seçtiği yer ünlü Güniz Sokak’ta Demirel’in evinin tam karşısındaki lokanta olunca siyasetle haşır neşir olan personelin gözünden kaçması mümkün olmadı. Gaziantep yöresi yemekleriyle ünlü Hacı Arif Bey ziyareti Özkök Paşa’nın "kebabı" sevdiğini de gösteriyordu. 
     
Soyguncu kameraya yakalandı      HSBC Bankası Bostancı Şubesi’nde önceki gün 16.15’te ATM makinesinin açılıp içine para konulduğu sırada gelen soygunculardan birinin her hareketi güvenlik kamerasınca kaydedildi. Soygunculardan biri güvenlik görevlisinin silahını alırken, diğeri ATM makinesindeki 14 milyar lirayı torbaya doldurdu. Alarmı çalışmadığı belirtilen banka şubesinde çalışan iki kişinin cep telefonunu da alan soyguncular, kaçtı. Polis güvenlik kamerasının kaydettiği görüntülerde yüzü net bir şekilde belli olan soyguncuyu yakalamak için çalışmalarını sürdürüyor. 
     
Internette PKK-KADEK propagandasına dava      Internette işlenen suçları araştırmakla görevlendirilen Ankara DGM Savcısı Hakan Kızılarslan, arama motoruyla yaptığı çalışma sonucunda "www.dmoz.org" adlı sitenin PKK KADEK’in propagandasına yönelik yazılar içerdiğini tespit etti. Yazıların editörlüğünü Fırat Üniversitesi İnşaat Mühendisliği Bölümü öğrencisi Halit Ertaş’ın yaptığını saptayan Kızılarslan, öğrenci hakkında terör örgütüne yardım’ yaptığı gerekçesi ile 4.6 yıl-7.6 yıl arası hapis istemiyle dava açtı. 
     
Sallanıyoruz Bir günde 6 deprem      Muğla’nın Bodrum ve Bitlis’in Ahlat ilçeleri dün saat 06.54’te Richter ölçeğine göre 3.3 büyüklüklerindeki depremlerle sallandı. Ege Denizi açıklarında da 04.24’te 3.5, 05.13’te 3.6, 06.34’te 3.3 ve 06.54’te 3.4 büyüklüklerinde 4 deprem kaydedildi. 6 depremde de can veya mal kaybı olmadı. 
     
Önce içti, sonra sokakta vurdu      ŞAKİR AYDIN 

     Aşırı derecede alkollü olduğu belirtilen İbrahim Tatlı isimli bir kişi, Kumkapı’daki Asuer Oteli önünde alacak verecek yüzünden tartıştığı Sedat Dağ’a 31 silahıyla ateş etti. Göğsüne isabet eden kurşunla ağır yaralanan Dağ, kurtarılamadı. Tatlı gözaltına alındı. Urfa doğumlu Tatlı’nın sanatçı İbrahim Tatlıses’in akrabası olduğu öne sürüldü. 
     



 GÜNCEL 















</TEXT>
</DOC>
