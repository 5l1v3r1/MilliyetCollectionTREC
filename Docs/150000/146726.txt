<DOC>
<DOCNO> 146726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/01/son/sondun04.html </URL>
<DATE> 2003/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika'da Danıştay, Erdal'ı sınırdışı etme kararını iptal etti 
</HEADLINE>
<TEXT>

     Belçika'da Danıştay, Sabancı suikastı faillerinden terörist Fehriye Erdal'ın bu ülkeden sınırdışı edilmesine ilişkin İçişleri Bakanlığı kararını iptal etti. 
     Danıştay, 20 Mart'ta teröristin avukatlarını ve savcılığın görüşünü dinlemiş, kararını daha sonra açıklayacağını duyurmuştu. 
     Danıştay, İçişleri Bakanlığı'nın iddia ettiği gibi teröristin Belçika'da kamu güvenliğine tehdit oluşturduğunun kanıtlanmadığı görüşünden hareket ettiğini açıkladı. 
     Sabancı Holding Otomotiv Grubu Başkanı Özdemir Sabancı, Toyota-Sa Genel Müdürü Haluk Görgün ve sekreter Nilgün Hasefe'nin 9 Ocak 1996 tarihinde öldürülmesi olayının zanlılarından Fehriye Erdal, 26 Eylül 1999'da, Belçika'da, Neşe Yıldırım adına düzenlenen sahte pasaportla yakalanmıştı. Belçika, Türkiye'nin iade talebini, idam cezasının yasalardaki varlığı nedeniyle reddetmiş ve bu arada teröristin siyasi sığınma başvurusunu da geri çevirmişti. 
     Erdal, bir yıl kadar hapis yattıktan sonra bir evde gözaltına alındı ve Belçika'da işlediği suçlardan yargılanmasını bekliyor. 
     Bu suçlar arasında silah taşımak, suç örgütü faaliyetlerine katılmak, sahte kimlik kullanmak gibi unsurlar bulunuyor. 
     Belçika İçişleri Bakanlığı, 2 yıl önce terörist Erdal'ın siyasi sığınma talebi karşısında bir kararname çıkarmış, bu kişinin ülke güvenliği için tehlike oluşturduğunu bildirerek sınır dışı edilmesini istemişti. Terörist, önce Danıştay'a başvurarak bu kararın askıya alınmasını sağlamıştı. Ancak, söz konusu karar gündemde olduğu ve iptal edilmediği için, sığınma başvurusunu da tekrar yapamıyordu. Danıştay'ın bugünkü kararı üzerine, terörist Fehriye Erdal'a, BM Mülteciler Yüksek Komiserliği bünyesinde siyasi sığınma talebinde bulunma kapısı açılıyor. 
     Adli kaynaklar, Belçika İçişleri Bakanı Antoine Duquesne'in teröriste karşı yeni bir sınır dışı kararı alabileceğini belirtiyorlar. 
     İçişleri Bakanlığı yetkilileri, Danıştay kararının henüz resmen kendilerine iletilmediğini, kararın gelmesinden sonra değerlendirmede bulunulacağını bildirdiler. 
     





</TEXT>
</DOC>
