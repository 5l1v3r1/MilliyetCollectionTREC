<DOC>
<DOCNO> 112944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/14/son/sontur08.html </URL>
<DATE> 2002/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
DEHAP'ın kaderi çarşamba günü belli olacak 
</HEADLINE>
<TEXT>

     Yüksek Seçim Kurulu YSK Başkanı Tufan Algan, DEHAP'ın seçime girme yeterliliği olup olmadığına ilişkin kararlarını, 16 Ekim Çarşamba günü açıklayacaklarını bildirdi. 
     Algan, Yargıtay Başsavcısı Sabih Kanadoğlu'nun DEHAP'ın seçime girme yeterliliği olup olmadığının yeniden incelenmesi istemine ilişkin kararın bugün açıklanıp açıklanmayacağını sorması üzerine "ugün karar çıkmaz. Tahmin ediyorum Çarşamba günü" dedi. 
     Algan, konunun demokrasi ve siyasi partiler açısından önemli olduğuna işaret ederek şöyle konuştu 
     "Aynı zamanda işin hem siyasi, hem de hukuki boyutu var. Bu bakımdan gerekli inceleme, araştırma, hukuk ve siyaset açısından değerlendiriliyor. Netice itibarıyla hem hukuka hem demokrasiye uygun bir karar verme aşamasına geldiğimizde kararı açıklayacağız." Algan, Kanadoğlu'dan gelen yazının üzerinden bir hafta geçmesi anımsatılarak "Karar vermekte zorlanıyor musunuz" sorusu üzerine, zorlanmadıklarını belirterek, "Zorlanmıyoruz. Konu oldukça yeni ve değişik. Bu kararlar, hukuki bakımdan ağırlık taşır. Aslolan, hukuka uygun bir karar vermektir" dedi. 
     Algan, DEHAP'ın seçime giremeyeceği yönünde bir karar çıkması durumunda bir karışıklık olmayacağını ifade ederek, olumsuz karar çıkması durumunda gerekli tedbirlerin alınacağını söyledi. 
     lgan, "Hangi siyasi partilerin seçime gireceğini belirleme aşamasında DEHAP hakkında yeterli incelemeyi yapmadığınızı söyleyebilir miyiz"' sorusunu şöyle yanıtladı 
     "Siyasi Partiler Yasası'na göre siyasi partilerin taşradaki teşkilatlanmaları tamamen Yargıtay Cumhuriyet Başsavcılığı'na ait bir konudur. 298 Sayılı Kanuna göre de biz, seçimlerin ilanını müteakip bir hafta içerisinde Yargıtay Cumhuriyet Başsavcılığı'ndan bu konuda gelen belgeler ışığında hangi siyasi partilerin seçime gireceğine karar veririz. 1 Ağustos 2002 tarihi itibarıyla başsavcılıktan tüm siyasi partilerin teşkilatları sorulmuştur. Bize aynı gün verdikleri yazılarda bu partinin 62 ilde teşkilatlandığı bildirilmiştir. Biz bu bilgileri değerlendirerek DEHAP'ın seçime gireceğine karar verdik. Bu kararımıza karşı hiçbir taraftan itiraz olmadı. 
     Ancak ekim başında DEHAP'ın yeterli ölçüde teşkilatlanmadığına ilişkin bir ihbar yapılmış. Başsavcı bu ihbar üzerine araştırma yaptı ve bize bu durumu bildirdi. Bunun bizimle bir ilgisi yok." Algan, "Bu durumda Yargıtay Cumhuriyet Başsavcısı'nın inceleme eksikliği olabileceğini söyleyebilir miyiz" sorusuna da "Onu kendisine söyleyin" yanıtını verdi. Algan, daha önceki seçimlerde böyle bir durumla karşılaşmadıklarını vurguladı. 
     





</TEXT>
</DOC>
