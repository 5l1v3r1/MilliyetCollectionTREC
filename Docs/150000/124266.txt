<DOC>
<DOCNO> 124266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/12/son/sontur24.html </URL>
<DATE> 2002/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül'den Simitis'e "Tarih verilirse Kıbrıs çözülür" 
</HEADLINE>
<TEXT>

     Başbakan Abdullah Gül'ün Yunanistan Başbakanı Kostas Simitis ile yaptığı görüşmede, Simitis'e ''Türkiye'nin istediği tarih verilirse Kıbrıs konusu ve diğer sorunlar çözülür'' dediği öğrenildi. 
     Gül'ün, görüşmede ayrıca ''Türkiye'nin Kopenhag kriterlerini önemli ölçüde yerine getirdiğini, bunları yaptıktan sonra masada Türkiye'nin karşısına olmadık şeylerin çıkarılmaması gerektiğini'' de söylediği bildirildi. 
     Alınan bilgiye göre, Başbakan Gül, Simitis ile yaptığı görüşmede, Kopenhag'a gelmeden önce AB'nin eski zabıtlarını okuduğunu, bütün zabıtlarda da Türkiye'ye ''Kopenhag kriterlerini tamamlayın bu iş olur, istediğiniz tarihi alırsınız'' denildiğini ifade etti. 
     ''Biz bir eve girersek şu oda bu oda olsun demeyiz. Kimse küçük hesap içinde olmasın, üzerimize düşeni yapmasaydık burada olmazdık'' ifadesini kullanan Gül'ün, Türkiye'de ''Açık, dürüst, mert'' bir liderlik anlayışının bulunduğunu Simitis'e aktardığı kaydedildi. 
     Gül'ün, Türkiye'ye ''küçük oyunlar'' yapılması halinde Türkiye'nin de mevcut heyecanını ve ilgisini kaybedebileceğini belirterek, ''Bildiğimizi yaparız'' dediği kaydedildi. 
     Başbakan Gül'ün, Yunanistan Başbakanı Simitis'e, ''Türkiye'nin istediği tarih verilirse Kıbrıs konusu ve diğer sorunlar çözülür'' dediği de öğrenildi. 
     Simitis'in ise Türkiye'nin AB üyeliği ile ilgili AK Parti Genel Başkanı Recep Tayyip Erdoğan'ın dışarıda, Başbakan Gül'ün de içeride yapılması gerekenleri yerine getirdiklerini ifade ettiği bildirildi. 
     Başbakan Gül'ün de Simitis'e ''Reformlardan memnun değil misiniz '' diye sorarak, bu girişimler yapıldıktan sonra masada Türkiye'nin karşısına olmadık şeylerin çıkarılmaması gerektiğini söylediği öğrenildi. 
     
     GÜL-BERLUSCONİ GÖRÜŞMESİ 
     Bu arada Gül ile İtalya Başbakanı Silvio Berlusconi görüşmesinde de İtalyan Başbakanı'nın ''Kendi davam gibi sizi savunuyorum. Sizi mahcup etmemeye çalışacağım'' ifadesini kullandığı öğrenildi. 
     AK Parti Genel Başkanı Erdoğan'ın katılımı ile yapılan Gül-Berlusconi görüşmesinde ayrıca İnter'de oynayan Milli Futbolcu Emre de gündeme geldi. 
     Emre'nin harika bir futbol ortaya koyduğunu ifade eden Berlusconi ile Erdoğan arasında futbol sohbeti de geçekleşti. 
     





</TEXT>
</DOC>
