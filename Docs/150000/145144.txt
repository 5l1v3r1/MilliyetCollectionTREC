<DOC>
<DOCNO> 145144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/25/guncel/gun30.html </URL>
<DATE> 2003/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ekranlar kararmayacak 
</HEADLINE>
<TEXT>

RTÜK Başkanı Karaca, bundan sonra ekran kapatma cezası verilmeyeceğini, bunun yerine program durdurma ve para cezası uygulanacağını belirtti... 
     TAHSİN AKSU İstanbul 

     Radyo Televizyon Üst Kurulu RTÜK Başkanı Fatih Karaca, televizyonların tamamen kapanması yerine programların durdurulması sürecinin önümüzdeki günlerde başlayacağını bildirdi. 
     Beykent Üniversitesi’nde dün düzenlenen "Kriz ve Savaş Ortamında Türk Medyasının Tutumu" konulu panele Karaca’nın yanı sıra Beykent Üniversitesi İletişim Tasarım Bölüm Başkanı Prof. Dr. Ünsal Oskay ve gazeteci Yüksel Aytuğ katıldı. 
     Karaca, ekran karartma cezasının geçtiğimiz yıl yapılan yasa değişikliğiyle zorlaştırıldığını belirterek, "Bunun yerine program durdurma, özür dileme ve para cezası gibi uygulamalar ortaya çıktı. Önümüzdeki günlerden itibaren program durdurma uygulamaları başlayacak. Bunun adil olduğu kanaatindeyim. Bir televizyon programında ufak bir yanlışlık ya da ihlal nedeniyle tüm televizyonu cezalandırmaktansa o müeyyideye uygulanması gereken programa bir ceza uygulanmasının çok daha doğru olduğu kanaatindeyim" diye konuştu. 
     
     Medyaya savaş uyarısı 
     Medya kuruluşlarının savaş sürecinde çok dikkatli olması gerektiğini de ifade eden Karaca, şöyle konuştu 
     "Bazı yayınlarda maalesef şiddeti ve savaşı kışkırtan sahneleri dikkatle izliyoruz. İnsanların üzerine tonlarca bomba yağarken sesinde en ufak kırıklık olmadan coşkuyla bu olayı nakleden spikerleri ve programcıları görüyoruz. Bırakın bir medya etiği noktasını insan olarak ıstırap duyuyoruz. Çocukların bu şiddet sahnelerinden ne kadar etkilendiğini düşünmeleri lazım." 
     Oskay ise televizyonlarda konuşan Amerikalı esir askerlerin çocukları derinden etkileyebileceğini belirterek, "Bu yayınlar çocukların yatma saatinden sonra ekrana getirilmeli" diye konuştu. 
     


GÜNCEL 

























</TEXT>
</DOC>
