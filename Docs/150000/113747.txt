<DOC>
<DOCNO> 113747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/18/son/sontur24.html </URL>
<DATE> 2002/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kundakçı Paşa Irak'a harekat en erken 15 Aralık'ta 
</HEADLINE>
<TEXT>

     Emekli Korgeneral Hasan Kundakçı, Irak'a harekatın en erken 15 Aralık en geç 2003 Şubat ayında başlayacağını söyledi. 
     "Kuzey Irak ve Türkmenler" konulu konferansta konuşan Kundakçı, ABD harekatı için düğmeye basıldığını belirterek "Baba Bush'un yarıda bıraktığını oğul Bush'un tamamlayacağını" söyledi. Türkiye'nin bu çerçevede üç endişesi olduğunu ifade eden Kundakçı, bunları "Kuzey Irak'ta bağımsız ya da federe bir devletin kurulması, Türkmenlerin konumu ve göç dalgası" olarak sıraladı. Türkiye'nin endişelerini gidermek için uyanık olması gerektiğini belirten Kundakçı, Türkiye'nin olayın arkasında değil, önünde olması gerektiğini ifade etti. 
     Harekata Türkiye'nin çıkarı tehlikeye girdiğinde dahil olunacağını belirten emekli komutan, böylece Türkmen konusunun istendiği yönde şekillenebileceğini belirtti. 
     Bölgede bir bölünmenin Türkiye'yi kötü yönde etkileyeceğini belirten Kundakçı, Kürt federe devletinin kurulmasının Türkiye'nin aleyhine olacağını, böylece gelecekte Türkiye'ye yönelik bir tehdidin yaratılmış olacağını söyledi. 
     Kundakçı, TSK'nın gelişmeleri ilgiyle ve dikkatle izlediğini belirtirken "TSK, bölgede aleyhine çıkacak durumları ortadan kaldırabilecek güce, karalılığa ve tecrübeye sahiptir" diye konuştu. 
     Konferansa, Irak Kürdistan Demokrat Partisi Türkiye temsilcisi Safin Dizayi de dinleyici olarak katıldı. 
     





</TEXT>
</DOC>
