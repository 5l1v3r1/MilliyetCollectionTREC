<DOC>
<DOCNO> 104921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/31/spor/aspo.html </URL>
<DATE> 2002/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Skorda ideal futbolda sanal 
</HEADLINE>
<TEXT>

Beşiktaş vasat oyununa rağmen Diyarbakırspor engelini de aştı, maç fazlasıyla liderliği kaptı. Kartal’ın gollerini Pancu ve Tayfur attı 
     SİYAH - Beyazlılar, kötü futbola devam ediyor, ancak puanları üçer üçer topluyor. Kartal, evinde ağırladığı Diyarbakırspor önünde de arzuladığı oyunu ortaya koyamadı ancak tecrübeli ayaklarıyla istediğini aldı. İlk yarım saatte rakibi önünde zor anlar yaşayan Beşiktaş, Pancu’nun 37’de attığı golle rahatladı. İkinci yarıda biraz daha etkili gözüken Kartal 60. dakikada Tayfur ile farkı artırdı. Diyarbakırspor’un son anlardaki çabaları skoru değiştirmedi. 
     
Lucescu’dan revizyon      BEŞİKTAŞ’IN hocası, ideal kadro arayışını sürdürdü, ilk onbirde bu kez Tümer, Tamer ve Serdar’ı sahaya sürdü. Sağ kanatta Niyazi’yi kulübeye çekti, ilk üç maçta onbirde forma verdiği İbrahim’i kesti. Sol kanatta ilk kez şans bulan Serdar, 1193 gün sonra İnönü’de taraftarın karşısına çıktı. Lucescu 4 - 4 - 2 sistemi yerine 3 - 5 - 2 dizilişiyle takımını sahaya sürdü. 
     
Temiz bir maç yönetti      MHK’NİN genç gözdesi Kuddusi Müftüoğlu, başarılı bir maç yönetti. Yardımcılarıyla uyumu mükemmeldi, pozisyonları yakından takip etti. Verdiği kararlara itiraz dahi edilmedi, sahanın tek hakimiydi. Kartlarını yerinde kullandı. Çaldığı düdüklerde oyunun hızını kesmemeye çalıştı. Ofsayt kokan ikinci golde yardımcısının kararına uydu. 
     
AMARAL      İSTANBULSPOR maçında da bitmeyen enerjisiyle yine "sahanın yıldızı" seçilmişti. Brezilyalı futbolcu dün sanki ciğerine bir oksijen tüpü daha taktırmıştı. Ön liberoda her topa müdahale eden Amaral, forveti beslemek için vitesini öylesine seri hareketlerle değiştirdi ki, arkadaşları bile hızına yetişemedi. Bu Amaral’ı izlemeye devam edelim. 
     
     
Sergen yedek      YILDIZ oyuncunun sağ ayak adalesindeki problemi göz önüne alan Lucescu, Sergen Yalçın’a Tayfur ile birlikte ikinci yarıda şans verdi. Bu arada Mircea Lucescu bu sezon ilk kez Kocaelispor’dan transfer edilen Kaan Dobra’yı kadroya aldı. 
     
Divan toplantısı      SİYAH - Beyazlı kulübün olağan Divan Kurul toplantısı bugün Kabataş Lisesi’nde gerçekleşecek. Saat 10.00’da başlayacak toplantıda Ümraniye Tesisleri’nin tamamlanmasında büyük mali destek sağlayan Nevzat Demir’e plaket de verilecek. 
     
Sinan Engin tribünde      MENAJER Sinan Engin, Kocaelispor maçında hakeme hakaret ettiği gerekçesiyle, PFDK’nın 20 gün hak mahrumiyeti cezası vermesi nedeniyle maçı tribünden izledi. Engin, "Birisi kafasına göre rapor yazmış" dedi. 
     
Romanya seferi      BEŞİKTAŞ, milli maçlar nedeniyle verilen arayı Romanya’da iki hazırlık maçı yaparak değerlendirecek. Siyah - Beyazlılar 4 Eylül’de Bacau ile, 6 Eylül’de de Bacau’ya 80 kilometre uzaklıktaki Yaşi kentinin takımı Poli Yaşi ile oynayacak. 
     



 SPOR 



























</TEXT>
</DOC>
