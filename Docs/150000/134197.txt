<DOC>
<DOCNO> 134197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/31/guncel/gun99.html </URL>
<DATE> 2003/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

Abdi İpekçi’yi yarın anıyoruz      İSTANBUL Milliyet 

     Milliyet Genel Yayın Müdürü ve Başyazarı Abdi İpekçi’yi, ölümünün 24. yılında anıyoruz. Türk basınının yetiştirdiği en önemli isimlerden olan Abdi İpekçi, 1 Şubat 1979’da, Maçka’daki evinin bulunduğu sokakta hain bir suikasta kurban gitti. Aradan 24 yıl geçmesine rağmen, cinayetin üzerindeki sır perdesi aralanamadı. İpekçi’nin Zincirlikuyu Mezarlığı’ndaki kabri başında yarın saat 11.00’de düzenlenecek törende, Türkiye Gazeteciler Cemiyeti Başkanı Orhan Erinç de bir konuşma yapacak. 
     
Şizofren hasta doktor oldu      ERDEM SÜREK Çanakkale DHA 

     Çanakkale Devlet Hastanesi’nde, vardiya değişimindeki çay molası sırasında Kulak Burun Boğaz KBB Polikliniği’ne giren şizofreni hastası İlhan Körpe 35 , doktorluğa soyundu. 
     Aynı hastanenin Psikiyatri Servisi’nde şizofreni’ hastası olarak tedavi gören Körpe, saat 20.00’deki vardiya sırasında çay molası verilince kapısı açık unutulan KBB Polikliniği’ne girdi. Vardiya nöbetçisi Dr. Mustafa Özay’ın önlüğünü giyen Körpe, koridorda bekleyen hastaları muayene edip o gece nöbetçi olmayan Dr. A. Fuat Üst’ün kaşesini kullanarak beş kişiye ilaç da yazdı. Kireçlenme, kulak egzaması gibi teşhisler koyan Körpe, hastaları sağlık karnelerini onaylatmak üzere evrak kayıt’a gönderince foyası meydana çıktı. Evrak kayıt görevlisi, Dr. Üst’ün hastanede olmadığını fark edip şüphelenince durumu Nöbetçi Başhekim Yardımcısı’na aktardı. Körpe, poliklinikten uzaklaştırıldı. 
     
2. Ordu’ya komando subay takviyesi      BARKIN ŞIK Ankara 

     Irak operasyonu kapsamında Türkiye de ülke güvenliği açısından askeri hazırlıklarını sürdürüyor. Org. Fevzi Türkeri komutasındaki 2. Ordu’nun teçhizat ve malzeme eksikliklerinin giderilmesi için aldığı kararı resmen yürürlüğe koyan Kara Kuvvetleri Komutanlığı, kadro eksiğini gidermek amacıyla düğmeye bastı. 2. Ordu’da görev yaparken geçtiğimiz tayin dönemlerinde batıya atanan "kritik" personelin, geçici görevlendirme ile yeniden eski görev yerlerine sevk edilebileceği bildirildi. Özellikle iç güvenlik ile sınır ötesi harek tlara katılan komando subay - astsubayların geçici olarak bölgede görevlendirilmeye başlanmasının planlandığı kaydedildi. Söz konusu personelin, olası mülteci akınına karşı, "sınır ötesi güvenlik ve önleme" harek tında görev alacağı belirtildi. 
     
Gül’den barış için telediplomasi atağı      Başbakan Abdullah Gül, Irak operasyonunu önlemek için çıktığı "Ortadoğu Barış Turu"nu, ABD Başkanı Bush’un 5 Şubat'ta BM Güvenlik Konseyi’ne açıklayacağı "deliller" öncesinde telefon aracılığıyla yeniden başlattı. Gül, Ortadoğu barış turu kapsamında bir araya geldiği Suriye, İran, Ürdün, Suudi Arabistan ve Mısır liderleriyle telefon diplomasisine dün başladı. İki gün içinde Ürdün, Mısır, Suudi Arabistan ve İran liderleriyle görüşecek olan Gül, dün akşam telefon görüşmesi yaptığı Suriye Cumhurbaşkanı Beşar Esad’a İstanbul toplantısıyla başlatılan "Bölgesel Barış Girişimi" sürecinin devam etmesi yönündeki görüşlerini yineledi. Gül'ün AB liderleriyle de görüşeceği öğrenildi. 
     
Tanklar sınıra gönderiliyor      Genelkurmay'ın bölgedeki gelişmelere hazırlık amacıyla Irak sınırından sorumlu 2. Ordu’ya teçhizat ve malzeme takviyesi yapılacağını açıklamasının ardından Cizre’de bulunan tank taburunda hareketlilik arttı. Bir bölümü araziye çıkarılan tanklar sınır birliklerine gönderilmek üzere bekletilirken, askeri kamyonlarla erzak sevkiyatı da başladı. Ayrıca Şanlıurfa 20. Zırhlı Tugay Komutanlığı’na bağlı üç tank, 15 panzer ve 10 zırhlı araç, dün sabah yola çıktı. Askeri birliğin, eğitim amaçlı tatbikat gerçekleştirdiği belirtildi. 
     
Donanmada gemilere savaş yükü      İZMİT DHA 

     ABD’nin Irak’a yapmaya hazırlandığı operasyonda kararlılığını Başkan Bush’un ağzından bir kez daha açıklamasıyla Türk Silahlı Kuvvetleri’nde hareketlilik arttı. Güneydoğu’daki kara birliklerinin takviye edilmesinin yanı sıra savaş gemileri de bağlı bulundukları üslerin cephanelik iskelelerinden "savaş yükü" olarak adlandırılan cephane ve erzak ikmalleri yapmaya başladı. Kara birlikleri ile hava üslerindeki hareketliliğe dünden itibaren donanma da eklendi. Gölcük başta olmak üzere Ege ve Akdeniz’deki tüm üslerde bulunan gemiler "savaş yükü" ikmaliyle denizde 50 gün kalabiliyor. 
     
Türkiye'den Fransa ve Almanya'ya baskı      GÜVEN ÖZALP Brüksel 

     ABD’nin Irak operasyonuna yönelik olarak gündeme getirdiği ve özellikle Türkiye’nin korunmasını amaçlayan paket konusunda Almanya ve Fransa’nın itirazları nedeniyle NATO bünyesinde karar alınamaması, Türkiye’yi harekete geçirdi. Türkiye, üyelerden birinin tehdit algılaması durumunda İttifak’ın değerlendirmede bulunmasını zorunlu kılan 4. maddeyi hayata geçirmeye hazırlanıyor. Gelecek haftaya kadar Almanya ve Fransa’nın tutumlarında değişme olmazsa Türkiye, NATO’nun karar organı Kuzey Atlantik Konseyi’nden 4. maddenin işletilmesini isteyecek. Türkiye, ABD'nin önerdiği güvenlik paketini değişiklik yapmadan 4. madde kapsamında gündeme getirerek, Almanya ve Fransa üzerindeki baskıyı artıracak. Ayrıca öneri ABD önerisi olmaktan çıkıp Türkiye’nin önerisi haline gelecek. 
     
Dövizle askerlik komisyondan geçti      Yurtdışında yaşayan ve daha önce dövizle askerlik uygulamasından yararlanamamış Türk vatandaşlarına yeni haklar tanıyan yasa tasarısı, Milli Savunma Komisyonu’nda kabul edildi. Tasarıya göre, 38 yaşını tamamladıkları yılın sonuna kadar dövizle askerlik hizmeti yapmak için başvurmayanlar ile başvurdukları halde kapsam dışı kalanlar, iki yıl içinde başvuruda bulunabilecek. Başvuru sırasında 7 bin 668 euro peşin ödemeleri ve bir ay süreli temel askerlik eğitimini yapmaları halinde askerlik hizmetini yerine getirmiş sayılacak. 40 yaşını doldurmuş olanlar da 10 bin 224 euro peşin ödemeleri halinde eğitime tabi tutulmadan askerliğini yapmış sayılacak. Yasadan yararlananlar hakkında hiçbir adli takibat yapılmayacak. 
     



 GÜNCEL 














</TEXT>
</DOC>
