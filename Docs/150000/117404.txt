<DOC>
<DOCNO> 117404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/06/son/sonspo16.html </URL>
<DATE> 2002/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor'dan taraftarlarına jest... 
</HEADLINE>
<TEXT>

     Bursaspor Kulübü Yönetim Kurulu'nun aldığı karar doğrultusunda yaptırılan 10 bin formanın, 10 Kasım'da Malatyaspor ile yapılacak karşılaşmada taraftarlara dağıtılacağı bildirildi. 
     Bursaspor Kulübü Basın Sözcücü Erhan Akbaş, yaptığı açıklamada, 1 aylık aradan sonra yeşil-beyazlı taraftarlarla biraraya gelecek olmanın sevincini yaşadıklarını belirterek, ''Bu ayrılıktan sonra birlikte olacağımız Malatyaspor maçında taraftarlarımız, yeşil-beyaz formalarıyla takımlarıyla bütünleşecek'' dedi. 
     Formaların, 10 Kasım Pazar günü yapılacak Malatyaspor maçında, biletli taraftarlara Atatürk Stadı'nın turnikelerinden giriş yaptıktan sonra görevlilerce verileceğini ifade eden Akbaş, formaları maça yetiştirmek için her türlü olanağı kendilerine sunan firmalara teşekkür etti. 
     
     BURSASPOR, KENDİ FORMASINI GİYECEK 
     Akbaş, Bursaspor'un bu akşam yapacağı Denizlispor maçında giyeceği takım formalarının, Akbaşlar Tesisleri'nde ''GES'' markasıyla üretildiğini de bildirdi. 
     Formaların kumaşının, takımın daha önce giydiklerinden farklı özellikler taşıdığını belirten Akbaş, şunları kaydetti 
     ''Akbaşlar Tekstil'de hazırlanan formaların kumaşları, diğer forma kumaşlarından yüzde 12 oranında daha esnek, daha ince ve sporcuyu rahatsız etmeyecek biçimde yumuşak. Formaların ayrıca hava geçirgenliği de fazla. Bu formalar, Bursaspor'un kendi markasını yaratma yolunda atılmış ilk adımdır.'' 
     





</TEXT>
</DOC>
