<DOC>
<DOCNO> 102967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/20/son/sonspo13.html </URL>
<DATE> 2002/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Gürcistan Milli Takımı, Trabzon'da... 
</HEADLINE>
<TEXT>

     12. Avrupa Şampiyonası eleme grubu maçları öncesi, Türkiye A Milli Futbol Takımı ile özel bir maç yapacak Gürcistan Milli Takımı, Trabzon'a geldi. 
     Gürcistan Milli Takımı Teknik Direktörü Chivadze Alexander, yarın akşam yapacakları karşılaşmanın zorlu bir mücadeleye sahne olacağını belirterek, ''Türk Milli Takımı, güçlü bir takım. Tüm oyuncuları da etkili oyuncular. Ancak, yarınki karşılaşma her şeyden önce bir dostluk karşılaşması olacak'' dedi. 
     Alexander, A Milli Takım Teknik Direktörü Şenol Güneş ile futbolculuk yaşamlarında 2 kez karşılaştıklarını da kaydederek, ''Sovyetler Birliği Milli Takımı forması altında 2 karşılaşmayı da galibiyetle kapadık. Şenol Güneş'e de İzmir'de yaptığımız özel maçta, 1 gol attım'' diye konuştu. 
     
     İKİZLER, 5 YIL SONRA TRABZON'DA 
     Trabzonspor'da 1993-94 sezonunda forma giymeye başlayan ve 1996-97 sezonu sonunda bordo-mavili takımdan ayrılan Gürcistan Milli Takım oyuncuları Archil ve Şota Arveladze kardeşler, 5 yıllık bir aradan sonra Trabzon'a geldi. 
     Bordo-mavili takımda, 25 golle gol kralı olan Şota, Trabzon'da çok sıcak karşılandıklarını ifade ederek, ''Çok heyecanlıyım. Yarınki karşılaşmada önemli olan dostluk. Türk Milli Takımı ile zorlu bir karşılaşma oynayacağız. Ancak özlediğim Hüseyin Avni Aker Stadı'nda gol atmak isterim'' dedi. 
     Gürcistan Milli Takımı'ndan, Jamarauli ve Nemsadze de daha önce Trabzonspor forması giymişlerdi. 
     Usta Otel'de kampa giren Gürcistan Milli Takımı, bu akşam 20.00'de yapacağı çalışmayla hazırlıklarını tamamlayacak. 
     





</TEXT>
</DOC>
