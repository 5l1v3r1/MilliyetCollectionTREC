<DOC>
<DOCNO> 144181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/21/son/sondun29.html </URL>
<DATE> 2003/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Afganistan'da ABD askerlerine olan saldırılar arttı 
</HEADLINE>
<TEXT>

     Amerikan askerlerinin dün Afganistan'da El Kaide militanlarını ele geçirmek için başlattığı operasyon sürüyor. 
     Yüzlerce Amerikan askeri, bugün Afganistan'ın doğusundaki dağlara ve köylere yayıldı. Amerikan ordu sözcüsü Roger King, askerlerin bugün hedef bölgelere ilerlediklerini ve aramalar yaptıklarını söyledi. 
     Güneydeki Sami Har dağlarında dün ''düşman savaşçılarıyla'' karşılaşılmadığı, ancak Pakistan sanırı yakınındaki Orgun-E kasabasındaki bir Amerikan üssüne 11 roket atıldığı belirtildi. Ancak roketlerin hiçbirinin, üssün 500 metreden daha yakınına düşmediği bildirildi. 
     Roger King, sabah erken saatlerde Deh Rahvud kasabasındaki bir Amerikan mevziine bir roket saldırısının daha düzenlendiğini, koalisyon askerlerinden ölen ya da yaralanan olmadığını söyledi. King, bu saldırıların ABD'nin Irak'ta başlattığı saldırıyla ilgili olup olmadığının bilinmediğini söyledi. 
     Amerikan karşıtı savaşçılar, Irak'a savaş başlatılırsa koalisyon güçlerine saldırılarını artıracakları tehdidinde bulunmuşlardı. 
     King, doğudaki Host'ta sabaha karşı bir Afgan sınır karakoluna da roket saldırısı düzenlendiğini, Amerikan güçlerinin karşı ateş açtıklarını söyledi. Saldırıyı kimlerin düzenlediği bilinmiyor. 
     Afganistan'ın Kandahar ilindeki köy ve mağaralarda dün, El Kaide ve Taliban ''kalıntılarını'' ele geçirmek için ABD öncülüğündeki bin kadar askerle ''Cesur Vuruş'' adlı bir operasyon başlatılmıştı. 
     





</TEXT>
</DOC>
