<DOC>
<DOCNO> 103186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/21/son/sonspo15.html </URL>
<DATE> 2002/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Metin Tokat, Beşiktaş yöneticisi Demirören'e tazminat davası açtı 
</HEADLINE>
<TEXT>

     Beşiktaş-Bursaspor maçının hakemi Metin Tokat, kişilik haklarına saldırıda bulunduğu iddiasıyla Beşiktaş Kulübü Asbaşkanı Yıldırım Demirören hakkında 50 milyar liralık tazminat davası açtı. 
     Metin Tokat'ın avukatları Nilgün Fidan ve Murat Söylemez tarafından İstanbul 3. Asliye Hukuk Mahkemesi'ne verilen dava dilekçesinde, Beşiktaş Kulübü Asbaşkanı Yıldırım Demirören'in, 2-2 berabere biten Beşiktaş-Bursaspor maçından sonra yaptığı açıklamalarla maçın hakemi Metin Tokat'ın kişilik haklarına saldırıda bulunduğu iddia edildi. 
     Dilekçede, bu nedenle davalı Demirören'den 50 milyar lira maddi ve manevi tazminat alınarak, davacı Tokat'a verilmesi istendi. 
     Davanın görülmesine, önümüzdeki günlerde başlanacak. 
     





</TEXT>
</DOC>
