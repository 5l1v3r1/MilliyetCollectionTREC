<DOC>
<DOCNO> 113887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/19/son/soneko04.html </URL>
<DATE> 2002/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
GAGİAD Başkanı Özmen "Partiler ölçüsüz vaatlerden kaçınmalı" 
</HEADLINE>
<TEXT>

     Gaziantep Genç İşadamları Derneği GAGİAD Başkanı Erhan Özmen, seçim döneminde partilerin ölçüsüz vaatlerden kaçınması gerektiğini söyledi. 
     Özmen, yaptığı açıklamada, seçim sürecini yaşayan Türkiye'de, sandıktan ne tür iktidar modeli çıkarsa çıksın, kurulacak hükümetin, ülkenin birikmiş sorunlarının çözümü gerekli adımları atacağına inandıklarını kaydetti. 
     Partilerin seçim döneminde halka yönelik vaatlerinin seçim sonrasında takipçisi olacaklarını belirten Özmen, ''Ölçüsüz, yerine getirilmesi mümkün olmayan ve kaynağı belirtilmeden ütopik vaatler konusunda gerekli özeni göstereceğiz'' dedi. 
     Oy avcılığı uğruna seçmenin yanıltılmaması ve partilerin yapabileceği projelerle ortaya çıkması gerektiğini anlatan Özmen, ''Popülist politika uğruna çektiklerimiz yetti. Artık popülizme dünyamızda yer olmamalı'' diye konuştu. 
     Ülkenin sorunlarını siyaset kurumunun çözeceğini, buna kendilerinin inandığı kadar siyasetçilerin de inanması gerektiğini vurgulayan Özmen, şöyle devam etti 
     ''Siyasetçilerin yıpranmasının başta gelen nedenlerinden biri, yerine getirilmeyen söz ve vaatlerdir. Siyaset kurumunun yıpranması, demokrasinin varlığını tehdit eden unsurların başında geliyor. Tüm partileri ve siyasetçileri, bu duyarlılıkla hareket etmeye çağırıyoruz ve bekliyoruz.'' 
     
     YENİ HÜKÜMETTEN BEKLENTİLER 
     Özmen, üst üste yaşanan ekonomik krizler ve her geçen gün bozulan gelir dağılımının, toplumun geniş kesimlerini olumsuz yönde etkilediğine dikkati çekti. 
     Ekonomik krizler nedeniyle milyonlarca insanın işini kaybettiğini, seçim sonrası kurulacak hükümetin öncelikler listesinin başına üretimi artırmayı alması gerektiğini kaydeden Özmen, sözlerini şöyle tamamladı 
     ''Üretimin teşvik edilmesi ve artırılması, ülkenin yaşadığı sorunların aşılmasını sağlayacak en önemli adım olur. Yabancı sermayenin önündeki bürokratik engeller kaldırılmalı. İstihdam alanları oluşturulmalı ve KOBİ'lerin desteklenmesi konusunda acil uygulama planına geçilmeli. Bunlar yapıldığında Türkiye yaşadığı krizlerden önemli ölçüde arınır ve önünü görmeye başlar. Türkiye'nin bunu başaracak gücü ve kaynağı var, yeter ki, ne yapılacağını bilenler, bilmiyorlar ise bilenlere inananlar gelsin.'' 
     





</TEXT>
</DOC>
