<DOC>
<DOCNO> 132431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/22/son/soneko32.html </URL>
<DATE> 2003/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan Tayyip Erdoğan ile böyle bir diyaloğumuz olmamıştır 
</HEADLINE>
<TEXT>

     Maliye Bakanı Kemal Unakıtan, bazı basın organlarında, AK Parti Genel Başkanı Recep Tayyip Erdoğan ve şahsı arasında geçtiği iddia edilen diyalogla ilgili haberlerin, gerçeği yansıtmadığını bildirdi. 
     Unakıtan, yaptığı yazılı açıklamada, bazı basın organlarında, dün yapılan grup toplantısının basına kapalı bölümünde partisinin Genel Başkanı Erdoğan'ın şahsına yönelik ''sert ifadelerde bulunduğu'' yönünde haberler yer aldığını hatırlattı. 
     Haberlerde bu diyaloga Başbakan Abdullah Gül'ün de tanık olduğunun iddia edildiğini kaydeden Unakıtan, ancak Başbakan'ın toplantının basına kapalı bölümüne programı nedeniyle katılmadığını bildirdi. 
     ''Şahsımı son derece üzen, gerçek dışı, hayal ürünü bu diyalog senaryosunun hangi amaçla üretilerek, asıl işlevi kamuoyunu bilgilendirmek olan gazetelere taşındığını anlamakta güçlük çektiğimi ifade etmek isterim'' diyen Unakıtan, şöyle dedi 
     ''Böyle bir olay asla gerçekleşmediği gibi, varsayılan diyalog Genel Başkanımız Recep Tayyip Erdoğan'ın üslubu ile de kesinlikle bağdaşmamaktadır. 
     Genel Başkanımızla ilgili aramızda geçtiği iddia edilen diyaloga, toplantıda bulunmadığı halde Başkanımızın şahit olarak gösterilmesi, bu haberin ne kadar gerçeklerden uzak olduğunu gözler önüne sermektedir.'' Bu tür haberleri, ''Türkiye'de yıllardır özlemi duyulan uyum ve güven ortamını zedeleyecek, kamuoyunu yanlış anlamalara itebilecek ve asla tasvip edilmeyecek' haberler olarak niteleyen Unakıtan, AK Parti ve partinin Genel Başkanı Erdoğan ile kendisini yıpratmaya yönelik senaryoların hep karşısında olacaklarını kaydetti. 
     





</TEXT>
</DOC>
