<DOC>
<DOCNO> 104676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/29/son/sonspo18.html </URL>
<DATE> 2002/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş...Kaan Dobra ilk kez kadroda... 
</HEADLINE>
<TEXT>

     Beşiktaş, Birinci Süper Futbol Ligi'nin 4. haftasında, yarın kendi sahasında yapacağı Diyarbakırspor maçında galibiyeti hedefliyor. 
     Ligin ilk 3 haftasında 7 puan toplayan siyah-beyazlılar, BJK İnönü Stadı'nda bu sezon 2. kez seyircisi önünde mücadele edeceği maçtan 3 puanla ayrılmayı amaçlıyor. 
     Beşiktaşlı futbolcular, Diyarbakırspor maçı hazırlıklarını bu akşam basına kapalı gerçekleştirecekleri idmanla tamamlayacak. 
     Bu arada, adalesinde sorunu bulunan Sergen Yalçın ile dünkü idmanda sakatlık geçiren Ahmet Dursun'un, yarınki maçta oynamasına engel bir durumun bulunmadığı bildirildi. 
     
     EKSİKLER 
     Beşiktaş'ta, İstanbulspor maçında kırmızı kart gören Pascal Nouma ile hazırlık kampında gördüğü kırmızı kart sonucu Profesyonel Futbol Disiplin Kurulu tarafından 2 maçla cezalandırılan Ali Eren Beşerler, cezaları nedeniyle Diyarbakırspor maçında oynayamayacak. 
     Dizinden geçirdiği 2. artroskopi sonucu Almanya'da rehabilitasyon dönemini sürdüren İlhan Mansız ile teknik direktör Mircea Lucescu tarafından maç kadrosuna alınmayan Bayram Bektaş, Niyazi Güney ve Zafer Demiray da yarın forma giyemeyecek. 
     
     KAAN DOBRA İLK KEZ KADRODA 
     Beşiktaş'ta, sezon başında Kocaelispor'dan transfer edilen Kaan Dobra, ilk kez 18 kişilik maç kadrosuna alındı. 
     Hazırlık kampında sakatlanan ve ligin ilk 3 haftasından kadroya giremeyen 30 yaşındaki Polonya asıllı futbolcu, ilk kez Diyarbakırspor maçında 18 kişilik maç kadrosuna dahil edildi. 
     Ayrıca, geçen hafta İstanbulspor maçında kadroda bulunmayan Ali Cansun Begeçaslan ve Tamer Tuna da Diyarbakırspor maçı kadrosuna alındı. 
     
     MUHTEMEL 11 
     Beşiktaş'ın, Diyarbakırspor karşısına Cordoba, Tolga, Ronaldo, Zago, Kaan Dobra Tamer , Amaral, Sergen, Ahmet Yıldırım, İbrahim Tümer , Ahmet Dursun, Pancu muhtemel 11'iyle çıkması bekleniyor. 
     BJK İnönü Stadı'nda saat 20.00'de başlayacak ve Digitürk Lig TV'den naklen yayınlanacak maçı, hakem Kuddusi Müftüoğlu yönetecek. 
     Öte yandan, Beşiktaş Kulübü Başkanı Serdar Bilgili'nin, UEFA Kupası 1. tur maçlarının yarınki kura çekimine katılmak üzere Monaco'ya gittiği öğrenildi. 
     





</TEXT>
</DOC>
