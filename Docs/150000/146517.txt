<DOC>
<DOCNO> 146517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/31/son/sondun14.html </URL>
<DATE> 2003/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell, İran ve Suriye'ye de çattı.. 
</HEADLINE>
<TEXT>

     ABD Dışişleri Bakanı Colin Powell, ''İran, İsrail'e yönelik terörizme destek vermekten vazgeçmeli'' dedi. 
     Powell, İsrail-ABD Kamu İlişkileri Komitesi'nin siyasi konferansında Amerikalı Yahudiler'e hitaben yaptığı konuşmada, İsrailli ve Filistinli yöneticilerden, barış yolunda yapıcı adımlar atmalarını istedi. 
     ABD Başkanı George Bush'un, Filistin devletinin mevcudiyetine verdiği desteği hatırlatan Powell, ''İsrail'in güvenliği, komşularıyla barış gerektirir'' dedi. 
     Konuşmasında, Irak Devlet Başkanı Saddam Hüseyin'i devirmek konusundaki kararlılıklarını vurgulayan Powell, İran'dan da, kitle imha silahı ve teknolojisi ile ilgilenmekten vazgeçmesini istedi. 
     Powell, Saddam Hüseyin'in, Ortadoğu için bir tehdit oluşturmasını engelleyeceklerini ve kitle imha silahlarının bu bölge için tehlike olmasının önüne geçeceklerini ifade etti. 
     El Kaide örgütünün, nerede olursa olsun peşinde olacaklarını kaydeden Powell, ''Bundan şüphe duymayalım'' dedi. 
     
     Suriye'ye sert çıkış .. 

     Öte yandan Powell, Suriye'ye, ''terörist gruplara'' ve Irak yönetimine verdiği destekten vazgeçmesi çağrısında bulundu. 
     Powell, Yahudi kuruluşlarıyla yaptığı bir toplantı öncesinde verdiği demeçte, ''Suriye, şimdi kritik bir seçimle karşı karşıya. Ya terörist gruplara ve can çekişen Saddam Hüseyin rejimine doğrudan destek vermeye devam edecek ya da farklı ve daha ümit vaat eden bir tarafa yönelecek. Her iki durumda da yapacağı seçimlerin ve bu seçimlerin sonuçlarının mesuliyeti Suriye'ye aittir'' diye konuştu. 
     

     
</TEXT>
</DOC>
