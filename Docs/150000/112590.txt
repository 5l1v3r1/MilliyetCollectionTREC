<DOC>
<DOCNO> 112590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/12/son/soneko13.html </URL>
<DATE> 2002/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Adana'da mısır şenliği... 
</HEADLINE>
<TEXT>

     Cargill Tarım Sanayi ve Ticaret A.Ş Dış İlişkiler Direktörü, Mustafa Sayınataç, Ziraat Bankası ile ortak bir projeye imza attıklarını belirterek, ''Sözleşmeli tarım modeli çalışmasıyla, mısır üretimini teşvik etmeye çalışıyoruz'' dedi. 
     Sayınataç, Adana'da düzenledikleri ''Mısır Şenliği''nde firma olarak amaçlarının, Türkiye'nin mısır üretimi potansiyelini aktif hale geçirmek olduğunu kaydetti. 
     ''Sözleşmeli Tarım Modeli'' ile Ziraat Bankası'nda kredi kullanan üreticilere alım garantisi verdiklerini bildiren Sayınataç, şöyle konuştu 
     ''Türkiye mısır üretimi açısından potansiyeli çok yüksek bir ülke. Ancak maalesef bu potansiyel aktif değil. Mısır ve soya gibi ürünlerde ithalat devam ediyor. Bizim amacımız Ziraat Bankası ile ortak gerçekleştirdiğimiz ve Bursa Karacabey'de 650 dönüm alanda pilot olarak uygulanan projeyle mısır üretim oranını artırmak.'' Firma olarak daima uzun vadeli planlar yaptıklarını kaydeden Sayınataç, ''Geçtiğimiz yıl kriz ekonomisinden faydalanarak ofisin verdiği fiyatın çok altında mısır alımı yapabilirdik. Ama bu ileriki yıllarda mısır üretimini düşürürdü. Biz bu yolu tercih etmedik ve rakamlar bizi haklı çıkardı. Bu yıl geçen yıla oranla mısır üretimi yüzde 12 arttı'' diye konuştu. 
     Bu yıl Türkiye genelinde 200 bin tonluk alım hedeflediklerini belirten Sayınataç, ''Sözleşmeli Tarım Modeli''ni 10 bin dönüm alana yaymayı amaçladıklarını sözlerine ekledi. 
     Atlı Spor Kulübü tesislerinde gerçekleştirilen ''Mısır Şenliği''ne Adana Vali Yardımcısı Nevzat Ergün ve çok sayıda üretici katıldı. 
     





</TEXT>
</DOC>
