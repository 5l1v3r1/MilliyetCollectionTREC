<DOC>
<DOCNO> 142456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/13/son/sondun40.html </URL>
<DATE> 2003/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
"El Kaide, Clinton'u öldürecekti" 
</HEADLINE>
<TEXT>

     Usame bin Ladin'in El Kaide terör örgütünün 1998 yılında dönemin ABD Başkanı Bill Clinton'u öldürmeyi planladığı iddia edildi. 
     ABD'de yayımlanan New York Post gazetesinin haberine göre, El Kaide, Malezya'da toplanan ve Clinton'un da katılması beklenen Asya-Pasifik Ekonomik İşbirliği zirvesi sırasında suikast yapma planı yaptı. 
     Habere göre, teröristler, 1998 Kasım ayında toplantının yapılacağı yerin planını ele geçirdiler ve liderlerin nasıl korunduklarına dair gizli bilgilere ulaşmayı başardılar. 
     Asya-Pasifik Ekonomik İşbirliği zirvesinin yapılacağı yerin planı daha sonra, 2001 Kasım ayında Afganistan'da ele geçti. 
     ''Usame Bin Ladin Avı'' adlı bir kitap yazan terör uzmanı Keith Jack İdema'nin verdiği bilgiye göre, El Kaide'nin kullandığı evlerden birinde ele geçen haritanın yanında, Arapça elyazısıyla güvenlik kapıları, gözlem odaları ve toplantı merkezi yakınındaki camiyle ilgili notlar bulunuyor. 
     
     CLINTON GİTMEMİŞTİ 
     Gazete, Clinton'un zirveden 2 gün önce Malezya gezisini iptal ettiğini ve yerine Başkan Yardımcısı Al Gore'u gönderdiğini hatırlattı. Haberde, Gore'a karşı herhangi bir saldırı girişimi olmadığı da kaydedildi. 
     New York Post'a göre güvenlikle ilgili notların altında, ''Azmurai adlı bir Afgan, Clinton'u Kenya'da öldürmeyi planlamıştı'' yazısı bulunuyor. 
     Clinton, 1998 Mart ayında yaptığı Afrika gezisi sırasında Kenya'yı atlamış, onun yerine Uganda'yı ziyaret etmişti. 
     





</TEXT>
</DOC>
