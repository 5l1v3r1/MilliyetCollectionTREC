<DOC>
<DOCNO> 146235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/29/son/sontur04.html </URL>
<DATE> 2003/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaçırılan THY uçağındaki yolcular Ankara'ya getirildiler... 
</HEADLINE>
<TEXT>

     Türk Hava Yolları'nın THY Atina'ya kaçırılan uçağındaki yolcular bir başka uçakla Ankara'ya geldiler. 
     Yolcuları Esenboğa Havalimanı'nda yakınları çiçeklerle karşıladı. Alanda yolcular ile yakınları gözyaşı dökerek, birbirlerine kavuşmanın sevincini paylaştılar. Yolcular polisin yaptığı kimlik tespitinin ardından alandan ayrıldı. 
     Aynı uçakta bulunan milletvekillerini ise VIP Salonu'nda Ulaştırma Bakanı Binali Yıldırım karşıladı. 
     Yıldırım, bu kaçırma olayının tarihe geçecek enteresan bir nitelik taşıdığını, yolcuların cep telefonlarıyla medya kuruluşları ve yakınlarına durumlarına ilişin sürekli bilgi aktardıklarını belirtti. Uçağın Atina'ya inmesinin ardından Başbakan Recep Tayyip Erdoğan ve Yunan makamlarının olayla yakından ilgilendiğini ve bunun sonucunda eylemin sona erdiğini anlatan Yıldırım, Yunan polisi tarafından tutuklanan hava korsanının Türkiye'ye iadesi için Yunan makamlarına başvurulduğunu bildirdi. 
     Yıldırım, bir gazetecinin sorusu üzerine Türkiye'deki alanlarda güvenlik açısından sorun bulunmadığını ancak yine de güvenlik önlemlerini yeniden gözden geçirebileceklerini söyledi. 
     
     BAŞBAKAN İLE GÖRÜŞME 

     Kaçırılan uçağın yolcularından AK Parti milletvekili Turhan Çömez hekim olduğunu ifade ederek, korsanda psikolojik sorunlar gözlemlediğini bunu bir kaç dakikalık görüşmesinde fark ettiğini dile getirdi. 
     Çömez, Başbakan Erdoğan'ı arayarak korsanla görüşmesini sağladığını ve yaklaşık 25 dakikalık görüşmenin ardından korsanın rahatladığını söyledi. Korsanın özelliklerini telefonda Başbakan Erdoğan'a tarif ettiğini ve bunun üzerine biletinden kim olduğunun anlaşıldığını belirten Çömez, bu arada da korsanın çantasında mum olduğunun tespit edildiğini anlattı. 
     Korsanın Başbakan Erdoğan ile görüşmesinde saygılı davrandığını da belirten Çömez, Erdoğan'ın telefon görüşmesinde korsanı Türkiye'ye davet ederek, 'görüşelim' dediğini ve bunun üzerine korsanın ikna olarak, yolcuları bırakacağı bildirdiğini kaydetti. 
     AK Parti Ankara milletvekili Vahit Erdem de yolcuların kaçırılma olayı sırasında sakin olduğunu, eğitilmiş THY personelinin ne yapacağını iyi bildiğini ifade etti. NATO toplantısından dönerken uçağın kaçırıldığını kaydeden Erdem, yolcular arasında yaşanan diyaloglardan da aktarmalar yaptı. 
     Vakıfbank Genel Müdürü Ahmet Kaçar ise uçak personelinin yolculara sürekli moral verdiğini ve korkmadıklarını, korsanın Başbakan Erdoğan ile görüşmesinin ardından rahatladığını belirtti. 
     Eski bakanlardan Işın Çelebi de Başbakan Erdoğan ve Ulaştırma Bakanı Yıldırım'a gösterdiği çabalardan dolayı teşekkür etti ve ''Allah yardım etti, Allah'a şükrediyorum'' dedi. 
     Bu arada, basın mensupları Ankara'ya inen yolculara yaşadıklarına ilişkin sorular yönelttiler. Aralarında küçük çocukların da bulunduğu yolcular, duygularını dile getirdiler. 
     Bir yolcu, hava korsanını uçağa binişinde fark etmediklerini ve pilot kabinine girdikten sonra hiç görmediklerini söyledi. Korsanın kokpitten konuşma yaptığını anlatan yolcu, ''Eylemci, eşinin Almanya'da olduğunu ve uçağı oraya götürmek istediğini söyledi. Üzerinde bomba olmadığını söyledi ve eylemden dolayı bizden özür diledi'' diye konuştu. 
     Kokpite yakın mesafede oturan bir yolcu ise eylemci Özgür Gençaslan'ı, ''Küçük bir çocuktu. Üzerinde sarı gömlek vardı'' şeklinde tarif etti. 
     Atina'da hiçbir bilgi almadan saatlerce bekletilmekten şikayet eden yolcular, yorgun olduklarını dile getirdiler. 
     Vakıfbank Teknoloji Grup Başkanı İbrahim Yılmaz da Atina havaalanında uçaktan indirildikten sonra Yunan Dışişleri Bakanı Yorgo Papandreau'nun bekletildikleri salona geldiğini ve herkesle tokalaştığını belirtti. 

     
</TEXT>
</DOC>
