<DOC>
<DOCNO> 112027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/09/son/soneko16.html </URL>
<DATE> 2002/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Tuncay Özilhan ''Türkiye Irak operasyonu için iyi pazarlık etmeli'' 
</HEADLINE>
<TEXT>

     Irak sorununun öncelikle barışçıl yollarla çözülmesi için çaba sarfedilmesini isteyen Türk Sanayicileri ve İşadamları Derneği TÜSİAD Yönetim Kurulu Başkanı Tuncay Özilhan, olası bir Irak harekatının Türkiye'ye çok önemli miktarda sıkıntı getireceğini vurgulayarak, ''Türkiye bu pazarlığı iyi yapabilmeli. Yani bu hareketi yapacak olanlarla zararlarını telafi etme yolunda çaba sarfetmeli'' dedi. 
     TÜSİAD raporunun kamuoyuna açıklandığı toplantının ardından gazetecilerin sorularını yanıtlayan Özilhan, Avrupa Birliği AB konusunda siyasi parti liderlerinin yorumlarının faydalı olacağını söyledi. 
     Özilhan, AKP, CHP ve diğer parti liderlerinin 1-2 günlüğüne Brüksel'e gitmesinin önemli bir katkı sağlayacağına inandığını ifade ederek, ''Onlar da siyasi parti liderlerinin bu konudaki tutumlarını, tavırlarını ve düşüncelerini görmüş olacaklar'' dedi. 
     Tuncay Özilhan, ''Kopenhag Zirvesi'nde tarih çıkmazsa ondan sonra nasıl bir strateji izlenebilir '' sorusunu, şöyle yanıtladı 
     ''Yine Türkiye bütün şansını kaybetmiyor. Türkiye bu mücadeleye devam etmeli. Türkiye 13 ülkenin içinde olmalı. Yani Bulgaristan ve Romanya'dan kopmamalı, özel birtakım statüler kabul etmemeli. Türkiye'nin bu gücüyle, bu potansiyeliyle bunu hak ettiğine inanıyorum ve bunu da eninde sonunda alacağını düşünüyorum.' AKP Genel Başkanı Recep Tayyip Erdoğan'ın ''batık banka sahipleriyle biraraya gelmesini'' nasıl değerlendirdiğine ilişkin bir soru üzerine de Özilhan, bu konuda bir yorum yapmak istemediğini söyledi. TÜSİAD Başkanı, ''Onun yorumu Sayın Tayyip'e bağlı. Ne konuşuldu, ne oldu yorumlayamıyorum. Talep gelmiştir'' dedi. 
     
     IMF KREDİSİ 

     Tuncay Özilhan, bir gazetecinin Uluslararası Para Fonu'nun IMF 4. ve 5. gözden geçirme toplantılarının birleştirilerek son kredi diliminin Ocak ayından sonraya kalması ihtimalinin gündeme geldiğini hatırlatması üzerine de, şunları kaydetti 
     ''IMF bu konuda seçimi görmek istiyor. Bu dönemde de Türkiye'nin popülist politikalar uygulayıp, uygulamayacağını tespit etmek istiyor. Dönem dönem de ufak tefek popülist politikalar uygulanıyor. Bizim temennimiz, bunların da olmaması. Neticede bu yapılmış olan yapısal reformların tesiriyle de daha önceki seçimlerde gördüğümüz etkiyi ve popülist uygulamaları çok az görüyoruz. Bu konuda oluşumları gördükten sonra o dilimi serbest bırakacaktır diye düşünüyorum. Zira Türkiye, orada gerekli önemli adımları attı ve atmaya devam ediyor.'' 
     
     IRAK SORUNUNUN BARIŞÇIL YOLLA ÇÖZÜLMESİNE ÇABA SARFEDİLMELİ 

     Olası bir Irak harekatının ekonomiye etkisine ilişkin bir soru üzerine ise Özilhan, böyle bir sorunun herşeyden önce barışçıl bir yolla çözülmesi için Türkiye'nin bundan evvel olduğu gibi bundan sonra da çaba sarfetmesi gerektiğini belirterek, ''Bu çabayı sarfetmesi lazım ki tarih önünde de kendini haklı noktaya getirsin'' dedi. 
     Özilhan, şöyle devam etti 
     ''Türkiye bu konuda komşusuna bir savaş ilan edildiği zaman barışçıl her türlü hareketi denediğini ortaya koymalı. Çıkacak bir savaş bölgeyi hakikatten çok etkileyecek. Güven olarak çok etkileyecek. Birtakım oluşumlar ortada. Bunlar bölgedeki siyasi dengeleri, istikrarları bozacak. Ayrıca da Türkiye'yi ekonomik olarak da çok etkileyecek. Petrol fiyatları çok yükselecek. Neticede bu bir enflasyona ve mali piyasaların istikrarsızlığına sebep olacak.'' Türkiye'nin devamlı olarak yabancı kaynaklara ihtiyacı olan bir ülke olduğunu vurgulayan Özilhan, bu alanda, turizmde ve bölge ihracatında önemli sıkıntılar yaşanabileceğini kaydetti. 
     Özilhan, ''Bunları alt alta topladığımız zaman Türkiye'ye çok önemli miktarda sıkıntı getirecek. Türkiye bu pazarlığı iyi yapabilmeli. Yani bu hareketi yapacak olanlarla zararlarını telafi etme yolunda çaba sarfetmeli'' diye konuştu. 
     Tuncay Özilhan, şu anda ABD'de Mustafa Koç başkanlığında bir ekip bulunduğunu belirterek, ''Bu konuşmaları, tartışmaları yapıyorlar. Türk hükümetinin de, başbakanımızın da, dışişleri bakanlığımızın da bu konuda yoğun bir çaba içinde olması gerekir'' dedi. 
     Bir gazetecinin ''100 milyar dolardan bahsediliyor'' demesi üzerine de Tuncay Özilhan, bir yorum yapamayacağını ifade ederek, şunları kaydetti 
     ''Görünen var, görünmeyen var. Alt alta toparlamak zor. Ama Türkiye'deki ekonominin kırılganlığının devam ettiğini, ihracattı, turizmdi ne kadar önemli olduğunu düşünürseniz Türkiye'yi önemli miktarda etkileyecektir. Türkiye, hem onun tedbirlerini almalı, hem de bu sıkıntılarını yahut açıklarını kapatmanın yoluna bakmalı ve gerekli pazarlığı yapmalı.'' 
     





</TEXT>
</DOC>
