<DOC>
<DOCNO> 138658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/24/siyaset/siy04.html </URL>
<DATE> 2003/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'da bunlar konuşuluyor 
</HEADLINE>
<TEXT>

     Serpil Çevikcan 

Arınç, Günseli’ye beğendiremedi      Milliyet’in deneyimli parlamento muhabirlerinden Günseli Önal, kapalı mekanlarda sigara içimini yasaklayan yasanın TBMM’de uygulanması için önceki dönemde 150 milletvekilinden imza toplamıştı. TBMM Başkanı Bülent Arınç’tan da imza almıştı. Arınç, yetkili makama geldiğinde hem sigara yasağı, hem de hayvan hakları yasası konusunda Önal’a verdiği sözleri unutmadı. İlk iş olarak Hayvan Hakları Yasa tasarısını ilgili komisyonlara havale eden Arınç, sigara içilmesinin yasaklanması ve tiryakilere oda ayrılması konusunda da talimat verdi. Ancak bunlara karşın Önal’dan bir karşılık göremeyen Arınç, Parlamento Muhabirleri Derneği’ni ziyaretinde "Koşarak teşekkür edeceksin sandım, ama hiç görünmedin" diye sitem etti. Önal da, teşekkür etmek için kendisini aradığını ancak özel kalem müdürünü aşamadığını söyleyince, Arınç bu kez de diğer gazetecilere dönerek şöyle sitem etti "Hanımefendi Hayvan Hakları Yasasını istedi, çıkarıyoruz. Sigara yasaklansın’ dedi, yasaklıyoruz. Ne istiyorsa yapıyoruz ama bir türlü beğendiremiyoruz kendisine. Daha ne yapmamız gerekiyor, bilmem ki." 
     
Vekillerin yöntemi şaşkınlık yarattı...      Meclis’te çiçeği burnunda vekillerin getirdikleri yeni adetler, parlamentoda yıllardır görev yapan muhabirleri şaşkına çevirdi. Bunun son örneği geçtiğimiz hafta TBMM Bayındırlık Komisyonu’nda yaşandı. Milletvekilleri tasarıların görüşülmesinden iyice sıkılmışlardı. AKP Elazığ Milletvekili Zülfü Demirbağ avucunda kırıştırıp top haline getirdiği bir kağıdı biraz ilerisindeki AKP Bingöl Milletvekili Fevzi Berdibek’e fırlattı. Demirbağ’ın can sıkıntısından kağıdı attığı düşünüldü. Ancak kağıdın, "THY Genel Müdürlüğü’ne atanan Abdurrahman Gündoğdu’ya birlikte kutlama ziyareti yapmalarına ilişkin bir not olduğu anlaşıldı. Böylece TBMM’deki haberleşme kanallarına birbirlerine kağıt fırlatma da eklenmiş oldu. 
     
Ekonomik kriz YTP’yi vurdu      YTP, ilk günlerinde yüzde 40’lara çıkan desteğin sandıkta yüzde 1’e inmesiyle Hazine yardımı alamadı. Bir parti için hayati önemde olan hazine yardımından mahrum kalan YTP, seçim yenilgisinin üzerine bir de ekonomik kriz içine girdi, parti otobüsünü satmak zorunda kaldı. Bina kirasını, hatta elekrik, su faturalarını ödemekte zorlanan YTP, personelin büyük bölümünü de işten çıkardı. Ekonomik krizin çaresini YTP Genel Başkan Yardımcısı Doğan Taşdelen buldu. Taşdelen, Dedeman Oteli’nde bir "Dayanışma, Dostluk ve Birlik" yemeği düzenlemeye karar verdi. 650 kişi için davetiye bastırıldı. Davetiyeler "50 milyon" liraya satılacak. Böylece hem son zamanlarda istifalarla kan kaybeden parti, "ayaktayız" mesajı verecek, hem de parti kasasına para girecek. 
     
Kurufasülye gitti pilav üstü döner geldi      ANAP Lideri Mesut Yılmaz’ın isteği üzerine Bakanlar Kurulu’nun vazgeçilmez yemeği haline gelen Hüsrev’in kuru fasülyesi yeni dönemde yerini "pilav üstü dönere" bıraktı. Başbakan Gül’ün Özel Kalem Müdürü Hüseyin Avni Karslıoğlu, Dışişleri Konutu’na bir döner tezgahı kurdurdu. Döner ustaları Bakanlar Kurulu’nun toplandığı her Çarşamba günü Konut’a giderek toplantının öğle yemeğini hazırlıyor. Burada hazırlanan pilav ve dönerler toplantının yapıldığı Başbakanlık Merkez Binası’na taşınıyor. 
     



 SİYASET 











</TEXT>
</DOC>
