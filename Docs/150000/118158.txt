<DOC>
<DOCNO> 118158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/11/guncel/gun12.html </URL>
<DATE> 2002/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Aileden büyücü 
</HEADLINE>
<TEXT>

Ablası yanlış fal baktığı gerekçesiyle yakılarak öldürülen Ahmet Ziya Baltacı’nın evinde de büyü malzemeleri ve küçük bir cephanelik çıktı 
     ULAŞ ÖZDEMİR Trabzon DHA 

     Trabzon’da baktığı falla bir aileyi birbine düşürdüğü gerekçesiyle üzerine benzin dökülüp yakılan Fatma Berber’in kardeşi Ahmet Ziya Baltacı da büyücülük yaptığı iddiasıyla gözaltına alındı. Baltacı’nın evinde, büyü yapımında kullanılan malzemenin yanı sıra ruhsatsız dört tabanca ve üç av tüfeği bulundu. "Malzemeler öldürülen ablama ait" diyen Baltacı serbest bırakıldı. 
     Trabzon İl Jandarma Alay Komutanlığı ekipleri üfürükçülük, büyücülük yaptığı ve muska yazdığı yönündeki bir ihbar üzerine, 1. Sulh Ceza Mahkemesi’nden arama izni alarak Baltacı’nın 54 evine baskın düzenledi. 
     
Büyü için her şey vardı      Baskında ruhsatsız dört tabanca ve üç av tüfeğiyle, muska ve büyü yapımında kullanılan çok sayıda kitap, üzerinde Arapça yazılar bulunan k ğıtlar, içine Arapça yazı konulmuş ceviz ve muska yapımında kullanılan üç ispirto ocağı bulundu. Gözaltına alınan Baltacı, ifadesinin ardından Ateşli Silahlar Yasası’na muhalefet ve dini duyguları istismar suçlamasıyla adliyeye sevkedildi. Evdeki malzemelerin, öldürülen ablası Fatma Berber’e ait olduğunu iddia eden Baltacı, "Para karşılığı muska yazmıyorum. 15 yıl önce Allah rızası için yazmıştım. Ama bıraktım. Kitaplar da babamdan kalma" dedi. Baltacı, tutuksuz yargılanmak üzere serbest bırakıldı. 
     
Yanlış fal sonu oldu      Fatma Berber, geçen yıl altınları kaybolan İbrahim Yeşilyurt’a, "Altınları kardeşin aldı. Bir ay sonra getirecek" kehanetinde bulundu. Ancak altınlar geri gelmeyince Yeşilyurt kardeşini alarak Fatma Berber’e gitti. Yüzleşme sırasında Berber, "Ben sana öyle demedim. Seni tanımıyorum" cevabını verdi. İbrahim Yeşilyurt da, üzerine benzin dökerek Berber’i ateşe verdi. Berber yanarak ölürken, İbrahim Yeşilyurt’a ikizi kadar benzeyen ve olayla ilgisi olmayan Cafer İpekçioğlu cinayet zanlısı olarak tutuklandı. Vicdan azabına dayanamayan Yeşilyurt’un teslim olması üzerine 10 ay 27 gün tutuklu kalan İpekçioğlu özgürlüğüne kavuştu. Yeşilyurt ise, 15.5 yıl hapis cezası aldı. 
     



 GÜNCEL 


















</TEXT>
</DOC>
