<DOC>
<DOCNO> 101360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/12/spor/aspo.html </URL>
<DATE> 2002/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Cim-Bom, lige Samsun farkıyla başladı İki komşusuna sezon başında mesajını yolladı 
</HEADLINE>
<TEXT>
Bir bakın gelene 
Son şampiyon Galatasaray, Samsunspor karşısında dişini gösterdi. Fenerbahçe ile Beşiktaş’ın puan kaybettiği haftayı galibiyetle bitirdi 
Karadeniz ekibi önünde inişli-çıkışlı bir grafik çizen Aslan, maratonun çıkış noktasında Ümit Karan 2 , Felipe ve Arif ile lig startını iyi yaptı 
     SAMSUNSPOR karşısına, iki yıl sonra tribünleri selamlayan İmparator Fatih Terim ve galibiyet parolasıyla çıkan Galatasaray, dört golle gözdağı verdi. Cim - Bom, futboluyla sahaya ağırlığını koyamıyor, ancak gol alarmını çalıyordu. Ve 15. dakikada Ümit Karan’ın şık kafa vuruşu perdeyi araladı. 18. dakikada Sinan’ın, defans ikramı ile attığı beraberlik golü, Aslan’ın hızını kesmedi. Felipe’nin penaltısı ve yine Ümit Karan’ın ağları vuran vuruşu Samsun’u çözmüştü. Arif’in ikinci yarıdaki füzesi iki komşuya mesajı yolluyordu "BEN KAZANDIM, YA SİZ." 
     
Maçın Adamı      Ümit Karan 
     Fatih Terim geldiği günden beri forvete yeni bir isim arayışı içine girdi. Belki bu arayış Ümit Karan’ın yerine değildi, ama kimi olsa rahatsız ederdi. O yine de yılmadı, hazırlık maçlarında grafiğini fazla yükseltmedi, dün Samsun karşısında patladı. İlk yarıda attığı iki gol de akıl doluydu, hatta rakibi çözmesi açısından bir o kadar anlamlıydı. Bu yüzden gecenin adamı oldu. 
     
Hasret giderdi      GALATASARAY’DAN iki sezon önce ayrılan Fatih Terim, tam 812 gün sonra yeniden Ali Sami Yen Stadı’na çıktı. Gösterilen ilgiyi tribünleri tek tek gezerek yanıtlayan Terim, "Duygulanmamak mümkün değil. Sanki dün ayrılmış gibiyim. Taraftarlarımızı gerçekten çok özledim" dedi. 
     TERİM maçla ilgili olarak da şunları söyledi "Hatalı - hatasız, yorum yapılacak en son kişi Erol Ersoy’du. Yanlışları makul karşılanmalı. Oyunun kontrolü 90 dakika elimizdeydi. Çok gol pozisyonuna girdik. Yanlışlarımızı görerek doğruya çevireceğiz. Seviyemiz sürekli artacak." 
     
Erol Ersoy tedirgindi      HAKEM Erol Ersoy, Hagi olayının hafızalardan silinememesi nedeniyle maça tedirgin çıktı. Ancak özellikle ilk yarıda bu ürkekliğini çabuk attı. Pozisyonları yakından ve dikkatle izledi. Arif’in düşürülmesinde verdiği penaltı kararı doğruydu. Ancak hem bu pozisyonda hem de ilk yarıda birçok enstantanede kart tercihleri yanlıştı. İkinci yarıda da yorgunluğunun verdiği bazı zaafları yüzünden aksadı. Yine de geceyi fazla hata yapmadan kapadı. 
     
Küfürsüz protesto      KÜFÜRE hayır kampanyası başlatan Galatasaraylı taraftarlar dün hakem Erol Ersoy’u ilginç bir yöntemle protesto ettiler. Sarı - Kırmızılılar, yıllar önce Hagi’yi kırmızı kartla oyundan atan Ersoy’a yanlış kararlarında "I love you Hagi" diye tezahürat yaptılar. 
     
Tribünler doldu      GALATASARAYLI taraftarlar, Samsunspor ile oynanan ligin ilk maçında takıma büyük destek verdiler. Karşılaşmayı 22 bin 100 biletli taraftar izledi. 
     
Stat yenilendi      ALİ Sami Yen Stadı yeni sezon öncesinde büyük değişime uğradı. Yedek kulübelerinin yanı sıra soyunma odaları yenilendi. Ayrıca basın tribününe de televizyonlar yerleştirildi. Yedek kulübesine de Terim’e jest olarak çicek bırakıldı. 
     
Rekora beş kaldı      FENERBAHÇE’NİN kendi sahasında 24 maç kazanma rekoruna göz diken Galatasaray geri sayıma geçti. Sarı-Kırmızılı takım, Ali Sami Yen Stadı’nda beş maç daha kazanırsa, ezeli rakibinin rekorunu ele geçirecek. 
     
Ergün sakatlandı      MAÇIN 59. dakikasında rakibinin müdahalesiyle sakatlanan Ergün’ün sol ayak bileğinde ödem oluştuğu öğrenildi. Yıldız futbolcunun kesin durumu bugün çekilecek olan MR’da netlik kazanacak. 
     
İlkler gecesi      SAMSUNSPOR maçında Mondragon 734 dakika sonra gol yerken, Ümit Karan 169 gün sonra golle buluştu. Yıldız futbolcu bir maçta iki golü ise 267 gün sonra atmayı başardı. 
     



 SPOR 






























</TEXT>
</DOC>
