<DOC>
<DOCNO> 126880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/25/son/sontur30.html </URL>
<DATE> 2002/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Memur-Sen "Yapılan zammı yeterli bulmuyoruz" 
</HEADLINE>
<TEXT>

     Memur-Sen Genel Başkanı Fatih Uğurlu, kamu çalışanlarına yapılan zammı yeterli bulmadıklarını ifade etti. 
     Uğurlu, 2003 yılının ilk üç ayı için en düşük memur maaşına yüzde 13.7, en yüksek memur maaşına ise yüzde 6.5 oranında zam yapılmasına ilişkin yazılı açıklama yaptı. 
     Yapılan zammı yeterli bulmadıklarını vurgulayan Uğurlu, bu zamla kamu çalışanlarının hayal kırıklığına uğratıldığını kaydetti. 
     Uğurlu, alt ve üst kademelerdeki memurlara farklı oranda yapılacak zammın ücret makasının daraltılmasında küçük bir adım olarak kabul edilse bile bu makasın kapanmasında yeterli olmayacağını belirtti. 
     Kira yardımlarında artışa gidilmemesi nedeniyle kamu çalışanlarının bu konuda da mağdur edildiğini savunan Uğurlu, şunları kaydetti 
     ''Hükümetten, istediğimiz, derhal yeni bir düzenleme getirerek, yapılacak ek zamla kamu çalışanlarının gönlünü almasıdır. 
     Hükümetin milletvekillerine yılın ilk üç ayında zam yapılmaması yönündeki kararını yerinde ve doğru buluyoruz. Ancak bu insanca yaşam düzeyinin çok çok altında yaşayan memurlarımıza verilen komik zammın bir tesellisi olmayacaktır.'' 
     





</TEXT>
</DOC>
