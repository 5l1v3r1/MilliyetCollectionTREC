<DOC>
<DOCNO> 128207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/02/spor/aspo.html </URL>
<DATE> 2003/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Arjantin yerlisi Ortega’ya, Ledesma halkı böyle sesleniyor 
</HEADLINE>
<TEXT>
BÜYÜK REİS 
Ülkenin ataları sayılan Gualamba kavminden olan Fenerbahçeli futbolcu, adeta bir mücevher gibi korunuyor. Ancak "Ben Türküm" derseniz, akan sular duruyor 
     Ortega Cumhuriyeti - 1 
Mehmet Çiftçi 

     Yerde ararken, gökte buldum 
     Tarih 26 Aralık. Rotam Barcelona - Frankfurt - Buenos Aires. 17 saatlik uçak yolculuğu ile toplam 21 bin kilometre yol yaptıktan sonra 35 derece sıcaklıktaki Buenos Aires’e ayak bastım. 
     Arjantin’deki ağır ekonomik krizin izleri hemen farkediliyordu. Caddeler, saat başı gasp ve soygun olayları yaşandığı için, polis kaynıyordu. Havalimanında, soyulmamak için aldığım kısa dersten sonra Jujuy eyaletine bağlı Ledesma kasabasına gitmenin yollarını araştırdım. Grev vardı ve uzaklık 2000 kilometreydi. Yani arabayla gidemezdim. Sonunda aynı eyalete bağlı, ancak Ledesma’ya 350 kilometre uzaklıktaki Salta kentine, turistlere uygulanan tarife ile iki misli para ödeyerek, uçak bileti buldum. 
     Kafamda Ortega’ya ulaşmanın planlarını yapıyor, düşünüyor, düşünüyordum. O anda Business Class’ta kafasını ve neredeyse yüzünü şapkayla örtmüş bir kişi dikkatimi çekti. Uçak havalanır havalanmaz , perde aralığından görebildiğim bu kişi şapkasını çıkarınca gözlerime inanamadım. Çünkü yerde aradığım Ortega’yı gökte bulmuştum. 
     
     Ortega ile ilgili en taze bilgileri Arjantin’den alabiliyordum. "Türkiye’ye dönmek istemiyorum" sözlerinin Fenerbahçe’yi nasıl sarstığını, "Acaba" sorularının beyinlerde hangi hızla dolaştığını da biliyordum. O zaman tek çaremiz vardı ORTEGA İLE BULUŞMAK. MİLLİYET sorumluları ile planımızı, programımızı yaptık, günlerce ve millerce sürecek yolculuğumuzun daha ilk safhasında Ortega ile burun buruna geldik. 
     Uçaktaki yemek servisinden hemen sonra, yanına yaklaştım ve Türk gazeteci olduğumu söyleyerek, konuşmak için izin istedim. "Seni tanımıyorum, antrenmanlarda hiç görmedim" yanıtını alınca başımdan aşağıya kaynar sular döküldü. İlk temasta gerginlik yaşamak istemiyordum. İspanya muhabiri olduğumu, kendisinin yaşadığı bölgeyi tanıtmak istediğimi söyledim ve bombayı patlattım "Röportaj için de izin istiyorum." Konuyu değiştirdi ve Fenerbahçe - Trabzon maçını sordu. Anlattım. Israrlı bakışlarımı görünce, kurallarını sıraladı "Kasabam çok özel bir yerdir. Oraya herkes giremez. Eğer, beni iki gün hiç rahatsız etmezsen, üçüncü gün saat 17.00’de buluşur konuşuruz." İkinci sorumu sordum "Nerede buluşacağız." Yanıt kısa ve netti "Kasabada kime sorsan, seni bana getirir." Böylece sözleştik. 
     
     Bir anda kayboldu 
     Uçak Salta’ya indikten ve kapılar açıldıktan kısa süre sonra Ortega kayboldu. Kimse hareketlenmeden yıldız oyuncu apar - topar uçaktan alınmış ve rahatsız edilmemek için açıkcası kaçırılmıştı. 
     Salta’dan, 1960’lardan kalma külüstür bir araba kiraladıktan sonra 280 kilometrelik kara yolculuğuna başladım. Sıcaklık 38 dereceydi, arabada klima yoktu, camlar zorla aralanıyordu, ama vahşi doğa insanı büyülüyordu. 20 bin merkez nüfuslu Ledesma’ya yaklaştıkça, Bolivya sınırındaki bu kasabanın fakirliği hemen göze çarpıyordu. Bölgenin tarihteki ismi, Chaco Gualamba’ydı. "Kaynak sular" demekti. Tropikal bir iklim hakimdi ve heryer yemyeşildi. 
     Ledesma’ya girdiğimde, gördüğüm ilk gence Ortega’yı sordum. "Herhangi bir yerde olabilir" yanıtını aldım. Maç hazırlıklarının yapıldığı stadın yanına gittim, yine Ortega’yı sordum, cevaplar aynıydı "Maç günü görürsün". Anlaşılan, kasaba halkı, Ortega’yı yabancılardan koruyordu. Sonra bir başka genç ağzındaki baklayı çıkardı "Onu rahat bırakın. Her yıl 15 gün yanımıza gelir, bizimle yaşar. Kimsenin, onu bizimle paylaşmasına izin vermeyiz." 
     
     Yüzlerce akraba 
     Otele yerleştikten sonra yardımını istediğim Marcela isimli bir bayan gazeteci merakımı giderdi "Bu kasaba Ortega fanatiklerinin bulunduğu yerdir. O burada doğdu ve bir yıldız olarak buradan Dünya’ya açıldı. Ona zarar gelmesini istemeyiz, bir mücevher gibi saklarız. Ama kasaba halkına Türkiye’den geldiğini söylersen, çok sevinirler ve yardım ederler. Ariel’i merak etme. O şimdi nehirde arkadaslari ile balık tutuyordur. Ama yanına gitme rahatsiz olur." 
     İşte bu bilgi içimi rahatlatmıştı. Çünkü sokağa çıkıp "Türküm" dediğimde bakışlar değişiyor, yüzlere gülümsemeler yerleşiyor, yüzlerce kişi Ortega ile ilgili anısını anlatmak için sıraya giriyordu. Ledesma halkı, 16. yüzyılda İspanyollar tarafından keşfedilen Gualamba ırkındandı. Yani Ortega ve hemşehrileri gerçek Arjantin yerlisiydi. Ve o halk, Ortega’nın ismini de koymuştu BÜYÜK REİS. Ayrıca sokakta yüzlerce Ortega’ya da rastlayabilirdiniz. Çünkü akraba sayısı yüzlerle ifade ediliyordu. 
     Otelimde maç saatini beklerken, Crespo adında 45 yaşlarında bir Ledesmalı nazik bir şekilde yanıma yaklaştı. "Beni Ariel gönderdi" dedi, "Senin rehberin olacağım" diye ekledi. Arabasına atladık ve stada gittik. Stadın hali içler acısıydı. Çevresi seyyar satıcılarla doluydu ve ağır bir et kokusu burunları perişan ediyordu. Karşılaşma yerel saatle 16.00’da başlayacaktı. Ama gecikiyordu. Nedenini öğrendiğimde çok şaşırmıştım. 
     
Onu ben keşfettimAriel Ortega’nın ilk hocası, içine kapanık ve bazen hayata küskün olan yıldızın, Fenerbahçe’de başarılı olması için dua ettiklerini söyledi 
     "Doğa üstü yetenek" 
     65 yaşlarında, yerli ırkının tipik bir temsilcisi olduğu hemen gözlenen, sevimli ihtiyar yanıma yavaşça sokuldu. "Onu ben keşfettim" derken gözlerindeki gurur insanın yüreğini okşuyordu. Mario Roqe Melitan, Ortega’nın ilk antrenörüydü. "Doğa üstü yetenekleri var" diye söze girdi ve devam etti "Futbolu gösteriye dönüştürür. O bizim herşeyimiz. Ne kasabasını ne de halkını unutur. Para ve şöhretle hiç ilgisi yoktur. Onun en büyük zevki, tarlada eski arkadasları ile futbol oynamaktır." 
     
     "Gurbet acısı çeker" 
     Melitan, Ortega’nın içine kapanık ve bazen hayata küskün kişiliğinden de söz etti. Yaşlı hoca, "Gurbet acısı çeker. O, bu toprağın insanıdır. İspanya ve İtalya’da çok acı çekti, geri döndü. Ama, Türkiye’de dayanmasını istiyoruz. Onun, bu kez yine başarısız olup, buralara dönmesini istemiyoruz. Türkler’den çok iyi söz ediyor. Onu ikna edeceğiz ve en olgun yaşında Fenerbahçe’de basarılı olması için dua edeceğiz" ifadesini kullandı. Kimbilir, belki de Ortega’nın dönüşü bu dualara bağlı olacak. 
     
Gualamba ırkı nedir      ARİEL Ortega, Arjantin’in en yoksul bölgesi olan Kuzeydoğu’daki Jujuy’da yaşayan Gualamba ırkına mensup. Bu bölge, uzun yıllar istilacı İspanyollar’a karşı verdiği mücadeleyle de biliniyor. Chaco Gualamba olarak da bilinen ve birçok nehrin içinden geçtiği bölge, Arjantin’in yanısıra Bolivya ve Paraguay topraklarına da yayılıyor. 19. yüzyıl sonlarına kadar Patagonya’da olduğu gibi Avrupalılar’a kapalı kalan bölgede, daha sonra askeri güçler devreye girdi. 1878’de İtalya başta olmak üzere birçok Avrupü ülkesinden gelen yerleşimcilere açıldı. Yerli halk ile Avrupalılar arasında başlayan ticaret, ilişkileri geliştirdi. Yeni koloniler kuruldu. Halen bir milyon civarında kişi zor koşullarda yaşamlarını sürdürüyor. 
     



 SPOR 

























</TEXT>
</DOC>
