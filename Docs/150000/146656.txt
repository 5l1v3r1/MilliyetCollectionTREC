<DOC>
<DOCNO> 146656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/01/guncel/gun04.html </URL>
<DATE> 2003/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Harek t yine hızlandı 
</HEADLINE>
<TEXT>

     DIŞ HABERLER SERVİSİ 

     Irak’ın başkenti Bağdat’ı yoğun bombardımana tutan ABD ve İngiltere, kara savaşında da Bağdat’ın güneyindeki Necef ve Kerbela civarına yoğunlaştı. Amerikan askerleri dün Bağdat’ın 80 km. güneyindeki Kerbela yakınlarında Saddam Hüseyin’in Cumhuriyetçi Muhafızları’yla "ilk defa ciddi çatışma"ya girerken, 200 kadar Irak askerini öldürdü ya da esir aldı. Hindiye kasabasına giren Amerikan güçleri, Bağdat yolunda önemli bir engel olarak görülen Necef’i de kuşattı. 
     ABD Merkez Komutanlığı’ndan yapılan açıklamada, Hindiye kasabasında 15 Irak askerini öldüren Amerikan askerlerinin Cumhuriyet Muhafızları üyeleri oldukları tahmin edilen onlarca kişiyi yakaladığı da belirtildi. Bağdat’ın 120 km. güneyindeki İmam Ayyub kasabası yakınında meydana gelen çatışmalarda ise 1 Amerikan askeri öldü. ABD güçleri, Hacil, Afak ve Budeyr kasabalarını da Irak askerlerinden "temizledi." 
     
     DÜN DE 6 SİVİL ÖLDÜ 
     Kerbela yakınlarında, Cumhuriyet Muhafızları ile 3. Mekanize Piyade Tümeni arasında önceki gece çıkan çatışmalarda ise 200 kadar Iraklının esir alındığı ya da öldürüldüğü belirtiliyor. Amerikalı yetkililer, Saddam’ın en seçkin askeri gücü olan Cumhuriyet Muhafızları’yla daha önce sıcak temas sağlandığını, ancak ilk defa bu kadar ciddi bir çatışmaya girildiğini vurguladı. 
     Bu arada koalisyon güçleri başkent Bağdat’a yönelik hava bombardımanına dün de devam etti. Gün boyu aralıklarla süren yoğun bombardımanlarda, Saddam’ın oğlu Kusay’ın sarayı, kentin güneyindeki Cumhuriyetçi Muhafızları’nın mevzileri, Ebu Garayb Başkanlık Sarayı, istihbarat merkezi ve Saddam’ın Fedaileri’ne ait binalar vuruldu. Iraklı hastane kaynakları, dünkü bombardımanlarda 6 sivilin yaşamını yitirdiğini belirtti. 
     


GÜNCEL 






















</TEXT>
</DOC>
