<DOC>
<DOCNO> 136484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/12/son/sontur16.html </URL>
<DATE> 2003/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa Büyükelçisi'nden sert sözler... 
</HEADLINE>
<TEXT>

     Fransa'nın Ankara Büyükelçisi Bernard Garcia, ''Fransa'nın NATO İttifakı üyeliği taahhüdünü sorgulamanın, cehalet ya da kötü niyetin göstergesi olabileceğini'' söyledi. 
     Garcia, Büyükelçilik'te düzenlediği basın toplantısında, Fransa'nın NATO ve BM anlaşmalarından doğan yükümlülüklerine saygılı olduğunun altını çizerek, ''Fransa'nın NATO İttifakı üyeliği taahhüdünü sorgulamak, olsa olsa ya bir cehalettir ya da bir kötü niyet göstergesidir'' diye konuştu. 
     Fransa'nın, NATO'nun çeşitli operasyonlarında görev aldığını hatırlatan Büyükelçi Garcia, NATO harekatlarına en fazla askerle katılan ülkenin Fransa olduğunu söyledi. 
     Devam eden tartışmaların ana konusunun, kendisinin de beyan ettiği gibi zaten tehdit altında bulunmayan Türkiye'nin korunması değil, Irak'a yönelik olası operasyona katılması halinde, Bağdat'ın Türk topraklarına olası misillemede bulunması varsayımı çerçevesinde yürüdüğünü söyleyen Garcia, ''Yani bir başka deyişle Türkiye, Irak'a karşı ABD'nin yanında yer almadan önce NATO'dan korunma güvencesi talep etmektedir'' dedi. 
     ''Ana tartışmanın Türkiye ile dayanışma olmadığını, böyle bir dayanışmanın zaten mevcut olduğunu'' belirten Garcia, NATO'nun dolaylı ya da dolaysız olarak Irak operasyonuna destek verip vermeyeceğinin ana tartışma konusu olduğunun anlaşılması gerektiğini söyledi. Garcia şöyle konuştu 
     ''Dolayısıyla, mecvut koşulları güç kullanılması için yeterli görmeyen Almanya, Fransa ve Belçika'nın, yegane gerekçesi müttefik bir ülkenin askeri bir harekat hazırlığı olan birtakım önlemlere onay vermeyi reddetmeleri, mantıklı bir tutumdur.'' Garcia, gerekli görülen önlemlerin çoğunun, NATO'ya ihtiyaç duyulmaksızın ikili düzenlemelerle yapılabileceğini, bu tartışmanın, NATO'nun inandırıcılığını sarstığı düşüncesinin de üzüntü verici olduğunu kaydetti. Büyükelçi Garcia, ''Bunun sorumlusu, müttefiklerin üzerinde uzlaşmadıklarını bile bile, Irak'a karşı operasyon konusunu İttifakın gündemine getiren ülkelerdir. Bu ülkeler, Fransa'nın BM Güvenlik Konseyi'nden çıkan kararı değerlendirmesini bekleyememişlerdir, burada da sözlerimi özellikle Türkiye'ye yöneltiyorum'' dedi. 
     Büyükelçi Garcia, içinde bulunulan zamanın, sorunun barışçı çözüm yolları üzerine yoğunlaşılması gereken bir zaman olduğunu belirtti. 
     





</TEXT>
</DOC>
