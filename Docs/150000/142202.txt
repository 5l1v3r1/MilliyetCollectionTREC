<DOC>
<DOCNO> 142202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/12/son/sondun14.html </URL>
<DATE> 2003/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Verheugen ''Türkiye önce Kıbrıs sorununu çözmeli'' 
</HEADLINE>
<TEXT>

     AB Komisyonu'nun genişlemeden sorumlu üyesi Günter Verheugen, Türkiye'nin, AB üyeliğinden önce Kıbrıs sorununu çözmesi gerektiğini savundu. 
     Verheugen, Alman Süddeutsche Zeitung gazetesine yaptığı açıklamada, ''Türkiye, katılım öncesi Kıbrıs sorununu çözmek zorunda. Hükümet ve parlamentonun Türk ordusunu kontrol etmesi gerekir, tersi olmamalı'' ifadesini kullandı. 
     Kıbrıs sorununun Türkiye'nin AB üyeliği konusunda büyük engel teşkil ettiği görüşünü savunan Verheugen, ''Yetkili komisyon üyesi olarak 2004 yılı sonbaharında AB hükümetlerine Türkiye raporu sunmak zorundayım. Bu bağlamda, Türkiye'nin siyasi katılım kriterlerini yerine getirip getirmediğini kontrol ediyoruz ve buna bağlı olarak üyelik görüşmelerinin başlatılmasını tavsiye edip etmeyeceğimize karar vereceğiz. Samimi olarak söyleyeyim, Kıbrıs'taki durum yıl sonuna kadar şimdiki gibi olursa komisyonun olumlu bir tavsiyede bulunacağını sanmıyorum'' açıklamasında bulundu. 
     Türkiye'de yaptığı görüşmelerde de bunu dile getirdiğini ifade eden Verheugen, ''Bu nedenle Ankara'nın, görüşmelerin başarısızlıkla sonuçlanmasının kendi AB üyeliği konusunda doğuracağı sonuçları tam olarak düşünmesi gerekirdi. Ben bugüne kadar, Kıbrıs meselesini bu kadar açık konuşabildiğim bir Türk hükümeti görmedim. Benim izlenimim, Türk ordusunun, hükümete, 'Kuzey Kıbrıs' yönetimine baskı yapması için yeşil ışık yakmaya hazır olmadığı şeklinde. Bunun dışında, Türk hükümeti şu sıralar çok daha büyük sorunlarla uğraşıyor. Dünyadaki mevcut durum, Ankara'ya çok büyük iç siyasi sorunlar yaratıyor'' şeklinde görüş belirtti. 
     Irak krizinin, Kıbrıs görüşmeleri üzerinde olumsuz etki yaptığını kaydeden Verheugen, ''Ankara'nın, böyle önemli konularda ordunun desteği olmadan hareket etmesi mümkün değil. Ve Hükümet böyle bir desteğe sahip değildi'' ifadesini kullandı. 
     Verheugen, Kıbrıs görüşmelerinin başarısızlıkla sonuçlandığına üzüldüğünü belirterek, ''Bu gelişmenin kurbanları Kıbrıslı Türklerdir. Onlar AB'ye girmek istiyorlar. Bu çok üzücü ve acı bir durum. Ancak henüz her şey bitmiş değil. Kıbrıs'ın katılımını, ileri bir tarihte anlaşma sağlanması durumunda, adanın tümünün AB üyeliğinden faydalanabileceği şekilde düzenleyeceğiz'' görüşünü savundu. 
     





</TEXT>
</DOC>
