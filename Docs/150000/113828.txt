<DOC>
<DOCNO> 113828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/19/spor/spo05.html </URL>
<DATE> 2002/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
GÜNEŞ'İN AKLI KALDI 
</HEADLINE>
<TEXT>

Milli Takım’ın hocası, İngiltere maçının nisan ayına kalmasına üzüldü, "Rakibimiz o zamana kadar düzelebilir. Biz de bu kadar formda olurmuyuz, bilemiyoruz" dedi 
     Lider çıkacağız’ 
     MİLLİ Takım Teknik Direktörü Şenol Güneş, İngiltere ile yapacakları maçın nisan ayında olmasının dezavantaj yaratacağını söyledi. Güneş, "İngiltere ile oynayacağımız karşılaşmaya uzun bir süre var. Şu anda formda olan oyuncularımızın o zaman da formda olup olmayacağını bilemiyoruz. Ayrıca rakibimiz de Nisan’da iyi duruma gelebilir. İngiltere karşısında geçmişte alınan başarısız sonuçların altında ezilmeye gerek yok. Gruptan lider çıkacağız" dedi. 
     
     Yoğun program 
     İNGİLTERE maçına kadar dört hazırlık maçı yapacaklarını anlatan Şenol Güneş, ligin devre arasında ABD’de kamp gerçekleştireceklerini kaydetti. Kasım’da İtalya, Şubat’ta ise Portekiz ile birer hazırlık maçı oynayacaklarını da vurgulayan Güneş, "Hazırlık maçlarında yeni isimlere şans vereceğim. Hiç kimse moralsiz olmasın. İlkine alınmazsa, ikincisine hazırlansın. Konuşarak kimse milli takıma gelmez, çalışarak gelir" ifadelerini kullandı. 
     
     Olgun olmalıyız’ 
     AY - Yıldızlı formaya hizmet eden futbolcuların saygın bir biçimde kenara çekilmesi gerektiğini anlatan tecrübeli hoca, şunları söyledi "Bir futbolcu kenarda kalınca, ona bazen ağır geliyor, sıkıntılı oluyor. O sıkıntıyı aşmanın yolu da böyle beyanlarla kamuoyu oluşturarak, veda şeklinde gitmesidir. Artık daha olgun olmalıyız. Tugay bu olgunluğu gösteriyor. Milli Takım yarışan bir takımdır. Performansı en iyi olan oynar, diğeri de gözlenir." 
     
     Aklını çeliyorlar’ 
     LİECHTENSTEİN maçında oynayacak durumda olduğu için kalede yine Rüştü’ye görev verdiğini ifade eden Güneş, "Şimdi de Ömer’i niye oynatmadı ’ diyorlar. Ömer’in hazır olduğunu biz de biliyoruz. Takımında kadroya giremediği zamanlarda O’nu milli takıma aldığımızda, bizi ağır eleştirenler, bugün Neden oynamadı ’ diye Ömer’e yol göstermeye çalışıyorlar. Ömer’in aklını çelerek, takımı bozmak istiyorlar. Ömer formadır, oynamaya hazırdır" diye konuştu. 
     
     



 SPOR 


































</TEXT>
</DOC>
