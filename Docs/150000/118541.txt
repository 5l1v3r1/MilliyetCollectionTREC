<DOC>
<DOCNO> 118541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/13/guncel/gun99.html </URL>
<DATE> 2002/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu.. 
</HEADLINE>
<TEXT>

Meslek liseliler ABD’de okuyacak      Yüksek Öğretim Kurulu YÖK Yürütme Kurulu Üyesi Emekli Hava Korgeneral Erdoğan Öznal’ın yürüttüğü çalışmayla, meslek yüksek okullarına sınavsız geçiş yapan öğrenciler, ABD’de okuma şansına kavuşacak. Meslek liselerine talebin artması amacıyla yürütülen çalışma kapsamında öğrenciler, eğitimlerinin bir kısmını Türkiye’de, bir kısmını da ABD’deki üniversiteden alacak. Türkiye’de benzerleri arasından sıyrılarak kaliteli eğitim veren birkaç meslek yüksek okulu, ABD’de bir üniversiteyle anlaşma yapacak. n BAHAR ATAKAN Ankara 
     
Seyirci polislere dava      NEŞET KARADAĞ Adana DHA 

     Adana’da Aydın Kara’nın nik hsız eşi Ayşegül Porsuk’u yere yatırıp 52 yerinden bıçaklaması sırasında müdahale etmeyip olayı izledikleri iddiasıyla biri emniyet amiri 10 emniyet görevlisi hakkında "görevi ihmalöden bir yıla kadar hapis cezası istemiyle dava açıldı. 10 Ekim’de yaşanan vahşetin ardından, Emniyet Genel Müdürlüğü müfettişleri olay yerinde bulunan polisler hakkında idari soruşturma başlattı. Emniyet Amiri Zülfükar Sökmen’le dokuz emniyet görevlisi de önce açığa alındı, ardından görevlerine iade edildi. Adana Cumhuriyet Başsavcıvekili Vedat Menteş, soruşturma dosyasında polislerin dakika dakika telsiz konuşmalarına da yer verdi. Olayın saat 14.27’de "Polis İmdat 155"e bildirildiğini, iki dakika içinde olayla ilgili altı ayrı telefon ihbarının yapıldığını belirten Menteş, polisin olayda silah kullanma şartlarının doğduğunu anlattı. 
     
İzinli eri altın vuruş’ öldürdü      ŞAKİR AYDIN İstanbul 

     Eminönü’nde, metruk bir binada aşırı dozda uyuşturucu alan er Tayfun Mazlum 28 , hayatını kaybetti. Kumkapı Işın Sokak’taki iki katlı ahşap binadan gelen koku nedeniyle rahatsız olan vatandaşlar, durumu polise bildirdi. Olay yerine gelen polisler binaya girdiklerinde birkaç gün önce öldüğü tahmin edilen Tayfun Mazlum’un cesediyle karşılaştı. Mazlum’un altın vuruş’ olarak adlandırılan yöntemle, kolundan aşırı dozda eroin enjekte ederek öldüğü belirtildi. Askerlik görevini yapan Mazlum’un kısa süre önce dağıtım iznine çıktığı öğrenildi. 
     
Türkler davasında 50 çuval dosya      TAHSİN AKSU İstanbul 

     DİSK eski Genel Başkanı Kemal Türkler’i öldürdüğü iddiasıyla tutuklu olarak yargılanan sanık Ünal Osmanağaoğlu’nun tahliye talebi reddedilirken, mahkeme 50 çuval dolusu MHP ana davası dosyasının incelenmesine karar verdi. Bakırköy 2. Ağır Ceza Mahkemesi’ndeki duruşmada sanık avukatları, dava ile ilgili olarak Ankara 5. Ağır Ceza Mahkemesi’nden gelen 50 çuval dosyayı incelemek istediklerini bildirdi. Mahkeme de bir kısmı duruşma salonunda bekletilen çuvalların incelenmesine karar vererek duruşmayı erteledi. 
     
Atatürk Köprüsü pazar günü kapalı      İSTANBUL Milliyet 

     Unkapanı’ndaki Atatürk Köprüsü, bakım çalışmaları nedeniyle 17 Kasım Pazar günü, 9 saat süreyle araç ve yaya trafiğine kapatılacak. İstanbul Büyükşehir Belediyesi’nden yapılan açıklamada, Atölyeler Müdürlüğü’nün, Atatürk Köprüsü üzerinde bulunan birleşme derzleri ve ana millerde bakım çalışmaları gerçekleştireceği bildirildi. Bu çalışmalardan dolayı köprünün, pazar günü 08.00-17.00 saatleri arasında trafiğe kapatılacağının kaydedildiği açıklamada, sürücü ve yayaların Yeni Galata ve Haliç köprülerini kullanmaları istendi. 
     
Ölüm, emekliyi kuyrukta yakaladı      GÜRKAN AKGÜNEŞ İstanbul 

     Kocamustafapaşa’da, elektrik faturası yatırmak için banka önünde kuyruğa giren emekli Hüseyin Özipek 66 , geçirdiği kalp krizi sonucu yaşamını yitirdi. Ali Fakih Mahallesi Doğaniye Sokak’ta oturan Özipek, elektrik faturasını yatırmak üzere sabahın erken saatlerinde bankanın yolunu tuttu. 07.00 sıralarında bankanın önündeki fatura kuyruğuna giren Özipek, açılış saatini beklemeye başladı. Ancak yorgun ayakları daha fazla dayanamayan Özipek, bir süre sonra fenalaşıp yere yığıldı. Kalp krizi geçiren ve düşerken başını da yere çarpan Özipek, olay yerinde hayatını kaybetti. 
     



 GÜNCEL 














</TEXT>
</DOC>
