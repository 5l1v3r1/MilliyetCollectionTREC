<DOC>
<DOCNO> 140578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/04/son/sonspo01.html </URL>
<DATE> 2003/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Ulusoy "Derbi maçı en iyi şekilde yönetecek çok hakemimiz var" 
</HEADLINE>
<TEXT>

     Futbol Federasyonu Başkanı Haluk Ulusoy, Galatasaray ile Fenerbahçe arasında hafta sonunda oynanacak derbi maçın olası hakemiyle ilgili medyaya yansıyan haberlere tepki gösterdi. 
     Derbi maçın hakeminin şimdiden belli olmasının mümkün olmadığını kaydeden Ulusoy, "Merkez Hakem Kurulu Çarşamba günü hakemleri açıklayacak. Derbi maçı en iyi şekilde yönetecek çok hakemimiz var. Onlardan biri çıkacak ve mükemmele yakın bir maç yönetecektir" dedi. 
     Ligin ilk yarısında iki takım arasında oynanan karşılaşma sonrası, Galatasaraylı yöneticilerin "İkinci maçta aynı karşılığı görecekler" şeklindeki beyanlarının hatırlatılması üzerine Haluk Ulusoy, "Benim ve spor kamuoyunun görmek istediği şey, sadece güzellikler. Seyircisiz futbolun hiçbir çekiciliğinin olmadığını biliyoruz. Her iki takımın da seyircisinin bu maçta olması gerektiğine inanıyorum. Bu benim görüşüm. Tabii ki son sözü Galatasaray söyleyecek" diye konuştu. 
     Galatasaray Kulübü Başkanı Özhan Canaydın ise Fenerbahçe ile ligin ilk yarısında oynadıkları karşılaşmada, taraftarlarının hoş olmayan şeylere maruz kaldığını ifade ederek, "Adalet yerini bulmalı" dedi. 
     Yarınki İl Güvenlik Kurulu toplantısında alınacak karara kesinlikle uyacaklarını belirten Canaydın, "Galatasaray'a karşı ne tür uygulamalar yapıldıysa, adalet açısından aynı uygulamaların tekrarlanması gerekir" değerlendirmesinde bulundu. 
     





</TEXT>
</DOC>
