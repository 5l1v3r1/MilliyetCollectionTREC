<DOC>
<DOCNO> 148864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/10/son/soneko34.html </URL>
<DATE> 2003/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Alfa Menkul değerler, İstanbul ve Bursa'daki şubelerini kapatıyor 
</HEADLINE>
<TEXT>

     Bir çalışanı tarafından zarara uğratılan Alfa Menkul Değerler A.Ş, İstanbul'daki Merkez Şubesi ile Bursa Şubesi'ni kapama kararı aldı. 
     Alfa Menkul Değerler'den Borsa'ya gönderilen açıklamaya göre, şirket Yönetim Kurulu kararıyla Akmerkez'deki Merkez Şubesi ile Bursa Şubesi'nin 20 Nisan 2003 tarihi itibariyle kapatılmasına karar verildi. 
     Şube kapatılmasına ilişkin olarak şube müşterilerinin bilgilendirildiği, müşterilerin kesintisiz olarak işlemlerine devam edebilmeleri için gerekli önlemlerin alındığı bildirildi. 
     Genel Müdür Asistanı olarak çalışan bir kişinin müşteri hesaplarında yaptığı usulsüz işlemlerle ilgili olarak bazı müşterilerine ödemelerde bulunan Alfa Menkul Değerler'in faaliyetleri 13 Mart'ta geçici olarak durdurulmuş, müşterisi Ayşe Verda Gülçelik'in açtığı dava tutarı kadar 2 trilyon lira karşılık ayırması sonrası 28 Mart'ta yeniden faaliyete başlamıştı. 
     SPK aracı kuruma, Gülçelik'in açtığı dava tutarı kadar karşılık ayrılması sonucu oluşan 565.616.885.000 lira tutarındaki sermaye yeterliliği tabanı açığının kapatılması için 30 işgünü süre vermişti. 
     





</TEXT>
</DOC>
