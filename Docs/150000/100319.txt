<DOC>
<DOCNO> 100319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/06/son/soneko18.html </URL>
<DATE> 2002/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Zeki Çakan, Ariel Şaron ile görüştü 
</HEADLINE>
<TEXT>

     Resmi bir ziyaret için İsrail'de bulunan Enerji ve Tabii Kaynaklar Bakanı Zeki Çakan, temaslarını sürdürüyor. 
     Zeki Çakan bu sabah, İsrail Başbakanı Ariel Şaron ile görüştü. Çakan-Şaron görüşmesi Kudüs'teki Başbakanlık binasında gerçekleşti. 
     Bir süre başbaşa görüşen Çakan ve Şaron, daha sonra heyetlerarası toplantılara başkanlık ettiler. Görüşmelerde Türkiye ile İsrail arasındaki su, sulama ve enerji alanındaki projeler ele alındı. 
     Ele alınan projeler arasında Manavgat Çayı'ndan İsrail'e su satışı ile GAP'taki sulama projeleri de bulunuyor. 
     Enerji ve Tabii Kaynaklar Bakanı ayrıca, İsrail Bölgesel Kalkınma Bakanı Ron Milo ile de bir görüşme yaptı. 
     Bakan Çakan, dün akşam da Tel Aviv'de İsrail Sanayi ve Ticaret Bakanı Dalia İtzik'in onuruna verdiği yemeğe katıldı. Yemekte Mısır'dan dönen Başbakan Yardımcısı ve Dışişleri Bakanı Şimon Peres ile Ulusal Altyapı Bakan Vekili Naomi Blumental de bulundu. 
     Bakan Çakan, görüşmelerin ardından bugün öğleden sonra İsrail'in kuzey bölgesinde bulunan Tefen Endüstri Parkı'na giderek incelemelerde bulundu. 
     Yarın temaslarını tamamlayarak akşam saatlerinde yurda dönecek olan Enerji Bakanı Zeki Çakan'ın İsrail gezisine, bakanlık yetkililerinin yanı sıra Dışişleri Bakanlığı ile Dış Ticaret Müsteşarlığı temsilcileri de eşlik ediyor. 
     





</TEXT>
</DOC>
