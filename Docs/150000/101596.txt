<DOC>
<DOCNO> 101596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/13/son/sondun08.html </URL>
<DATE> 2002/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Ticaret Merkezi için 4.5 milyar dolar yardım. 
</HEADLINE>
<TEXT>

     Amerikan yönetimi, 11 Eylül saldırılarında yerle bir olan Dünya Ticaret Merkezi'nin bulunduğu bölgenin yeniden imarı ve gelişimi için ayırdığı 21 milyar dolar yardımın 4.5 milyar dolarlık bölümünü serbest bıraktı. 
     New York Belediye Başkanı Michael Bloomberg ve Vali George Pataki yaptıkları açıklamada, Federal Acil Yönetim Dairesi'nin onayladığı ödenekle, Dünya Ticaret Merkezi arazisinin bulunduğu Güney Manhattan bölgesinin yeniden gelişimi için buraya bir merkez tren garı inşa edilmesini istediğini belirttiler. 
     Bloomberg ve Pataki, Dünya Ticaret Merkezi-İkiz Gökdelenler arazisine bir anıt dikilmesinin kendileri için bir öncelik olduğunu belirterek, federal makamların inşa edilmesini istedikleri merkez tren garının metro hatlarıyla ve New Jersey tren hattıyla bağlantılı olacağını kaydetti. 
     Eski Başkan Bill Clinton'ın eşi New York Demokrat Senatörü Hillary Clinton da, federal yönetimin bölgenin gelişimi amacıyla yeni bir merkez tren garı yapılması fikrini desteklediğini belirterek, ''Böylece milyonlarca kişi inşa edilecek anıtı ve Güney Manhattan'ı görmeye gelecek'' diye konuştu. 
     Henüz yüklenici firması ve ne kadar sürede biteceği belli olmayan tren garı projesine ''Büyük Terminal'' adı verilecek. 
     Manhattan'ın orta kesimindeki diğer büyük tren garları Penn Station ve Büyük Gar'ı her gün 500'er bin kişi kullanıyor. 
     





</TEXT>
</DOC>
