<DOC>
<DOCNO> 123717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/10/son/sondun13.html </URL>
<DATE> 2002/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kara kış Bulgaristan'ı esir aldı, iki kişi donarak öldü... 
</HEADLINE>
<TEXT>

     Aşırı soğukların etkili olduğu Bulgaristan'ın Burgaz kentinde iki kişi donarak hayatını kaybetti. 
     Ülkenin önemli kayak merkezlerinden biri olan Bansko'da da çığ düşmesi sonucu bir kişi kayboldu. Yetkililer, aynı bölgede çoğu üniversite öğrencisi 8 kişinin çığ altında kaldığını ve yardım ekiplerinin olaya zamanında müdahale etmesi sonucu 7 kişinin kurtarıldığını açıkladılar. Çığ altında kalan 52 yaşındaki Zvezdelin Stoyçev adlı kişi ise tüm aramalara rağmen bulunamadı. 
     Soğuk ve yağışlı hava birçok yerleşim merkeziyle bağlantının kesilmesine de yol açtı. Özellikle yüksek kesimlerde etkili olan yoğun kar yağışı yüzünden birçok yerleşim merkezinin yolları kapanırken, bazı köylere de elektrik verilemiyor. 
     Bu arada Karadeniz'de iki gündür devam eden fırtına yüzünden Burgaz limanı kapatıldı. Yetkililer, fırtınadan kurtulan 19 yabancı bandıralı geminin Burgaz limanına sığındığını açıkladılar. Burgaz limanına sığınanlar arasında, Türk firmalarına ait gemiler de bulunuyor. 
     Bulgaristan Devlet Meteoroloji Genel Müdürlüğü'nden yapılan açıklamada, soğuk ve yağışlı havanın en az iki gün daha etkisini sürdüreceği bildirildi. 
     





</TEXT>
</DOC>
