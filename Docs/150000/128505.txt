<DOC>
<DOCNO> 128505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/03/son/sondun17.html </URL>
<DATE> 2003/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş, Erdoğan'a son açıklaması için teşekkür etti 
</HEADLINE>
<TEXT>

     KKTC Cumhurbaşkanı Rauf Denktaş, AK Parti Genel Başkanı Recep Tayyip Erdoğan'a Kıbrıs konusunda yaptığı son açıklama için teşekkür ederek, ''Kıbrıs milli bir davadır, müşterek çabayla halletmek için elden geleni yapacağız'' dedi. 
     Denktaş, Cumhuriyet Meclisi'nde temsil edilen siyasi parti liderleriyle toplantısında gazetecilerin, Erdoğan'ın ''Kıbrıs sorunu Denktaş'ın şahsi meselesi değil, milli meseledir. Denktaş'la ters düşmeyiz'' yönündeki son açıklamasına ilişkin bir sorusuna karşılık, şunları söyledi 
     ''Ben ters düştüğümüzü söylemedim. Böyle bir beyanatım olmadı. Bu açıklama için teşekkür ederim. Böylece ilk beyanatın istismarı önlenmiş oldu. Halkı bölme istismarı önlenmiş oldu. Kıbrıs milli müşterek bir davadır, milli bir yaklaşımla müşterek çabayla halletmek için elden geleni yapacağız. Bu toplantıları yapma nedenimiz de bu. O nedenle bugün bu toplantıya katılan arkadaşlara, özellikle istifamı talep eden, ama buna rağmen bu toplantılara katılan arkadaşlara teşekkür ederim. Zannederim bu durum hepimizin iyi niyetini gösterir. Bir çıkış yolu bulabilirsek, bulmak gayretindeyiz.'' Denktaş, başka bir soruya karşılık da BM Genel Sekreteri'nin Kıbrıs Özel Temsilcisi Alvaro De Soto'nun adaya geliş tarihinin ertelenmesiyle birlikte müzakerelere başlama tarihinin de erteleneceğini belirterek, görüşmelerin 14-15 Ocak'ta başlayabileceğini söyledi. 
     Müzakerelerin formatıyla ilgili henüz resmi bir bilgi bulunmadığını kaydeden Denktaş, Rum yönetimi lideri Glafkos Klerides'in Rum ''başkanlık'' seçimlerinde yeniden aday olduğunu açıkladığının anımsatılması üzerine ise, ''Hayırlısı olsun. Herhalde bugüne kadar omuzladığı sorumluluğu son anda terk etmek istemiyor. Devam etmek istiyor. Kendi kararıdır'' dedi. 
     





</TEXT>
</DOC>
