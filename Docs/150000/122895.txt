<DOC>
<DOCNO> 122895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/06/ekonomi/aeko.html </URL>
<DATE> 2002/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüzük değişikliği gündemde 
</HEADLINE>
<TEXT>
TÜSİAD’da üç yıllık başkanlık tartışması 
Yeni dönem başkan arayışı devam eden TÜSİAD’da, yönetimin görev süresinin iki yıldan üç yıla çıkarılması için tüzük değişikliği tartışılıyor 
     EYLEM TÜRK 

     Türk Sanayici ve İşadamları Derneği’nde TÜSİAD başkanlık süresi tartışılıyor. Tüzük yenileme çalışması kapsamında başkanlık süresinin iki yıldan üç yıla çıkarılması konusunda tabandan büyük baskı alan TÜSİAD yönetimi, konuyu önümüzdeki hafta Ankara’da yapılacak Yüksek İstişare Konseyi’nde YİK gündeme getirmeyi planlıyor. 
     Eğer olumlu yönde bir sonuç alınırsa, başkanlık süresi konusu ocak ayında yapılacak genel kurulda karara bağlanacak ve genel kurulda belirlenecek yeni yönetim kurulu ve başkan üç yıllığına seçilmiş olacak. Böylece yönetim kurulu başkanıyla aynı dönemde başkanlık yapan YİK Başkanı’nın da görev süresi üç yıla çıkmış olacak. 
     Tüzük değişikliği kapsamında gündeme gelen bir başka konu da yönetim kurulu üye sayısının artırılması. Gelen önerileri değerlendiren TÜSİAD yönetiminin bu konudaki çalışmaları genel kurula kadar yetiştireceği tahmin ediliyor. 
     
Özilhan kalabilir...      TÜSİAD’ta başkan arayışı sürüyor. Derneğin yeni başkanının kim olacağı sorusunun Kopenhag Zirvesi’nden sonra yanıt bulacağı belirtilirken, adı geçen isimler arasında Ömer Sabancı ve Mustafa Koç bulunuyor. Ancak bu iki ismin, işlerinin yoğunluğu nedeniyle başkanlığa sıcak bakmadıkları belirtiliyor. Adı geçen bir başka isim de Güler Sabancı. Olumlu yanıt verdiği takdirde Güler Sabancı, TÜSİAD’ın ilk kadın başkanı olacak. Bazı TÜSİAD üyeleri, başarılı bir işkadını olan Güler Sabancı’nın aynı başarıyı TÜSİAD’da ve yurtdışında da göstereceğine inandıklarını belirtiyorlar. Öte yandan başkanlık konusunda güçlü bir ihtimal daha var. Bu da mevcut yönetim kurulunun görev süresinin uzatılması. Tüzük değişikliği nedeniyle Tuncay Özilhan başkanlığındaki mevcut yönetim kurulunun göreve devam etmesinin istenebileceği belirtiliyor. 
     
Yurtdışına açılıyor      TÜSİAD’ın yurtdışında faaliyet gösteren Türk işadamı üyelerinin sayısı giderek artıyor. Pascha Tours’un sahibi Mümtaz Teker geçtiğimiz yıl TÜSİAD üyesi olurken, derneğe bu yıl da yurtdışından üç işadamı daha üye oldu. 
     Bunlar arasında Belçika’da faaliyet gösteren Ünal Aysal da bulunuyor. Aysal, Galatasaray Kulübü’yle imzaladığı protokolle Kuruçeşme Galatasaray Adası’nı kiralayan Unit Grubu’nun Yönetim Kurulu Başkanı. 
     TÜSİAD’ın yurtdışında faaliyet gösteren bir başka yeni üyesi de Şefik Birkiye. Birkiye "Mimari Oscarı"nı iki kez kazanmış başarılı bir mimar. TÜSİAD’a bu yıl içinde üye olan bir başka işadamı da Vural Öger. Öger Tours’un sahibi Öger, TÜSİAD’ın AB ülkelerindeki lobi faaliyetlerine de katılmıştı. 
     



 EKONOMİ 




















</TEXT>
</DOC>
