<DOC>
<DOCNO> 106849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/11/dunya/dun02.html </URL>
<DATE> 2002/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
5 Saddam senaryosu 
</HEADLINE>
<TEXT>

Newsweek dergisi, Saddam’ı devirmek için Beyaz Saray’da konuşulan beş farklı operasyon modeline mercek tuttu 
     1 - SUİKAST YA DA DARBE 
     Bu senaryonun hayata geçirilmesi pek gerçekçi görünmüyor. Saddam’ın çevresinin üç koruma çemberi tarafından sarılmış olması, öldürülmesini zor kılıyor. Saddam’ın oğlu Kusay ve General Abdülhamid Humud liderliğindeki "Özel Güvenlik Örgütü" ise halk ve orduyu denetim altında tutuyor. Irak halkının ve ordunun bir darbenin içinde yer alması uzak bir olasılık. 
     
     2 - PANAMA STİLİ 
     "İçeriden Dışarıya" olarak da adlandırılan bu senaryo, 1989 Aralık’ında ABD güçlerinin Panama’da diktatör Manuel Noriega’yı ele geçirip ülkede yönetimi değiştirmesinden esinlendi. Ancak Irak’ın büyük bir alanı kapsaması, bu senaryoyu mümkün kılmıyor. 
     
     3 - AFGANİSTAN MODELİ 
     Bu senaryo, özel timlerin operasyonları ve havadan yoğun bombardıman yoluyla Irak güçleri zayıflatılırken, yerel muhaliflerin de Saddam güçleriyle kara savaşına girmesini içeriyor. Bu senaryo, Kürtlerin savaşmak istememesi, Irak muhalefetinin silahlı bir güç olmaması, Irak ordusunun Taliban ile karşılaştırıldığında daha güçlü olması yüzünden terk edildi. 
     
     4 - ÇÖL FIRTINASI 2 
     Üzerinde ağırlıkla durulan senaryolardan biri de Körfez Savaşı’nı andıran bir karakter taşıyor. Bu senaryoya göre, ülkeye birçok yönden giren 250 bin ABD askeri, Irak’ı işgal edecek. Ancak bu operasyona hazırlanmak için gereken en az üç aylık süre, Saddam’ın elindeki kimyasal, biyolojik silah stoklarını terör örgütlerine aktarması için yeterli. 
     
     5 - "HAFİF" ÇÖL FIRTINASI 
     Kısmen darbe, kısmen konvansiyonel saldırı, kısmen özel timlerin kullanımı, başka bir deyişle diğer tüm senaryolardaki unsurları içeriyor. Operasyonda kullanılacak asker sayısı 75 bin ve fazlası olarak değerlendiriliyor. Gerçekleşme olasılığı en güçlü senaryo bu. 
     



 DÜNYA 











</TEXT>
</DOC>
