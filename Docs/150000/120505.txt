<DOC>
<DOCNO> 120505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/22/son/sontur23.html </URL>
<DATE> 2002/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarlada doğurduğu bebeğini ölüme terk etti... 
</HEADLINE>
<TEXT>

     Denizli'nin Merkez İlçe'ye bağlı Irlıganlı Beldesi'nde, 17 yaşındaki F.Ç, gayrimeşru ilişki sonucu doğurduğu bebeği, ölüme terk etti. Ancak doğum yapan genç kızın, bir süre sonra bayılması ve kaldırıldığı hastanede olayı anlatması üzerine bebek ölümden kurtuldu. 
     Alınan bilgiye göre, Denizli'nin Tavas İlçesi'nden pamuk toplamak için Irlıganlı'ya gelen F.Ç, pamuk tarlasında sancılandı. Yakınlarına rahatsızlandığını söyleyerek, tarlada bir hendeğe gizlenen hamile genç kız, burada kendi başına doğum yaptı. 
     Bebeği otlar arasına gizleyerek, pamuk toplamayı sürdüren genç kız, kanaması devam edince bayıldı. Denizli Devlet Hastanesi'ne kaldırılan F.Ç'nin muayenesi sonucu, doğum yaptığı belirlendi. Sorular üzerine genç kız, bebeği bıraktığı yeri söyledi. 
     Daha sonra durumun bildirildiği jandarma ile 112 Acil Servis ekibi, olay yerine giderek bebeği otlarından arasında buldu. 
     Hastaneye kaldırılan erkek bebeğin göbek bağında kan pıhtılaşması oluşması nedeniyle ölmediği, durumunun iyi olduğu bildirildi. 
     Kadın Doğum Servisi'nde bebeğiyle tedavi altına alınan F.Ç, ifadesinde, Irlıganlı Beldesi'nde oturan ve evli olan Mehmet Ç. ile girdiği ilişki sonucunda hamile kaldığını söyledi. 
     Olayla ilgili soruşturma devam ediyor. 
     





</TEXT>
</DOC>
