<DOC>
<DOCNO> 109543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/25/son/sonspo19.html </URL>
<DATE> 2002/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Süreyya Ayhan "Bu yılki hedeflerimizin tamamına ulaştık" 
</HEADLINE>
<TEXT>

     Avrupa Şampiyonu ve Dünya Kupası birincisi milli atlet Süreyya Ayhan, ''Bu yılki hedeflerimizin tamamına ulaştık'' dedi. 
     Angora Oteli'nde, federasyon başkanı Hüseyin Yıldırım, genel sekreter Ayhan İnanlı ve antrenörü Yücel Kop ile birlikte bir basın toplantısı düzenleyen şampiyon atlet, ''Bundan sonraki hedeflerim, 2003 Dünya Şampiyonası ve 2004 Olimpiyat Oyunları'' diye konuştu. 
     Bu yıl kazandığı başarının hiç de kolay olmadığını vurgulayan Ayhan, bu düzeye çok çalışarak geldiğini belirterek, şunları söyledi 
     ''Mesafemdeki hiçbir rakibimi hafife almadım ve almayacağım da. Hepsi, iyi bir çalışmayla gelecek yıl çok daha iyi dereceler yapabilirler. Kısa bir aradan sonra, ekim ayı sonunda çalışmalara yeniden başlayacağız. Yine zorlu bir tempoya gireceğiz. Ancak, şampiyonluk kazandığım zaman, omuzlarımdaki bütün yük hafifliyor. Başarımda emeği geçen ve bana destek veren herkese teşekkür ediyorum.'' Süreyya Ayhan, Fenerbahçe Kulübü ve kendisiyle ilgili basında çıkan haberlerin gerçeği yansıtmadığına dikkati çekerek, Dünya Kupası sonrasında da hiçbir biçimde basınla ilgili eleştirilerde bulunmadığını sözlerine ekledi. 
     
     ANTRENÖR YÜCEL KOP 
     Süreyya Ayhan'ın antrenörü Yücel Kop, ''Avrupa Şampiyonası'ndaki başarımızın tesadüfi olmadığını, Grand Prix birincilikleri ve Dünya Kupası ile ispatladık'' dedi. 
     7 aylık yoğun bir çalışma programının ardından başarının geldiğini vurgulayan Kop, şunları söyledi 
     ''Uluslararası Amatör Atletizm Federasyonu IAAF ve Avrupa Atletizm Federasyonları Birliği EAA , Dünya Kupası sonrasında, şampiyonanın en iyi atleti seçilen Süreyya'ya teşekkür ettiler. Tüm dünyanın gözü Süreyya'nın üzerinde. Avrupalı atletlerin de bu konuda sıkıntısı vardı. Bir Türk kızının elde ettiği başarı, herkesin dikkatini çekti. Yarışlar öncesinde ve sonrasında yapılan doping kontrolleri ise bu nedenle gayet doğal. Bu bizi rahatsız etmiyor. Süreyya, 2001'den bu yana IAAF'nin kontrolünde bulunuyor. 2-3 ayda bir, habersiz olarak doping kontrolüne tabi tutuluyoruz.'' 
     
     SAKATLIKLAR 
     Kop, Süreyya Ayhan'ın son koştuğu Dünya Kupası finalinde, eski sakatlığının nüksettiğini belirterek, ''Almanya ve Hollanda'da sağlık kontrollerine gideceğiz'' dedi. 
     Son koşuda şampiyon atletin bacağında bir ağrı oluştuğunu, belindeki sakatlığa ise uzun süreli bir tedavi uygulandığına dikkati çeken Kop, ''Problemli bölgeyi özel antrenmanlarla tedavi etmeye çalışıyoruz. Yurtdışında da bu yönde bir sağlık kontrolü yapılacak. Tedavi sonrasında, antrenmanlarımızı yurtdışında sürdüreceğiz'' diye konuştu. 
     Öte yandan, basın toplantısına katılan Çankırılılar Vakfı temsilcileri, Süreyya Ayhan'a çiçek verirken, şampiyon atlete vakıf olarak ellerinden gelen her türlü desteği vereceklerini söylediler. 
     





</TEXT>
</DOC>
