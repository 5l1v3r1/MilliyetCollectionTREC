<DOC>
<DOCNO> 146043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/28/son/sontur11.html </URL>
<DATE> 2003/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Arınç Hükümetimiz iş başındadır, ne yapılacaksa gayet güzel yapar 
</HEADLINE>
<TEXT>

     TBMM Başkanı Bülent Arınç, ''hükümetimiz işin başındadır, bütün bu açıklamalara karşı ne yapılacaksa gayet güzel yapar'' dedi. 
     Arınç, Milli Prodüktivite Merkezi'nin MPM 42. Genel Kurul toplantısının çıkışında bir gazetecinin, ''Pentagon'dan Biz Türkiye'nin kaygılarını gidermek amacıyla Kuzey Irak'a giriyoruz. Türkiye artık kaygılanmasın, biz gerekli önlemleri alacağız şeklinde açıklamalar geliyor. Siz Meclis Başkanı olarak bunu içinize sindirebiliyor musunuz'' şeklindeki sorusu üzerine, bu konularda soru istemediğini, yorum yapmayı arzu etmediğini söyledi. 
     Arınç, ''hükümetimiz işin başındadır, bütün bu açıklamalara karşı ne yapılacaksa gayet güzel yapar'' dedi. 
     
     MECLİS'TEKİ PERSONEL FAZLALIĞI 

     Arınç, genel kurul toplantısının açılışında yaptığı konuşmada ise kendisinin şimdi Türkiye'nin en büyük kitlerinden birisi olarak kabul edilen Meclis'in başında olduğunu belirtirken, personel fazlalığını şu sözlerle dile getirdi 
     ''4 bin 600 tane personelim var. Bin 100 tanesi geçici işçi olarak çalışıyor. Meclisin içerisinde dolaşırken, elinizin birilerine çarpması mümkün. Yani Karum İş Merkezi gibi, Armada gibi. Koridorda, gittiğiniz her yerde, sağda, solda eliniz çarpar.'' Meclis Başkanı Arınç, mecliste bir milletvekiline 8 personelin düştüğüne dikkati çekerken, ''yani 550 milletvekili varsa, 4 bin 500 civarında personel varsa, karşınızdaki rakam budur. Allah versin çalışsınlar maaşlarını alsınlar'' dedi. 
     Ancak çalışanların ne ürettiklerini, ne kadar ürettiklerini ve meclisin çalışmalarının verimli, kaliteli, etkin olması için bunlardan nasıl istifade edildiğini soran Arınç, şöyle konuştu 
     ''Peşinen suçlamıyorum. Bunların hepsi görevde bir şekilde meclise alınmış. Ama ne üretiyor, hepsi belki de bir şeyler yapıyorlar. Ama yaptıklarının üretim olarak ortaya çıkması lazım. Eğer üretimde, kalitede aksama varsa bizim vazifemiz bunu etkin çalışmaya yönlendirmektir. Onun için MPM gibi merkezlerden elbette istifade etmemiz gerektiğini düşünüyorum.'' 
     
     

     Arınç, verimliliğin olabilmesi için işin erbabına incelettirmek gerektiğini ve bu konuda çalışmaların yapılması için talimat verdiğini anlattı. 
     Meclis Başkanı Arınç, kendisinin ülkesini ve milletini çok sevdiğini belirtirken, ülkenin, milletin çok güçlü olmasını, çok itibarlı olmasını, halkın refah düzeyinin çok yüksek olmasını herkesin huzur ve mutluluk içinde yaşamasını istediğini söyledi. 
     Ancak, ileriye dönük olarak umutlu olmasına rağmen, geçmişe bakıldığında Türkiye'nin niçin ve nasıl geri kaldığını anlayamadığını kaydeden Arınç, ''Gürül gürül akan çeşmenin başındasınız ama susuzluktan dudaklarınız çatlıyor'' dedi. 
     Arınç, pek çok yokluğun yaşandığı ülkelerden bahsederken, Türkiye'nin yeraltındaki maden zenginlikleri ve yerüstündeki tabiat kaynakları ile fevkalade imkanı bol olan bir ülke olduğunu söyledi. 
     Türkiye'de herşeyi üretmenin, verimliliği yakalamanın mümkün olduğunu anlatan Arınç, ''Bu ülke nasıl fakir kalır Bunun için ayrıca etüd yapmak lazım'' dedi. 
     Arınç, bir ülke için genç, çalışabilir nüfusun bulunmasının büyük şans olduğunu da kaydederken, Türkiye'de petrolün de bulunduğunu söyledi ve şöyle devam etti 
     ''Petrol var ama çıkartılırsa var. Ama içinde olduğu halde üstünü kapattırıp burda yok dedirttirirsen o başka. Ama var. Petrol kadar değerli yataklar da var. 
     Bu ülkenin bu kadar kaynağı, tabiatı, coğrafyası, iklimi, insan kaynağı var ama biz henüz ilerleyemedik... Ülkenin kaynakları israf ediliyor, varlık içinde yokluk çekiliyor. Mesele bu varları biraraya getirmek.'' 
     
     BASINA ELEŞTİRİ 

     Kaynakların farkında olunması gerektiğini, ancak Türkiye'de basının çok büyük bir kısmının bunlarla ilgilenmek yerine, ''Tatlıses gene Asena'yı dövdü mü, dövmedi mi onunla meşgul veya o gece kim kimle beraberdi, arabanın arkasındaki yüzünü kapatan sarışın kadın kimdi Onlar için hedef yok, ülkede ne yapılmak gerekiyor yok. Bunlarla insanların beyni yıkanıyor. 
     8-10 tane kadınlarla erkekleri biraraya kapatmışlar, 24 saat onları gözetleyen program var. Böyle birşey olabilir mi Bu ülke bunlarla mı kalkınacak, bunlar mı örnek alınacak, bunlar mı biryere götürecek '' 
     Arınç, bir milli hareketin, bir milli verimlilik hareketinin başlatılması gerektiğini de vurguladı. 
     MPM'ne etkinlik gücü verilmesi gerektiğini de belirten Arınç, hükümet olarak bu tür merkezlerin hazırladığı raporlara, çalışmalara itibar edilmesi gerektiğini söyledi. 
     Öte yandan, genel kurula Adalet Bakanı Cemil Çiçek de katıldı ancak, bir cenazeye katılması gerektiğinden toplantıdan konuşma yapmadan ayrıldı. 
     




</TEXT>
</DOC>
