<DOC>
<DOCNO> 126142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/22/spor/spo02.html </URL>
<DATE> 2002/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
'ORTEGA MUTSUZ OLAMAZ' 
</HEADLINE>
<TEXT>

Fenerbahçe’nin eski menajeri Kemal Dinçer, "3 milyon dolar alan bir insan şikayet etmez" diyerek Arjantinli futbolcunun döneceğini belirtti. Revivo’nun ise baskıdan bunaldığı için ayrıldığını söyledi 
     YUSUF KOBAL 

     "İkilik çıkardı" 
     FENERBAHÇE, Trabzonspor maçı öncesinde Revivo ve Ortega sıkıntısını yaşarken, eski menajer Kemal Dinçer son günlerde yaşanan olaylara açıklık getirdi. Dinçer, "Ortega, eşi Türkiye’den ayrılınca çok sıkıldı. Yılda üç milyon dolar kazanan bir insan mutsuz olamaz. Geri döneceğine inanıyorum. Onu daha fazla mutlu etmek takımda ikilik yaratırdı. Sadece dil sorunu nedeniyle takım içinde biraz yalnız kalıyor. İçine kapanık bir insan" dedi. 
     
     "Vefa beklemesinler" 
     DİNÇER, Revivo’nun ise baskıdan rahatsız olduğunu söyleyip, "Revivo kesinlikle ahlaksız değil. Öyle olsa, nasıl olsa ben paramı aldım, yatayım der ve Fenerbahçe’den parasını bırakarak ayrılmazdı. Ben olsam ona plaket veririm. Şampiyonlukta büyük payı var. Vefasız olanlar kimseden vefa beklemesinler" diye konuştu. İsrailli futbolcunun Galatasaray’a gidebileceğini de ifade eden Kemal Dinçer, "Artık bunları aşmak lazım" yorumunu yaptı. 
     
     "Kulübe anayasa lazım" 
     SPORDA başarının gelip geçici olduğunu vurgulayan Kemal Dinçer, Fenerbahçe’nin yaşadığı son şampiyonluktan sonra tesisleşme dışında hiç ileri gidemediğini belirtti. Dinçer, "Kulübü bence bir anayasa ile yönetmek lazım. Bu anayasaya göre insanları görevlendirmek lazım. Nasıl transfer yapılır, yeni oyuncudan nasıl verim alınır, kime nasıl davranmak gerekir, bunların hepsi belirli bir anayasa çerçevesinde olmalı" diye konuştu. 
     
RÜŞTÜ 1 numara      Fenerbahçe ve Milli Takım’ın file bekçisi, UEFA’nın resmi internet sitesinde 2002’nin en iyi kalecisi olarak gösterildi 
     Casillas ve Kahn’a rağmen 
     UEFA’NIN resmi internet sitesi "www.uefa.com"un yorumcularından Adam Szreter, 2002 yılının en iyi takımında Rüştü’yü 1 numara olarak gösterdi. Szreter, Real Madrid’in kalesini koruyan Casillas’ın inanılmaz kurtarışlarına ve Oliver Kahn’ın Dünya Kupası’ndaki performansına karşın, Fenerbahçe file bekçisinin güçlü karakteri ve yeteneğiyle bunu hak ettiğini söyledi. 
     
     Antrenman iptal oldu 
     TRABZONSPOR maçının kadrosunu açıklayan Fenerbahçe teknik sorumlusu Oğuz Çetin, sakatlıkları süren Rüştü ve Yusuf’u kampa almadı. Tedavisine devam edilen Rapajc’in durumu ise karşılaşma saatinde belli olacak. Bu arada Sarı - Lacivertliler’in akşam yapacağı antrenman, kötü hava şartları nedeniyle iptal edildi. Çetin bunun yerine sabah hafif bir idman yaptıracak. 
     
Ogün son seferinde      KAPTAN Ogün, Trabzon maçından sonra kaptanlık pazubandını yönetime teslim edecek. Bu görevi yaptığı sırada çok yıpratıldığını belirten tecrübeli futbolcu, "Artık bu görevi başka bir arkadaşımın üstlenmesi gerektiğini anladım. Ben ona sonuna kadar yardımcı olmaya hazırım" dedi. Yönetimin bu karara saygı göstererek, pazubandı Arjantinli yıldız Ortega’ya vereceği öğrenildi. 
     
Stevic’e de yol göründü      REVİVO’DAN sonra şimdi de Stevic’in bileti kesiliyor. Eski teknik direktör Lorant’ın bir günde takıma kazandırdığı ve "kontenjan senatörü" yakıştırması ile ünlenen Yugoslav futbolcunun, Oğuz Çetin tarafından kulübeye çekilmesi, Stevic’i küstürdü. Tecrübeli oyuncu, eski takımı B. Dortmund ile görüşmelere başlarken, devre arasında tekrar Almanya’ya dönmesi kesinleşti. 
     
Oktay için Çetin’e baskı      FENERBAHÇE Yönetimi, Oktay’ın takıma yeniden alınması için tavsiye kararı aldı. Sarı-Lacivertli futbolcu takıma geri çağrılmayı beklerken, idareciler Oğuz Çetin’in bu konuda yeni bir adım atmasını istedi. Oktay’ın durumunu görüşecek olan yönetim, bu futbolcuya da nasihatte bulunacak. Çetin’in golcüyü affetme eğiliminde olduğu ancak kararı pazartesi günü vereceği de biliniyor. Öte yandan Revivo da yarın fesihname için yönetimle masaya oturacak. 
     
Futbolculara para dopingi      İLK yarıyı galibiyetle kapamayı hedefleyen Fenerbahçe’de futbolcular paralandı. Oyuncularını motive etmek isteyen Sarı - Lacivertli yönetim, yaklaşık 1.5 milyon dolar tutan transfer taksitlerini ödedi. Futbol Şube Sorumlusu Sadettin Saran ayrıca kampa giderek maç priminin 100 bin dolar olduğunu açıkladı. Saran, galibiyet durumunda bu paranın soyunma odasında dağıtılacağını ifade etti. 
     



 SPOR 




























</TEXT>
</DOC>
