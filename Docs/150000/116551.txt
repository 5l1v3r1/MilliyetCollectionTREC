<DOC>
<DOCNO> 116551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/02/son/sondun12.html </URL>
<DATE> 2002/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Afganistan'da Amerikan üslerine roketli saldırı 
</HEADLINE>
<TEXT>

     Afganistan'ın doğusundaki iki Amerikan üssüne roketli saldırı düzenlenirken ülkenin batısında rakip gruplar arasında çıkan çatışmalarda 5 kişi öldü, 9 kişi yaralandı. 
     Herat Valisi İsmail Han'a bağlı güçlerle rakibi Peştu lider Emanullah Han güçleri arasında, Faraha eyaletindeki Zeer Koh'ta dün çatışma çıktı. 
     Emanullah Han'ın yardımcısı Seyfullah Han, rakip güçlerin topçu desteğinde nedensiz bir saldırıda bulunduklarını, çatışmanın askeri kampların civarındaki sivil bölgelere sıçradığını söyledi. 
     Seyfullah Han, çatışmalarda Emanullah Han'a bağlı güçlerden 2, İsmail Han'a bağlı güçlerden 3 kişinin öldüğünü belirtti. 
     ABD Savunma Bakan Yardımcısı Dov Zakheim, Afganistan'ın kuzeyindeki rakip grupları uyararak, çatışmaların devam etmesi halinde yeniden inşa için yardım beklememeleri gerektiğini söyledi. 
     Mezar-ı Şerif'te Afgan gruplarla görüşen Zakheim, yardım ve güvenlik arasında bağlantı olduğunu belirtti. Zakheim, çatışmaların devamı halinde insani çabaların güçleşeceğine, dolayısıyla yatırımların çatışmaların olmadığı yerlere yapılacağına dikkat çekti. 
     Afganistan'ın doğusundaki 2 Amerikan üssüne de roketli saldırı düzenlendi. 
     Amerikan askeri sözcüsü Albay Roger King, roketlerden birinin bu sabah erken saatlerde Uruzgan eyaletindeki Deh Rahvod bölgesinde bulunan Amerikan üssünün 500 metre ilerisine düştüğünü açıkladı. 
     Doğudaki Kunar eyaletine bağlı Asadabad'daki ikinci bir Amerikan üssüne daha, roket ya da havan topuyla saldırıldığı, her iki olayda da ölen ya da yaralanan olmadığı belirtildi. 
     Güvenlik güçleri, doğudaki Celalabad kentinde kalabalık bir pazaryerinde patlaması planlanan zaman ayarlı iki bombanın bulunarak imha edildiğini açıkladı. 
     





</TEXT>
</DOC>
