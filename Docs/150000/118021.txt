<DOC>
<DOCNO> 118021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/10/ekonomi/eko01.html </URL>
<DATE> 2002/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Beymen’de altı mevsim 
</HEADLINE>
<TEXT>

     AÇIK KOYU SOHBETLER - EYLEM TÜRK 

     Ekim ayında Beymen’in Genel Müdürlüğü’ne getirilen Levent Ersalman, yurtdışında yaygın olarak görülen bir uygulamayı Beymen’e taşıdıklarını belirterek, "Beymen’deki sezon sayısını altıya çıkarttık. İki ayda bir müşterilerimize yeni bir koleksiyon sunarak, her an değişen ihtiyaçlara uygun alışveriş yapma olanağı sağlayacağız" dedi. 
     Dünyanın tüm moda merkezlerinde uygulanan sezon mantığının bu olduğunu kaydeden Ersalman, "Dört ana sezonun yanında erken yaz ve erken kış sezonu ürünleri eklenecek. Müşteriler kış aylarında yazlık, yaz aylarında kışlık ürün bulabilecek" dedi. 
     
Yeni yönetim olarak Beymen’de öncelikli hedefleriniz neler 
     Kriz sonrası hacimlerde düşüş yaşandı. Yapılması gereken en önemli adımlardan bir tanesi düşen, kaybolan işlem hacmini tekrar yakalamak ve hatta büyüme trendine geçmek. Bunun için de yapılabilecek birçok şey var. Mesela satış noktalarını artırmak. Beymen olarak Türkiye’nin çok az bölümünde mağazamız var. Satış noktalarını yaygınlaştırmamız gerekiyor. 
     Üründe de derinlik sağlamamız gerekiyor. Yeni ürün gamları, yeni ürün markalarıyla ürün çeşitliliğinde de farklılık getireceğiz. İletişim stratejisinde de bazı değişiklikler olacak. Bütün amaç daha fazla satış verimliliği ve kar etmek üzerine. En yeni hareketimiz ise Beymen’de artık altı sezon yaşayacağız. 
     
Altı sezon strateji neyi amaçlıyor 
     Biz Beymen’de altı sezon esasına dönüyoruz. Dünyanın tüm moda merkezlerinde uygulanan sezon mantığı bu. Dört ana sezona erken yaz ve erken kış sezonları eklenecek. Kış aylarında yazlık, yaz aylarında kışlık ürünler bulunacak. Bu Beymen mağazalarında bir hareket getirecek. 
     İki ayda bir müşterilerimize yeni bir koleksiyon sunarak, her an değişen ihtiyaçlara uygun alışveriş yapma olanağı sağlayacağız. Her yeni sezonun başında ise bir önceki sezon ürünlerini indirimli sunarak müşterilerimize bir başka avantaj yaşatacağız" dedi. 
     
Beymen yeni yönetimle nasıl bir yüze bürünecek 
     Önümüzdeki dönemlerde hem daha yaygın hem daha kuvvetli bir marka olacak Beymen. Daha iddialı, kendine güvenen, daha cesur, daha çevik,bir Beymen göreceksiniz.Türkiye’de Beymen müşterisi olabilecek çok kişi var. Onlara ulaşmamız lazım. Müşterimizi daha iyi tanıyıp daha iyi hizmet vermeyi hedefliyoruz. Müşteri panelleri düzenleyip bize verebilecekleri her türlü eleştiri ve bilgiyi öğreniyoruz. Stratejinizi müşterilerin şekillendirmesi gerek. 
     
Beymen krizi nasıl geçirdi 
     Kriz, bütün kuruluşlarda olduğu gibi Beymen’de de izlerini bırakmış. Ciro reel bazde yüzde 40 düşmüş. Bunda başka unsurların da etkisi var. Mesela Beymen Home’un üretimi yapılmıyor. Gelinen noktada, yani krizin yaralarının önemli ölçüde sarılmaya başlandığı noktada Beymen eski günlerine dönebilmenin uygun zeminini bulabilecek. Bu zemin üzerine de umuyoruz ki kuvvetli bir yapı kuracağız. 
     
2002’yi nasıl kapatacaksınız 
     110 trilyon lira civarında bir ciro ile kapatmayı hedefliyoruz. Perakende sektörü için önümüzde çok önemli bir süreç var. Öncelikle Ramazan Bayramı ve yılbaşı alışverişi artıracak unsurlar. Bunlar perakendenin kilit süreci. Bunlar hedefimizi olumlu etkileyebilir ama hedefimiz bu. 2001’e göre ise yüzde 35 ciro artışı yaşanmış olacak. 
     Bursa, Denizli, Gaziantep gibi Türkiye ekonomisinde önemli bir yeri olan illerde Beymen bir şekilde bulunmalı. Formatı nasıl olur, şu anda erken ama buralarda hizmet vermemiz gerek. Aynı şekilde Beymen Club’ı da yaygınlaştıracağız. 
     
Seçim sonuçlarının perakendeye etkisi oldu mu 
     Seçim oldu kısa bir süre sonra Ramazan başladı. Ramazan’ın ilk haftası gıda dışı satışların dibe vurduğu bir süreçtir. Ancak seçimlerin yarattığı olumlu havayla Ramazan’ın ilk haftasının verdiği rehavet havasını dengeledi. Dolayısıyla Ramazan nedeniyle beklediğimiz düşüşü yaşamadık. Bu hafta sonundan itibaren satışların artmaya başlayacağını düşünüyorum. 
     
Yurtdışında mağaza açacak mısınız 
     Hayallerimde var. Ama öncelikler sırasında ne zaman sıra gelecek bilmiyorum. 
     
     İki haftada iki mağaza 
     Ersalman, 31 yıldır faaliyet gösteren Beymen’in Ankara ve İzmir’deki iki yeni mağazasının, iki hafta arayla hizmete girmesiyle ilgili olarak şunları söyledi "Beymen’in günün mağazacılık koşullarına ve tüketicinin eğilimlerine uygun olarak, alışverişin yoğun olduğu yeni merkezlerde yer almasını hedefliyoruz. 
     Ankara Armada’da ve İzmir Konak Pier’deki Beymen mağazalarıyla, Türkiye genelindeki mağaza sayımız 28’e, satış metrekaresi de 15.000’e ulaştı." 
     Tek katta 1.800 metrekarelik alanda hizmet veren Ankara Beymen’de ev, kadın erkek giyimi, kids ve zengin kozmetik reyonunun yanı sıra, Ankara Budakaltı’nın ünlü lezzetleri de sunuluyor. İzmir’de dört mevsim Konak Pier Alışveriş Merkezi’ndeki Beymen ise yaklaşık 800 metrekarelik alanda kadın, erkek ve çocuk bölümleriyle hizmet veriyor. 
     



 EKONOMİ 

















</TEXT>
</DOC>
