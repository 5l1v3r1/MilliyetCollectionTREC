<DOC>
<DOCNO> 143718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/19/son/sontur12.html </URL>
<DATE> 2003/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bolu Dağı'nda kar ve dolu ulaşımı etkiliyor... 
</HEADLINE>
<TEXT>

     Bolu ve Düzce'de sabah saatlerinde başlayan kar yağışı, Ankara-İstanbul Karayolu'nun Bolu Dağı kesiminde ulaşımı olumsuz etkiliyor. 
     Bolu Trafik Bölge Müdürü İbrahim Taşlı, güzargahın tamamında kar yağışının devam ettiğini belirterek, ''Fakat henüz trafikte büyük bir problem yok. Bir süre tek çekerli araçları beklettik. Şu an ise normal trafik akışı sürüyor'' dedi. Taşlı, ekiplerin trafiği yönlendirerek, araç sürücülerini uyardığını, çalışmaların aralıksız sürdüğünü söyledi. 
     
     ''HAZIRLIKSIZ YAKALANDIK'' 

     Ankara-İstanbul Karayolu'nun Bolu Dağı kesimini kullanan sürücüler ise Bolu Dağı'nda kara hazırlıksız yakalandıklarını belirterek, ''Bolu Dağı, her yıl sürücülere kar sürprizi yapar. Bu sene erken yaptı. Bu nedenle zincirsiz arkadaşlarımız bazı kesimlerde zor anlar yaşadılar'' dediler. 
     Kar yağışının etkili olduğu Bolu kent merkezinde de vatandaşlar ve sürücüler, yoğun kar yağışı yüzünden zor anlar yaşadılar. 
     
     YÜKSEK KESİMLERDE KAR KALINLIĞI 10 CM'YE KADAR ÇIKTI 

     Öte yandan, Düzce'de de sabah saatlerinden itibaren yağan kar, etkili oluyor. 
     Kaynaşlı İlçesi'nin Bolu Dağı Düzce kesiminde ve D-655 Karayolu Düzce-Akçakoca yönü Kabalak Tepesi'nde kar kalınlığı 10 cm'ye kadar çıktı. Kar yağışının ulaşımı aksatmaması için, Karayolları ekipleri tedbirlerini aldı. Ekipler, yoğun sis ve kar yağışına karşı sürücüleri sürekli uyarıyor. 
     





</TEXT>
</DOC>
