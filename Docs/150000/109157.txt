<DOC>
<DOCNO> 109157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/23/son/sonspo14.html </URL>
<DATE> 2002/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Aybaba ''Beşiktaş'ı yenmemiz süpriz olmazdı'' 
</HEADLINE>
<TEXT>

     Trabzonspor Teknik Direktörü Samet Aybaba, ''Gününde olmayan Beşiktaş'ı yenmemiz sürpriz olmazdı'' dedi. 
     Türkiye Futbol Antrenörleri Derneği TÜFAD Adana Şubesi tarafından düzenlenen gelişim Seminerine konuşmacı olarak katılan Samet Aybaba, Beşiktaş maçının temposunun çok yüksek geçtiğini söyledi. 
     Aybaba, genç bir kadroyla mücadele ettiklerini, Beşiktaş'a karşı Serkan ve Ali Şen gibi genç oyunculara şans verdiğini ve her hafta daha iyi olduklarını kaydetti. 
     Trabzonspor'un değişim içinde olduğunu belirten Aybaba, şöyle devam etti 
     ''Gününde olmayan Beşiktaş'ı yenmemiz sürpriz olmazdı. Beşiktaş'ı elimizden kaçırdık. İyi mücadele ettik. Deplasman korkusu yaşamadık. Direkten dönen şutlarımız ve rahat kaçırdığımız pozisyonlar vardı. Çok genç ve deneyimsiz olmalarına rağmen iki oyuncum da beni mahcup etmedi. Özellikle 2. yarıda daha çok rakip savunmayı rahatsız ettik. Kazanmamız gereken maçtan bir puanla ayrıldık.'' Hafta sonu sahalarında yapacakları Samsunspor'dan çekinmediklerini de belirten Aybaba, şunları kaydetti 
     ''Samsunspor ile maçlarımız iki komşu takımın arasındaki rekabet ortamında geçer. İyi oynuyoruz. İlk haftalardaki uyumsuzluk bitti. Bu maçta seyircimize büyük görev düşüyor. Sahamızda maç kaybetmeye tahammülümüz yok. Beraberliği bile kötü sonuç olarak kabul ederiz.'' Aybaba, belinden sakat olan Fatih'in dışında eksiklerinin bulunmadığını sözlerine ekledi. 
     





</TEXT>
</DOC>
