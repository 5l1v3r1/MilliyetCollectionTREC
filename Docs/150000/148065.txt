<DOC>
<DOCNO> 148065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/07/son/sondun13.html </URL>
<DATE> 2003/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Essahaf ''ABD tankları Bağdat'ın merkezine girmedi'' 
</HEADLINE>
<TEXT>

     Irak Enformasyon Bakanı Muhammed Said Essahaf, başkent Bağdat'ın merkezine Amerikan tanklarının girdiğini yalanladı. 
     Said Essahaf, ABD birliklerinin başkent Bağdat'ın merkezine ilerlediklerine dair haberler için ''Bu yalancılara inanmayın'' dedi. 
     ''Bağdat güvende'' diyen Essahaf, sivillerin, Bağdat'ı savunmak için toplandığını kaydetti. 
     Essahaf, Filistin otelinin önünde gazetecilere yaptığı açıklamada, 65 Amerikan tankının başkentin merkezine girdiği ve Devlet Başkanı Saddam Hüseyin'in saraylarını ele geçirdiği haberlerinin doğru olmadığını söyledi. 
     ''Yüzlerce kafir, Bağdat kapılarında intihar ediyor. Emin olunki Bağdat güvende, korunuyor. Iraklılar kahramandır'' diyen Essahaf, ''Onları katletmeye devam edeceğiz. Bu yalancılara inanmayın'' diye konuştu. 
     Essahaf, ''Irak birliklerinin Amerikalılara zehir içirdiğini ve tarihlerinde hiçbir zaman unutamayacakları bir ders verdiğini'' söyledi. 
     





</TEXT>
</DOC>
