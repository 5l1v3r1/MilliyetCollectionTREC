<DOC>
<DOCNO> 130437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/13/guncel/gun05.html </URL>
<DATE> 2003/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül mesajında ne dedi 
</HEADLINE>
<TEXT>

Başbakan Gül, bugün kamuoyuna açıklayacağı mesajında Irak liderine şu uyarıyı yaptı BM ile işbirliği yap, yoksa Irak için vahim sonuçlar doğar 
     UTKU ÇAKIRÖZER Tahran 

     Başbakan Abdullah Gül, Irak lideri Saddam Hüseyin’e gönderdiği yazılı mesajda BM ile hiçbir şüpheye yer bırakmayacak şekilde işbirliği yapması çağrısında bulundu. Gül’ün, "aklını başına al" anlamına gelen mesajında, BM ile işbirliği yapılmaması durumunda hem Irak hem de bölge açısında son derece "vahim" sonuçlar doğabileceği uyarısı yer aldı. 
     Irak’ın beş komşusunu kapsayan Ortadoğu turunu Tahran’da Cumhurbaşkanı Muhammet Hatemi ile görüşerek tamamlayan Başbakan Gül, Devlet Bakanı Kürşat Tüzmen aracılığıyla Saddam’a gönderdiği yazılı mesajını bugün kamuoyuna açıklayacak. 
     
     ÜST DÜZEY AÇIKLAMA 
     Gül’ün Irak liderine gönderilen mesaj hakkında Milliyet’e bilgi veren üst düzey bir yetkili, "Bir çeşit 'aklını başına al’ uyarısı" değerlendirmesinde bulundu. 
     Irak lideri Saddam’a, "Kitle imha silahlarının tamamen ortadan kaldırılması konusunda en ufak şüpheye yer bırakmayacak şekilde BM ile işbirliği yapmanızda sayısız yarar var" çağrısı yapılan mektupta, bu tür bir işbirliği yapılmamasının, Irak ve bölge açısından "vahim sonuçlar doğurabileceği" uyarısı da yer aldı. 
     
     
     



 GÜNCEL 















</TEXT>
</DOC>
