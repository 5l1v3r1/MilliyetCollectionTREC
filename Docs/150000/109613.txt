<DOC>
<DOCNO> 109613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/26/siyaset/siy03.html </URL>
<DATE> 2002/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Askerin vakıf kaygısı 
</HEADLINE>
<TEXT>

MGK Genel Sekreteri, azınlık vakıflarının mal edinmelerini öngören yönetmelikten duydukları rahatsızlığı liderlerle görüşüyor. Orgeneral Kılınç, Bahçeli’den Rum vakıflarına yönelik uygulamalarda karşılıklılık’ istedi 
     ÖNDER YILMAZ Ankara 

     MGK, azınlık vakıflarının mal edinmelerini öngören yönetmelikten duyduğu rahatsızlığı MHP Genel Başkanı Devlet Bahçeli’ye iletti. 
     MGK Genel Sekreteri Orgeneral Tuncer Kılınç, dün Bahçeli’ye ani bir ziyarette bulunarak, pazartesi günü yapılacak MGK gündeminin yanı sıra, Kürtçe yayın ve Başbakanlığa gönderilen vakıf yönetmeliği hakkındaki endişelerini aktardı. 
     Kılınç, yönetmeliğe ilişkin endişelerini şöyle özetledi 
     "Lozan Anlaşması’ndan kaynaklanan hükümler doğrultusunda özellikle Rumlara yönelik uygulamalarda mütekabiliyet’ karşılıklılık ilkesi göz önünde bulundurulmalı. Bu milli bütünlük için oldukça hassas bir konu. Yine Lozan Anlaşması’nda tanımlanan azınlıklar Rum, Ermeni ve Yahudileri kapsıyor. Süryani, Kildani, Bulgar, Arap Ortodokslar azınlık kapsamında tutulamaz. Ancak yönetmelik bunları da içeriyor. Aceleyle çıkarılan vakıf yasasında kullanılan cemaat kavramı açık değil. Kasıt yabancı azınlıklar mı, yoksa gerçek anlamıyla başka dini cemaatleri de mi içeriyor net değil. Cemaat kavramı çok iyi tanımlanmalı." 
     Bahçeli de, MGK’nın endişelerini kendilerinin de paylaştığını dile getirdi. AB’ye üyelik kriterleri arasında vakıfların bulunmadığını dile getiren Bahçeli, bu yönetmeliğin Türkiye’nin ulusal bütünlüğünü zedeleyeceğini savunarak, Devlet Bakanı Ali Doğan ve ANAP’ı işi aceleye getirdikleri için eleştirdi. 
     
     İlk başvuru yapıldı 
     Azınlık vakıflarına ilişkin yönetmeliği kurmaylarıyla incelemeye alan Bahçeli, yönetmelikteki "vakıf başvurularının Bakanlar Kurulu tarafından karara bağlanması" hükmü nedeniyle kararnamelere imza atmayacak. Böylece yönetmelik yayımlansa da hiçbir karar uygulamaya sokulamayacak. 
     Bu arada, daha yönetmelik Başbakanlık’ta beklerken taşınmaz mal edinmek için bir vakfın bağlı bulunduğu vakıflar bölge müdürlüğüne başvurduğu belirtildi. 
     
     Liderleri dolaştı 
     Kılınç’ın akşam saatlerinde diğer parti liderleriyle görüştüğü de öne sürüldü. Görüşmelerde seçim barajı ve ertelenmesiyle son siyasi gelişmelerin ele alındığı iddia edildi. 
     



 SİYASET 


















</TEXT>
</DOC>
