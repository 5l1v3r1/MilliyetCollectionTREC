<DOC>
<DOCNO> 126819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/25/son/sonspo06.html </URL>
<DATE> 2002/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Özdemir Fenerbahçe'de Ali Şen artık ombudsman olmalı... 
</HEADLINE>
<TEXT>

     Fenerbahçe Kulübü Başkanvekili Nihat Özdemir, kulübün eski başkanlarından Ali Şen'in artık bilge kişiliğiyle camiada ''ombudsman'' görevi üstlenmesi gerektiğini söyledi. 
     Nihat Özdemir, AK Parti Genel Başkanı Recep Tayyip Erdoğan ile birlikte katıldığı Moskova ziyareti dönüşünde yaptığı açıklamada, Fenerbahçe'nin şu anda ligde istenilen yerde olmadığını, bunda da Fenerbahçe camiası içinden bazı güçlerin etkili olduğunu söyledi. 
     Özdemir, şunları kaydetti 
     ''Fenerbahçe'ye zarar verenler dışarıdan değil, kulüp içeriden vuruluyor. Camiamıza yıllarca hizmet veren kişiler şimdi de zarar veriyorlar. Fenerbahçe çok büyük bir camia, bu nedenle herkes kendi kafasına göre iktidar olmak istiyor. Bu da Fenerbahçemiz'e zarar veriyor. Fenerbahçeli olduğunu ileri sürenler, takımın durumu iyi olduğunda bile takımı ve yönetimi eleştirdiler. Artık bunlara 'dur' dememin zamanı gelmiştir.'' Özdemir, Fenerbahçe'de iktidar rekabetinin Galatasaray ve Beşiktaş camialarının tersine kongrenin hemen sonrasında başlandığına dikkati çekerek, ''Ali Şen, hep Fenerbahçe'nin zor durumlarında faydalı olmuştur. Ali Şen şu anda kulüpte 'ombudsman' olmalıdır. Bilgi ve tecrübelerini bizlerle paylaşmalı, eleştirileri hep yapıcı olmalıdır'' dedi. 
     Ali Şen'in oğulları Adnan ve Metin Şen'in artık Fenerbahçe Kulübü yönetimi içinde görülmesi gerektiğini de vurgulayan Özdemir, sözlerini şöyle sürdürdü 
     ''Ali Şen, aralıklarla da olsa 7 yıl süreyle başkanlık yapmış ve Fenerbahçe'ye 2 kez şampiyonluk tattırmıştır. Artık Şen, yol gösterici olmalıdır. Şen-Yıldırım zıtlaşması Fenerbahçe'ye çok büyük zarar verir ve bundan da Fenerbahçe çok büyük zarar görür.'' Fenerbahçe Teknik Sorumlusu Oğuz Çetin'in yönetim olarak sonuna kadar arkalarında olacaklarını belirten Özdemir, ''Oğuz, Fenerbahçe'ye yıllarca futbolculuğuyla faydalı oldu, şimdi de düzgün kişiliği, bilgi ve tecrübesiyle teknik sorumlu olarak faydalı olacaktır. Bundan yönetim olarak kesinlikle bir kuşkumuz yoktur'' diye konuştu. 
     
     TUNCAY İÇİN TEHLİKE ÇANLARI 
     Özdemir, son haftaların formda ismi Tuncay'ın şu anda Türkiye'nin futbolda parlayan bir yıldızı olduğunu, ancak tehlike çanlarının artık Tuncay için çaldığını savunarak, ''Şöhret bir anda Tuncay'ın gözlerini kör etmemeli. Kendisi genç bir yetenek. Ancak, sosyal yaşantısına dikkat etmez ve gece yaşantısına ayak uydurursa kendisini bir anda zirveden aşağıya inmiş bulur. Bunun Türkiye'de çok ciddi örnekleri de vardır'' dedi. 
     





</TEXT>
</DOC>
