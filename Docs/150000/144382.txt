<DOC>
<DOCNO> 144382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/22/ekonomi/eko01.html </URL>
<DATE> 2003/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Saddam’ın para ve mallarına el koyduruyor 
</HEADLINE>
<TEXT>

ABD, İsviçre ve İtalya’daki bankalarda 2.4 milyar dolar parası bulunan, ayrıca bazı ünlü batılı şirketlerin de gizli ortağı olduğu belirtilen Saddam Hüseyin’in mal varlığına el koyduruyor 
     EKONOMİ SERVİSİ 

     Irak lideri Saddam Hüseyin ve ailesini ortadan kaldırmaya çalışan ABD, bir yandan Irak’ı bombalarken, diğer yandan da Saddam’ın yurtdışındaki servetinin peşine düştü. 
     Birleşmiş Milletler Güvenlik Konseyi’nin 28 Eylül 2001 tarihinde kabul ettiği "Terörün finansmanı ile mücadele yasası" uyarınca, BM üyesi devletlerden Saddam Hüseyin ve ailesine ait malvarlığının dondurulmasını isteyen ABD, İsviçre ve İtalya’dan doğrudan talepte bulundu. 
     
     Türkiye’den de istendi 
     ABD, Türkiye’den de Büyükelçiliğin zorunlu giderleri dışındaki Irak varlıklarının dondurulması istedi. 
     Bu arada Irak Enformasyon Bakanı Muhammed Said El Sahaf da dün, Iraklılar’ın yurtdışındaki hesaplarına el konulduğunu söyledi. 
     ABD, 11 Eylül saldırısından hemen sonra Usame bin Ladin’in çeşitli ülkelerdeki hesaplarına el koymuştu. Yetkililer, Saddam Hüseyin ve yakınlarının milyar dolarlarla telaffuz edilebilecek miktarda nakit parasının çeşitli ülkelerde gizli hesaplarda olduğunu belirtiyor. 
     
     Zenginler listesinde 
     Saddam’ın kişisel servetine ilişkin çeşitli tahminler var. ABD’nin etkin ekonomi dergilerinden Forbes’a göre Saddam Hüseyin’in kişisel serveti 2 milyar dolar civarında. 
     Saddam Hüseyin, derginin bu yılki "En Zenginler" listesinin "Krallar, Kraliçeler ve Despotlar" kategorisinde dördüncü sırada yer aldı. ABD hükümetinin 1999’da hazırladığı bir rapora göre ise Saddam Hüseyin’in toplam malvarlığı 6 milyar dolar. 
     
İsviçre ve İtalya’da hesapları var      1980’li yıllarda Saddam’ın hesaplarını yürüttüğünden şüphelenilen Iraklı işadamı Said el-Mahdi İsviçre’de bir şirket kurdu ve İtalyan şirketlerle çalışmaya başladı. 
     İsviçre’nin özelliği, bu ülkede kurulan şirketlerin gerçek sahiplerinin yetkili makamlara bildirilme zorunluluğunun olmaması. El Sahdi’nin, yine bu yıllarda Saddam yönetimince idam edilmesi ABD’nin dikkatini çekti ve 2 milyar dolara varan bir servetin dünyanın çeşitli ülkelerinde izlerini sürmeye başladı. ABD’li yetkililer, bu paranın halen Saddam’ın Cenevre’de yaşayan Barzan el-Tikriti ve diğer aile mensuplarınca bu ülkede tutulduğuna inanıyorlar. 
     
Tayland’ta altın ve elmaslarını saklıyor      Saddam’ın serveti hakkında yapılan bir diğer araştırma, Saddam ve ailesinin banka hesabından farklı olarak değerli taş ve altın rezervleri yoluyla servetlerini gizlediklerini ortaya koyuyor. Geçen hafta, The Sunday Times gazetesinde yayınlanan bir haber ise Saddam’ın Tayland’ta milyarlarca dolara yakın değerli taşa sahip olduğunu ortaya koydu. 
     Saddam’ın son olarak oğlu Uday yoluyla 750 bin dolarlık bir elmas yüzüğü Tayland’a gönderdiği gazetede yayımlandı. 
     
Petrol gelirinden kendi hesabına      Saddam ve oğlu Uday, BM’nin yoksullar için düzenlediği "Gıda İçin Petrol" programını çıkarları için kullanmakla suçlanıyor. Gazi Lugev isimli Rus işadamı Iraklı yetkililerin, kendisinden Ürdün bankasına 60 bin dolar yatırmasının istendiği konusundaki şikayetini inceleyen BM yetkilileri, bu paranın herkesten istendiğini ve bu şekilde milyonlarca doların yurtdışı bankalara yatırıldığını saptadılar. 
     
Fransız Hachette’e bile ortak      Saddam Hüseyin’in paraları 1980 - 1990 yıllarında uluslararası bankalara aktarılarak birçok batılı firmanın hisseleri satın alındı. Hissedar olunan veya satın alınan şirketlerin sayısı bilinmiyor. Saddam’ın en büyük yatırımlarının Fransız yayıncılık firması Hachette’te bulunduğu belirtiliyor. Hachette’in yönetim kurulunda temsil edilmeyen yüzde 8.4’lük Montana Management isimli bir Panama şirketinin Saddam’a ait olduğu belirtiliyor. ABD Hazine Bakanlığı ise 1991’de Iraklı işadamlarının Londra merkezli Technology and Development Group’u satın aldığını belirledi. 
     
Parasını üvey kardeşi Barzan yönetiyor      Kuveyt hükümetinin tuttuğu ve Saddam’ın parasını araştıran Kroll araştırma şirketi, Hüseyin ve ailesinin uluslararası 50 bankada 2.4 milyar dolarlık aktifi bulunduğunu belirledi. Bu hesapları Saddam’ın üvey kardeşi olan Barzan el - Tikriti yönetiyor. Aynı zamanda Irak’ın 1988-1998 yılları arasında BM elçiliği görevini de yürüten Barzan ve Saddam, arasında Barzan’ın Suudi Arabistan’la ilişkileri nedeniyle de tartışmalar yaşanmıştı. Kroll adına araştırmayı yapan Norb Garrett, Saddam’ın dünyanın her yerinde yatırımları olduğunu ve çok iyi finansal hizmet aldığını tahmin ettiklerini raporladı. 
     



 EKONOMİ 






















</TEXT>
</DOC>
