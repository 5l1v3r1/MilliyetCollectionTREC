<DOC>
<DOCNO> 140069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/02/son/sondun13.html </URL>
<DATE> 2003/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaş, "Cesur Yürek"i korkuttu... 
</HEADLINE>
<TEXT>

     Savaş meydanlarının korkusuz kahramanı ''Cesur Yürek'', sıra gerçek savaşa gelince ürktü. Aktör Mel Gibson'ın ''Mad Max'' adlı filminin temmuz ayında Afrika ülkesi Namibia'da başlayacak çekimleri, savaş korkusu yüzünden ertelendi. 
     Internetteki ''eonline'' ve ''dailyvariety'' sitelerinin haberine göre, ''Mad Max'' serisinin dördüncü filmi olan ''Mad Max Fury Road'', olası Irak operasyonu nedeniyle ileri bir tarihte çekilecek. 
     Yapımcıların filmin çekimlerini 2004 yılında gerçekleştirmeyi düşündüğü ifade edilirken, Fox film şirketinin, yapımda yer alacak çok sayıda oyuncu ve figüranı riske atmamak için çekimleri ertelediği belirtildi. Başroldeki Mel Gibson'ın da yapımcılarla aynı fikirde olduğu, gerekirse çekim yerinin değiştirilebileceği de kaydedildi. 
     ''Mad Max'' filminin yanı sıra, NBC televizyonunun belgesel çekimleri ile ünlü aktör Brad Pitt'in Fas'ta yapılması planlanan ''Troy'' adlı filminin çekimleri de savaş korkusu yüzünden ertelenmişti. 
     





</TEXT>
</DOC>
