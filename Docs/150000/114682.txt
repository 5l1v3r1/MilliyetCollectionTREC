<DOC>
<DOCNO> 114682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/23/son/sonspo15.html </URL>
<DATE> 2002/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Altay'da sıkıntılar bitmiyor... 
</HEADLINE>
<TEXT>

     Altay'da, futbolcuların maddi sorunlar nedeniyle ''antrenmana çıkmama eylemi'' yapmalarının ardından, bu kez de Saran şirketi, kulüpten alacaklarını tahsil edemediği için Kutlu Aktaş Tesisleri'nde haciz işlemi başlattı. 
     Morallerinin bozuk olduğunu belirterek teknik direktör Ümit Turmuş'tan izin isteyip dünkü antrenmana katılmayan siyah-beyazlı futbolcular, Galatasaray maçının hazırlıklarına bu sabah Efeoğlu Ormanı Dinlenme Tesisleri'ndeki kros çalışmasıyla devam etti. 
     Neşeli geçen çalışmanın ardından tesislere dönen futbolcular haciz memurları ve polislerle karşılaşınca, bir kez daha morallerinin bozulduğu gözlendi. 
     Futbolcular, kendilerini getiren kulübe ait midibüse de haciz işlemi yapılmaması için, tesislerin kapısında indirildi. 
     Haciz işlemini yaptıran Saran şirketinin yetkilileriyle görüşen Altay Kulübü Başkanı Hayri Yorgancıoğlu, 125 bin dolarlık borcu taksitlendirip, TV yayını gelirlerine yönlendirerek, sorunu çözmek istediklerini bildirdi. 
     Yorgancıoğlu, Saran'a ayrıca 150 bin dolarlık daha bir ödeme yapmaları gerektiğini, borcun 3 yıl öncesine dayandığını söyledi. Haciz görevlilerin, kulübün 2 midibüsüyle kondisyon aletleri ve bilgisayarların tespitini yaptığı, kulüp avukatlarının anlaşarak sorunu çözmeye çalıştığı belirtildi. 
     Göreve geldiklerinden bu yana futbolculara 181 milyar liralık ödeme yaptıklarını, her oyuncuya 5-20 milyar arasında para verdiklerini kaydeden Yorgancıoğlu, ''Bu yönetim kulübün borçlarını eritmek için elinden geleni yapıyor. Futbolcular herhalde gelirlere temlik koyduranlara mesaj vermek için eylem yapmıştır'' dedi. 
     
     KALECİ ALTAY ''İSYAN ETMEDİK'' 
     Siyah-beyazlı ekibin kalecisi Altay Dağdelen, dün antrenmana çıkmamalarının bir ''isyan'' olarak algılanmaması gerektiğini söyledi. 
     Altay, yaptığı açıklamada, takımdaki ''ağabey'' konumundaki oyuncular olarak moralleri üst düzeyde tutmak için çaba gösterdiklerini, ancak gazetelerde eski yöneticilerin sürekli gelirlere temlik koydurduğunu görünce umutsuzluğa kapıldıklarını bildirdi. 
     Altay, ''Biz takımı Süper Lig'e çıkarmasak, havuz geliri olmasa, alacaklarını nasıl tahsil edeceklerdi Tabii ki alacaklar ama bizi de düşünmeleri gerekir. Altay camiasının silkinmesi, harekete geçmesi için birşey yapmamız gerekiyordu, sanıyorum amacımıza ulaştık. İsyan etmedik'' dedi. 
     
     TÖZGE ''TEMLİK KOYDURMADIM'' 
     Antrenman öncesi tesislere gelerek futbolcularla görüşen kulüp divan kurulu başkanı Erdoğan Tözge de, alacaklarına ''temlik koydurmadığını'' söyledi. 
     Yalnızca verdiği paraların bir bölümünün ''resmiyet kazanması'' için belge istediğini belirten Erdoğan Tözge, ''O parayı da yine futbolcular için harcayacağım. Bu yönetim, kongre kararını öne çekmelidir'' dedi. 
     Tözge ve eski başkanlardan Esin Özgener, Galatasaray maçı öncesinde futbolculara 1'er milyar lira dağıtma kararı aldı. 
     Teknik direktör Ümit Turmuş da umutsuzluğa kapılmamak gerektiğini, Galatasaray maçının ''yeni bir dönüm noktası'' olabileceğini söyledi. 
     





</TEXT>
</DOC>
