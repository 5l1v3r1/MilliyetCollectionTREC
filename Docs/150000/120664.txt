<DOC>
<DOCNO> 120664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/24/dunya/dun02.html </URL>
<DATE> 2002/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İtfaiyeciler İngiltere’yi rehin aldı 
</HEADLINE>
<TEXT>

     NEVSAL ELEVLİ Londra 

     İngiltere’de itfaiye çalışanlarının öceki gün yaptığı 48 saatlik ikinci grev, hükümet ile sendikalar arasında gerginliğe yol açtı. 
     "Sendika ve grev yapan itfaiyeciler bizi rehin aldıklarını sanıyorlar" diyen Başbakan Tony Blair, sendikanın, hükümetin kafasına tabanca dayadığını belirtti. Blair, sendikayı "anlamsız taleplerde" bulunmakla da suçladı. 
     İtfaiye çalışanlarının bağlı olduğu sendika ise, Başbakan’ın sertleşen üslubunu eleştirerek, İngiltere’de bir dikta rejimi bulunmadığını, işçilerin grev hakkını garanti altına almanın hükümetin görevleri arasında yer aldığını bildirdi. 
     
     Yüzde 40 zam istediler 
     Ulaşım ve Genel İşler Sendikası Başkanı Bill Morris, itfaiyecilerle yerel yönetimler arasındaki toplu iş sözleşmesi görüşmelerinin anlaşmayla sonuçlanmasına ramak kaldığını, ancak son dakikada müdahale eden "gizli güçler"in anlaşmayı bozduğunu ileri sürdü. Morris’in "gizli güçler" ifadesiyle Blair hükümetini kastettiği belirtildi. 
     İtfaiye çalışanları yıllık ücretlerine yüzde 40 zam yapılmasını isterken, yerel yönetimler en fazla yüzde 16’lık bir zam öneriyorlar. 
     80 bin itfaiyecinin grevi nedeniyle seferber edilen 19 bin kişilik askeri gücün ise, yangınla mücadelede çok yetenekli olmadıkları görüldü. Ülke genelinde dün çıkan yangınlarda beş kişi öldü. Geçen hafta yapılan ilk 48 saatlik grev sırasında da çıkan yangınlarda 7 kişi hayatını kaybetmişti. 
     



 DÜNYA 














</TEXT>
</DOC>
