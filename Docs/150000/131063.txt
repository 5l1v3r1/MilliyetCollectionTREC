<DOC>
<DOCNO> 131063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/15/son/sontur02.html </URL>
<DATE> 2003/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan, Çin Seddi'nde... 
</HEADLINE>
<TEXT>

     AK Parti Genel Başkanı Recep Tayyip Erdoğan, Çin'e yaptığı gezinin 3. gününde Çin Seddi'ni ve ''Yasak Şehir''i ziyaret etti. 
     Erdoğan ile beraberindeki bakan, milletvekilleri ve gazetecilerden oluşan heyet, ilk olarak Çin Seddi'ni ziyaret etti. Geniş güvenlik önlemleri alındığı gözlenen, Pekin'in kuzeyindeki dağlık bölgeden geçen Çin Seddi ziyaretinde ilginç görüntüler yaşandı. Ziyaret edilen bölgenin yaklaşık 900 metre rakımlı kulesine kadar çıkan Erdoğan, gazetecilerin nefes nefese kaldığını görünce, ''Tavsiye ederim, sigarayı bir kenara koyarsanız bu kadar yorulmazsınız'' dedi. 
     Çin Seddi'ni ''Muhteşem bir yapı'' diye nitelendiren Erdoğan, çok etkilendiğini belirtti. Kendisine eşlik eden bakan, milletvekilleri ve oğlu Necmettin Bilal ile bol bol fotoğraf çektiren Erdoğan, bugüne kadar Çin Seddi'ni ziyaret eden Türk liderlerin bu kadar yükseğe çıkmadığı bilgisini aldı. 
     Bir gazetecinin, Çinliler'in ''Çin Seddi'ne bir kere çıkmayan yiğit sayılmaz'' atasözünün bulunduğunu ifade etmesi üzerine ''Bunu bir Türk'e söylemek ayıp oluyor'' karşılığını veren Erdoğan, bakanların zirveye ulaşmaları üzerine de ''Bakanlar sınıfı geçti'' diye espri yaptı. Devlet Bakanı Ali Babacan da bu sözlere, ''İMF beni böyle zorlamadı'' diye bir başka espriyle yanıt verdi. 
     Erdoğan'a burada, Çin Seddi'ne çıktığına dair bir sertifika ile bugüne kadar Çin Seddi'ni ziyaret eden devlet adamlarının fotoğraflarının bulunduğu bir albüm hediye edildi. 
     Tayip Erdoğan ayrıca, özel defteri imzalayarak, ''Bu ziyaret, dünya harikası ile anlam kazandı. Muhteşem bir dünya kültür mirasını gezdiğimiz için çok mutluyuz. Artık barışın küreselleştiği bir dünya için sevgilerimle...'' diye yazdı. 
     Erdoğan ve beraberindekiler, Çin Seddi'nden sonra Çin'in 24 imparatorunun yaşadığı ve yaklaşık 450 yıl önce yapılan ''Yasak Şehir''i de ziyaret ettiler. Burada Çinli bir çocuğu seven Erdoğan, daha sonra ikametine ayrılan Devlet Konukevi'ne geçti. 
     Erdoğan'ın Pekin'deki temasları boyunca 3800 polisin görevlendirildiği öğrenildi. 12 milyon nüfusa sahip Pekin'deki temasları boyunca Erdoğan'ın geçtiği güzergahlarda yollar trafiğe kapatıldı. 
     
     TÜZMEN'İN IRAK GEZİSİ 

     Öte yandan, Devlet Bakanı Kürşad Tüzmen de gazetecilerin soruları üzerine, Irak'a bir süre önce gerçekleştirdiği ziyareti Çin Seddi'nde değerlendirdi. 
     Ziyaretin hem ticari hem de siyasi açıdan amacına ulaştığını ifade eden Tüzmen, Irak Devlet Başkanı Saddam Hüseyin'e iletilen mesajın içeriğini açıklayamayacağını belirtti. Saddam Hüseyin ile ilgili gözlemlerinin sorulması üzerine de Bakan Tüzmen, ''Olacaklarla ilgili bir kadercilik var. Uzun süredir kimseyle görüşmüyormuş. Samimiyet ve kalp açıklığı olduğu için görüşmemiz uzun sürdü'' dedi. 
     Tüzmen, Saddam Hüseyin ile yaptığı görüşmeye yönelik eleştiriler geldiğinin anımsatılması üzerine de, Türk Milleti'nin onurunu zedeleyici hiçbir görüşmenin yapılmadığını dile getirerek, ''Bu ziyaret ne bir ikinci Libya'dır, ne de bir Bağdat rezaletidir'' diye konuştu. 
     Saddam Hüseyin'in barış için çaba harcama niyetinde olduğunu düşündüğünü ifade eden Tüzmen, kendisini barış arayışı konusunda samimi bulduğunu kaydetti. Saddam'ı çok olgun, anlayışlı ve kadere inanmış bir insan olarak gördüğünü anlatan Devlet Bakanı Tüzmen, bölgede durumun değişebileceğini kaydetti. 
     





</TEXT>
</DOC>
