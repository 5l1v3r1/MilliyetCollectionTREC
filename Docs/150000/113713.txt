<DOC>
<DOCNO> 113713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/18/son/sonspo10.html </URL>
<DATE> 2002/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan basını "Trapattoni, çek git " 
</HEADLINE>
<TEXT>

     İtalyan basını, Galler karşısında alınan yenilgiyle Teknik Direktör Giovanni Trapattoni'nin kredi limitini doldurduğunu savunarak, bugün de İtalyan teknik adamı istifaya çağırdı. 
     Ülkenin spor gazetelerinden La Gazzetta dello Sport ''Bize Zoff'tan başkası kalmıyor'', Corriere dello Sport ''Trap'ın ayağı kaydırılıyor'' başlıklarını atarken, Tutto Sport her zamanki gibi sert bir dille ''Trapattoni Çek Git '' ifadesini başlığına çıkardı. 
     Avrupa Şampiyonası Eleme Grubu'nda deplasmanda Galler karşısında 2-1'lik yenilgi alan İtalya Milli Takımı'nda teknik direktör Trapattoni, ''İstifa etmek aklımdan bile geçmiyor. Sonuna kadar görevimin başımdayım'' derken, Futbol Federasyonu Başkanı Franco Carraro şimdilik, ''Hassas bir durumdayız. Durum değerlendirmesi yapıyoruz'' demekle yetiniyor. 
     Basında yer alan yorumlarda, Carraro'nun, Trapattoni ile görüşüp, istifaya ikna edeceği belirtiliyor. Zira, 63 yaşında olan ve hem futbolcu hem de antrenör olarak İtalyan futbolunda güzel izler bırakan Trapattoni'nin kovulmasının hoş olmayacağı kaydediliyor. 
     Milli formayı giyen futbolcular da sorunun Trapattoni'de olduğu net olarak söyleyemese de ''Eksik bir şeyler var. Takım olamıyoruz. Yeni gelen ve takımdan ayrılan çok futbolcu var. Kopukluk yaşanıyor. Böyle gidersek Avrupa Şampiyonası riske girer'' diyorlar. 
     Federasyonun kararını 10 gün içerisinde vereceği ve bunun büyük olasılıkla Trapattoni'nin görevinden alınması olacağı görüşü hakim olsa da yeni teknik direktörün kim olacağı sorusuna yanıt bulunamıyor. 
     En favori ismi 1998-2000 yıllarında Milli Takım'da görev yapmış Dino Zoff olarak gösteren gazeteler, daha sonra Claudio Gentile, Alberto Zaccheroni, Felipe Scolari, Marco Tardelli'nin adlarını kullanıyor. Gazetelerde, gelecek için AS Roma'nın teknik patronu Fabio Capello ve Juventus Teknik Direktörü Marcello Lippi'nin de isimleri geçiyor. 
     





</TEXT>
</DOC>
