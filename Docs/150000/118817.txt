<DOC>
<DOCNO> 118817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/14/son/sondun06.html </URL>
<DATE> 2002/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush, Radikal Hıristiyan din adamlarına karşı İslam'ı savundu... 
</HEADLINE>
<TEXT>

     ABD Başkanı George Bush, son zamanlarda İslam dinine hakaret eden radikal Hıristiyan din adamlarını eleştirerek, Amerikan halkının ezici çoğunluğunun İslam'a saygılı olduğunu söyledi. 
     Bush, BM Genel Sekreteri Kofi Annan ile Beyaz Saray'da yaptığı görüşme öncesinde gazetecilere açıklamalarda bulunurken, konuyu kendisi açtı. 
     Başkan Bush, ''İslam dinine karşı sarf edilen bazı sözler, benim hükümetimin ve Amerikan halkının çoğunluğunun duygularını yansıtmıyor. Tam tersine, Amerikan vatandaşlarının ezici çoğunluğu, İslam inancına ve Müslümanlara saygı duyuyor. Zaten ülkemizde milyonlarca barışı seven Müslüman Amerikalı yaşıyor'' dedi. 
     Bush, sözlerine, ''Bizim ülkemiz, hoşgörü esası üzerine kurulu. Teröristlerin ve teröre karşı savaşın bu olguyu değiştirmesine izin vermeyeceğiz'' diyerek devam etti. 
     Beyaz Saray yetkilileri, Bush'un bu açıklamasının, son zamanlarda İslam dinine karşı ağır sözler sarf eden Hıristiyan din adamlarını hedef aldığını belirterek, Başkan'ın iki yıldır Ramazan'da iftar yemeği vermesinin, İslam'a yönelik olumlu bakışını yansıttığını söylediler. 
     En son geçen hafta içinde radikal Hıristiyan vaiz Pat Robertson, kendi yönettiği televizyon kanalı CBN'de yaptığı konuşmada, ''Adolf Hitler kötüydü, ama Müslümanların Musevilere yapmak istediği Nazilerden de kötü'' diyerek, ABD'deki Müslüman toplumunun tepkisini çekti. 
     Daha önce de baptist din adamı Jerry Falwell, Hz. Muhammed'i ''terörist'' olarak tanımlamış, ancak gördüğü tepki üzerine özür dilemişti. 
     Bush'un eleştirdiği radikal Hıristiyan din adamları, aslında Başkan'ın Cumhuriyetçi Partisi'ne verdikleri destekle de tanınıyor. 
     Washington'daki bazı gözlemciler, Irak'ta savaş ihtimalinin hala güçlü bulunduğu bir sırada Bush'un, ABD'nin İslam'a karşı olmadığı mesajını vermek istediğini belirtiyor. 
     





</TEXT>
</DOC>
