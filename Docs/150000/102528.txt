<DOC>
<DOCNO> 102528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/18/son/sondun07.html </URL>
<DATE> 2002/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Spencer Tunick'e Helsinki'de 1500 kişi çıplak poz verdi 
</HEADLINE>
<TEXT>

     Finlandiya'nın başkenti Helsinki'nin sokakları, Amerikalı fotoğrafçı Spencer Tunick'e çıplak poz veren 1500 kişiyle doldu taştı. 
     Dünyanın çeşitli kentlerinin merkezlerinde, binlerce çıplak kişinin fotoğraflarından oluşacak bir albüm hazırlayan Tunick'in çıplak modellerini Helsinki'deki iki önemli merkezde topladığı belirtildi. 
     Amacını ''haksız yere insanlardan alınan kamu alanlarının iadesini sağlamak'' olarak açıklayan Tunick'in, Fin modellerinin çoğunun kadınlar olduğu kaydedildi. 
     Tunick'e poz vermek için kilometrelerce yoldan gelen gönüllü çıplaklardan biri olan Sanna Eronen, ''Bunu sanat aşkı ve sanatın içinde yer almak için yaptım'' derken, bir başka model Helina Mellanen, ''Bir başkentin orta yerinde çıplak olmak hakkı iyi bir şey, insana büyük bir özgürlük hissi veriyor'' diyor. 
     Projesi kent belediyesince desteklenen Tunick'in fotoğraf çekerken güvenliği sağlamak için çok sayıda polisin görev yaptığı, polisin bazı başka ülkelerde olduğu gibi insanları tutuklamadığı belirtiliyor. 
     





</TEXT>
</DOC>
