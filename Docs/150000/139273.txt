<DOC>
<DOCNO> 139273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/26/son/sontur33.html </URL>
<DATE> 2003/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Cüneyd Zapsu 9 Mart'tan sonra değişen birşey olmayacak 
</HEADLINE>
<TEXT>

     AK Parti MKYK Üyesi Cüneyd Zapsu, ''9 Mart seçimlerinden sonra kurulacak olan, bir ihtimal kurulacak olan 59. hükümet aynı partiden aynı sözü vermiş insanlardan kurulacak olduğundan ekonomik prensipleri açısından değişen bir şey olmayacaktır'' dedi. 
     SelectKRM şirketi bünyesinde kurulan ve çağrı merkezi elemanı istihdamı alanında çözüm getiren ''Teleresources'' hizmetinin tanıtımı nedeniyle İstanbul'da düzenlenen toplantıda konuşan Zapsu, Ankara'dan geldiğini, konuşmasında hatalar olursa bunun uykusuzluğa verilmesini istedi. 
     Şu sıralar Cumhuriyet tarihinin en önemli günlerinin yaşandığını düşündüğünü kaydeden Zapsu, yeni ve genç pazarın Teleresources gibi hizmetlere ihtiyacı bulunduğunu söyledi. Zapsu şunları kaydetti 
     ''Bildiğiniz gibi sıkı bir para disiplini ile krizden çıkmaya başlayan bir ekonomi, seçimlerle birlikte serbest piyasaya inanmış güçlü bir iktidarla Kasım ayında havalanmaya başlamıştı. Akabinde bir ay sonra Irak belirsizliği ortaya çıktı ve tekrar duraklama başladı. Göstergelere baktığımızda savaş durumu, belirsizlik olmadığı takdirde hakikaten krizin aşılmakta ve doğru yolda olduğumuzu görüyorduk. Her ne kadar popülist içgüdüye sahip bazı arkadaşlarımız varsa da...Ki buna ben çok tabii karşıyım. Parti programı ve seçim beyannamemizdeki ekonomik politikalar açık bir şekilde yazılmıştır.'' Hükümetin özelleştirmeyi, serbest rekabeti, şeffaflığı, dolayısıyla haksız rekabetin önlenmesini temel alan bir hükümet olduğunu ifade eden Zapsu, konuşmasını şöyle sürdürdü 
     ''9 Mart'tan sonra kurulacak olan, bir ihtimal kurulacak olan 59. hükümet aynı partiden aynı sözü vermiş -seçim beyannamesi bir sözdür- insanlardan kurulacak olduğundan ekonomik prensipleri açısından değişen bir şey olmayacaktır. Aksine bence tüm bürokrasi oldukça şaşıracaktır ve 59. hükümetin süratine ayak uydurmada biraz zorluk çekeceklerdir. Yani bunun şimdiden böyle olacağını tahmin ediyorum. 
     Rahmetli Turgut Bey'den bu yana ilk defa hakiki reel sektörden birinin, tamamen işadamı kafalı birinin başbakan olması mevzubahis ki bazıları bunu küçümseyerek tüccar başbakan demeye başladı. Tüccar olmak, işadamı olmak hala bir kısım için kötü bir şey.'' 
     
     MOSSAD, CIA DEĞİLİM 

     Zapsu, çok fazla basın önüne çıkmamasına rağmen, son 2 aydır sadece yazılı medyada hakkında 428 yazı yazıldığını ifade ederek, şu ana kadar avukatları aracılığıyla bu yazılardan 46'sı hakkında dava açıldığını, aşağı yukarı her gün de yeni bir tanesinin eklendiğini belirtti. 
     Zapsu şunları kaydetti 
     ''Şu ana kadar sadece bir kere röportaj verdim. Geri kalan bütün bu yazılar oradan buradan alınan, birbirinden alınan bilgiler. Belki bir kez daha röportaj verip bazı şeyleri düzeltmekte fayda olabilir. Çünkü aksi takdirde kendi milletvekillerimiz soruyor, Cüneyd Bey siz mi Amerika'ya söz verdiniz 
     Evet gölge olamayacak kadar kiloluyum görüyorsunuz. BİM A.Ş.'nin de yönetiminden ve ortaklığından çıktığım neredeyse 2 seneyi geçecek. Kıbrıs konusunda kesinlikle o söylem ne demekse, ver kurtulcu değilim. Başbakan'a dikenlik vazifesi de yapmıyorum. Aksine Başbakan'la oldukça yakınız. Ayrıca en sevdiğim çiçek de sarı güldür. Hiçbir zaman genel başkan veya Başbakan'ın bilgisi dışında hareket etmedim. Yetkisiz, zor durumda bırakan, haddini aşan olduğum da sanmıyorum. Köken olarak Yahudi değilim. Kürtlüğüm de yüzde 25. Mason değilim. Mossad, CIA değilim. El Kaide ile de ilgim yok. PKK'lı değilim.'' Zapsu, sadece Türkiye'nin bir an önce hakiki, tam demokratik bir yapıya gelmesine çalışan ve bunun için de siyaseti bir araç olarak gören bir insan olduğunu belirtti. 
     Cüneyd Zapsu, milletvekili ve bakanlıkta şu ana kadar gözü olmadığını belirttiği konuşmasında, kendisine nasıl oluyor da hem önemli kişilerle görüşebildiği, hem önemli işler yaptığı halde milletvekili bile olmadığı yönünde eleştiriler getirildiğini söyledi. 
     
     EKONOMİ TEZKERE KARARINA HAZIR 

     AK Parti MKYK Üyesi Cüneyd Zapsu, önümüzdeki dönemde çok çok büyük özelleştirme projelerinin hayata geçirileceğini, muhtemel bir savaşın da ekonomiye hiçbir negatif etkisinin olmayacağı ümidinde olduğunu söyledi. 
     Zapsu, konuşmasının ardından basın mensuplarının Türkiye'de yabancı asker bulundurulması ve yurtdışına asker gönderilmesine ilişkin tezkerenin Meclis'ten geçip geçmemesi yönündeki sorusuna, ''Her iki şartta da ekonomimiz buna hazır. Geçmesi için de, daha doğrusu daha çok geçmemesi için hazırlıklar yapıldı'' şeklinde cevap verdi. 
     Zaps, ayrıca yaptığı görüşmelerle ilgili kimseden yetki almadığını, AKP Genel Başkanı Tayyip Erdoğan'ın da danışmanı olduğunu söylemediğini ifade etti. 
     





</TEXT>
</DOC>
