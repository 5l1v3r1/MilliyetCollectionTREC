<DOC>
<DOCNO> 131954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/20/son/sondun03.html </URL>
<DATE> 2003/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadınların sevgili seçimi ay içinde değişiklik gösteriyor... 
</HEADLINE>
<TEXT>

     İngiltere'de yapılan bir araştırma, kadınların bir aylık periyod içinde değişim gösteren hormonlarına bağlı olarak, farklı görünümdeki erkekleri tercih ettiklerini ortaya çıkardı. 
     St Andrews Üniversitesi'nde yapılan araştırma hakkında BBC News Online'a açıklama yapan psikolog Profesör Dr. David Perrett, kadınların, ay içinde doğurganlıklarının en üst düzeye çıktığı haftada, sert yüz hatları ve kaslı vücutlara sahip ''maço'' erkekleri beğendiklerini, doğurganlık oranının azalmasıyla birlikte bu tercihlerin daha feminen görüntüler lehine değiştiğini belirtti. 
     Perret'e göre, kadınlar, doğurganlık olasılığının en üst düzeye çıktığı dönemlerde, içgüdüsel olarak, daha az müşfik ve yardımcı görüntülerine karşın genetik anlamda daha sağlıklı izlenim uyandıran ''maço'' erkeklere yöneliyor. Bu anlamda kadınlar ''en iyi genlerle çocukları için düzenli ve iyi bir hayat'' tercihleri arasında bocalıyor, çünkü feminen görüntüdeki erkekler, uzun soluklu ve düzenli ilişkiler için daha elverişli kabul ediliyor. 
     ''Bu önerme kuşkusuz yalnızca bir olasılık, gözlemlediğimiz bu davranışları hangi tercihlerin belirlediğini tam olarak bilmemiz zor. Farklı yüz tiplerinin kadınlarda uyandırdığı izlenimlere bağlı olarak bu tercihlerin yapıldığını tahmin ediyoruz'' diyen Perret, benzer araştımaların İskoçya ve Japonya'da da yapıldığını ve ayın en doğurgan haftası içinde olan kadınların, kendilerine gösterilen yüzlerce erkek resmi arasından daha erkeksi yüz ve görünümdekileri seçtiklerini kaydetti. 
     Bununla birlikte, uzun dönemli bir ilişki söz konusu olduğunda ya da doğum kontrol hapı kullanan kadınlarda, tercihlerin farklılıklar göstermediği saptandı. 
     Uzmanlar, bu araştırmaların, erkeklik hormonunun kokusunun, doğurganlık dönemi dışında kadınlara genel olarak itici geldiği yönünde daha önce yapılan araştırmaları destekler nitelikte olduğunu da belirtiyorlar. 
     





</TEXT>
</DOC>
