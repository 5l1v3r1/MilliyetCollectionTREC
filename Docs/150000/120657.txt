<DOC>
<DOCNO> 120657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/23/son/sontur20.html </URL>
<DATE> 2002/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümet için güvenoylaması 28 Kasım'da... 
</HEADLINE>
<TEXT>

     Hükümet Programı'nın 26 Kasım Salı, güvenoylamasının ise 28 Kasım Perşembe günü yapılmasına ilişkin Danışma Kurulu önerisi, TBMM Genel Kurulu'nda kabul edildi. 
     Öneriye göre, TBMM Genel Kurulu 26 Kasım Salı günü saat 13.00'da toplanarak Hükümet Programı'nı görüşecek. Görüşmelerde, Hükümet ve parti gruplarına 60, kişisel konuşmalara ise 10 dakika süre verilecek. 
     Genel Kurul, 27 Kasım Çarşamba günü çalışmayacak. 28 Kasım Perşembe günü ise 58. Hükümet'in güvenoylaması gerçekleştirilecek. 
     Danışma Kurulu'nun kabul edilen diğer bir önerisine göre de TBMM Dilekçe Komisyonu ile Hesapları İnceleme Komisyonu 15'er, ihtisas komisyonları 24, KİT Komisyonu 35, Plan ve Bütçe Komisyonu ise 40 üyeden oluşacak. 
     İhtisas komisyonlarında AK Parti 16, CHP ise 8 milletvekili ile temsil edilecek. Plan ve Bütçe Komisyonu'nda ise AK Parti'den 26, CHP'den 13, bağımsızlardan 1 milletvekili görev yapacak. KİT Komisyonu'nda ise 23 Ak Parti'li, 11 CHP'li, 1 de bağımsız milletvekili yer alacak. 
     Başkanlık Divanı'nda görev yapacak 4 Başkanvekilinden 3'ü AK Parti'den, 1'i ise CHP'den seçilecek. Divandaki 3 İdare Amirinden 2'si Ak Parti 1'i CHP'den, 7 Katip Üyeden de 4'ü AK Parti'den 3'ü ise CHP'den olacak. 
     





</TEXT>
</DOC>
