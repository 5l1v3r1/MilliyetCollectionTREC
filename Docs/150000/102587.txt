<DOC>
<DOCNO> 102587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/19/ekonomi/eko01.html </URL>
<DATE> 2002/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk aşamada 3 milyar dolar tahsil edilecek 
</HEADLINE>
<TEXT>

Varlık Yönetim Şirketi Projesi Koordinatörü Nebil İlseven, ekimde başlayacak sistemle ilk aşamada 11 milyar dolarlık alacağın 3 milyar dolarının tahsil edileceğini söyledi 
     FİNANS SOHBETLERİ 
KADİFE ŞAHİN 

     Varlık Yönetim Şirketi Projesi Koordinatörü ve tasfiye edilen bankaları içine alan Bayındırbank’ın Yönetim Kurulu Başkanı ve Genel Müdürü Nebil İlseven, reel sektörün bankalara olan borçlarının yeniden yapılandırılması kapsamında gündeme gelen varlık yönetim şirketlerinin VYŞ ekim ayı başında start alacağını söyledi. 
     
     Deutsche Bank da ilgileniyor 
     Varlık yönetim şirketlerinin bankacılık sektöründe uygulanan yeniden yapılandırma çalışmaları içinde bir yapıtaşı olarak değerlendirildiğini bildiren VYŞ Proje Koordinatörü İlseven, Bankacılık Düzenleme ve Denetleme Kurumu BDDK Düzenleme Dairesi’nin varlık yönetim şirketinin yönetmeliği üzerinde çalıştığını bildirdi. 
     Düzenleme Dairesi’nin yönetmeliğe son halini belirleme çalışmalarını yürüttüğünü ifade eden İlseven, "Yönetmelik ağustos sonunda veya en geç eylül ayı başında çıkacak" dedi. 
     Bu aşamadan sonra şu anda üçü yabancı olmak üzere varlık yönetim şirketi kurmaya istekli olan beş firmaya izin verileceğini belirten İlseven, VYŞ’lerin sayısının en fazla beş olacağını ve bu şirketlerin en geç ekim ayında faaliyete başlayacağını kaydetti. 
     İlseven, varlık yönetim şirketi kurmaya istekli kurumların başında Deutsche Bank, Credit Swisse ve Goldman Sachs’ın geldiğini bildirdi. 
     İlseven, bu kuruluşun dışında başka yabancı şirketlerin de varlık yönetimi ile ilgilendiğini ve bunların arasında da İsviçreli bazı yatırım fonlarının da bulunduğunu söyledi. 
     Şu anda 6 milyar doları batan bankalardan dolayı Tasarruf Mevduatı Sigorta Fonu’nda TMSF , 5 milyar doları da ticari bankalarda bulunan toplam 11 milyar dolarlık tahsili geçikmiş alacak bulunduğunu bildiren İlseven, alt sektör olarak tanımladığı varlık yönetim sisteminin başarılı olması halinde ilk aşamada en az 3 milyar doların tahsil edileceğini tahmin etti. 
     İlseven, varlık yönetim şirketlerinin faaliyet göstermesinin ve bunda başarılı olmalarının yeniden yapılanmakta olan bankacılık sektörünü iç ve dış şoklara karşı daha güçlü ve esnek bir yapıya kavuşturacağını söyledi. 
     
     Sermaye özel sektörden 
     Varlık yönetim şirketlerinin sermayesinin özel sektörden geleceğini bildiren İlseven, "TSMF’nin yüzde 20 oranında sermaye katılımı gönüllü olacak" dedi. 
     İlseven, sorunlu finansal varlıkların ürünleştirilmesinin ve piyasaya sunulmasının gayri menkule dayalı fonlar ve çeşitli opsiyonlu türev piyasalarının da oluşmasını sağlayacağını söyledi. 
     
Bankalar varlık yönetim şirketi kuramayacak      Hazırlanmakta olan yönetmelikte bankaların varlık yönetim şirketi kurmalarını engelleyen hükümler olacağını bildiren İlseven, bankaların tahsili geçikmiş alacaklarla uğraşmak yerine bankacılık yapmasının düşünüldüğünü söyledi. Yönetmelikte Her ne ad altında 
     olursa olsun kuralacak şirketlerin halktan mevduat toplamayacağı’ ve Borç para veremeyeceği’ şeklinde ifadelerin yer aldığını belirten İlseven, böylece bankalar arasında herhangi bir menfaat çatışmasının da yaşanmayacağını bildirdi. 
     
250 milyon dolarlık paketlerle satılacak      İlseven, Türkiye’de ipotek ve türev piyasaların olmaması nedeniyle varlık yönetim şirketlerinin beklenen performansı gösterememesi halinde bu hizmeti BDDK Tahsilat Dairesi’nin üstleneceğini söyledi. 
     IMF’ye verilen mektuptaki taahhüt gereği Tahsilat Dairesi’nin ekim ayında elinde bulunan tahsili geçikmiş kredileri 250’er milyon dolarlık paketler halinde piyasaya sunacağını bildiren İlseven, "Tahsilat Dairesi ileride tahsili geçmiş bütün kredilerin satışını üstlenebilir" dedi. İlseven, sistemin hızlı bir biçimde işleyebilmesi için mektupta yer aldığı gibi İcra İflas Yasası’nın da yılsonuna kadar çıkması gerektiğini belirtti. 
     



 EKONOMİ 















</TEXT>
</DOC>
