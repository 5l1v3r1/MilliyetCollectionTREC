<DOC>
<DOCNO> 124858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/16/dunya/adun.html </URL>
<DATE> 2002/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Irak’ı nakit’ timleriyle vuruyor 
</HEADLINE>
<TEXT>

Irak’a milyonlarca dolar nakit parayla sızan çok sayıda Amerikan ajanı, Saddam’a karşı ayaklanmaları için Sünni aşiret liderlerini satın alacak’ 
     DIŞ HABERLER SERVİSİ 

     Irak, kitle imha silahlarını Birleşmiş Milletler uzmanlarının denetimine açmasına karşın, Saddam Hüseyin rejimini devirmekte kararlı gözüken ABD, Saddam’a bağlılığıyla bilinen çok sayıda aşiret liderini kendi saflarına çekmek için milyonlarca doları gözden çıkardı. 
     
     En kritik aşama 
     İngiliz The Observer gazetesinin haberine göre, Washington yönetimi Amerikan askerleri ve ajanlardan oluşan çok sayıda timi, birkaç hafta önce milyonlarca dolar nakit para ile birlikte Irak’a gönderdi. ABD ve en yakın müttefiki İngiltere’nin Saddam’dan kurtulmaya yönelik askeri ve siyasi politikasının en kritik bölümlerinden birini oluşturan bu çok gizli operasyonla aşiret liderlerinin Saddam’a karşı ayaklanması ya da Irak lideriyle işbirliğine son vermesi hedefleniyor. Washington yönetimi her iki seçeneğin de Saddam rejiminin büyük güç kaybetmesine yol açacağına inanıyor. 
     
     Öncelik Sünnilerde 
     Irak topraklarında faaliyet gösteren uzman timlerin, Irak’ın merkezindeki Bağdat civarında kırsal alanlara odaklandığı sanılıyor. Söz konusu bölgelerde Sünni aşiretlerin sözü geçiyor. 1991’de ABD tarafından yüzüstü bırakılan güneydeki Şii aşiretler şu anda temkinli davranıyor. Kuzeydeki Kürt gruplar ise ABD’yi destekleyeceklerini açıkça beyan ediyor. 
     
     Aşiretler özerk 
     Uzun yıllardır milyonlarca Iraklı’nın rejime bağlılığını sağlayan aşiret liderlerinin Saddam’a verdiği destek, ideolojiden çok pragmatik nedenlerden kaynaklanıyor. Yerel liderlerin çoğunu hediyelere boğan Saddam Hüseyin yer yer aşiretler arasındaki güç savaşında belirleyici rol oynayabiliyor. 
     Bazı ağaları kayıran, bazılarını bir kenara iten Saddam Hüseyin son yıllarda aşiret liderlerine bir çeşit özerklik de tanıdı. Saddam bağlılığından memnun olduğu liderlerin ayağına çeşitli kamu hizmetleri de götürüyor. 
     Irak’tan kaçan bir aşiret lideri bu durumu, "Eğer Saddam aşiretleri satın alabiliyorsa, ABD de aynısını yapabilir" şeklinde özetliyor. CIA’e yakın zamanda Irak’taki gizli operasyonları için 200 milyon doları aşan bir ödenek verilmişti. 
     
Muhalefet federal Irak’ dedi      DIŞ HABERLER SERVİSİ 

     İngiltere’nin başkenti Londra’da bir araya gelen Iraklı muhalifler, 49 yakın görevlisiyle birlikte yargılanmasını istedikleri Saddam Hüseyin’in devrilmesinin ardından ülkenin geleceğine ilişkin plan üzerinde uzlaştılar. Hazırlanan taslağa göre, federal bir demokrasi isteyen delegelerin sonuç bildirgesini bugün açıklaması bekleniyor. Muhaliflerin bir başka hedefi de 40 - 45 kişilik bir yürütme komitesinin oluşturulması. Komiteye Türkmenler, Asuriler ve din adamlarından da birer temsilcinin alınması bekleniyor. Bazı muhalifler bu komitenin Saddam’ın yerini alacak geçiş hükümetinin çekirdeğini oluşturmasını istiyor. Son 10 yılın en geniş katılımlı toplantısı olan zirvede, 6 ana muhalif gruptan 330 delege hazır bulundu. Konferansın ardındaki en büyük destek ise olası bir Irak operasyonundan önce birleşik bir muhalefet görmek isteyen Washington yönetimi. 
     



 DÜNYA 












</TEXT>
</DOC>
