<DOC>
<DOCNO> 140632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/04/son/sontur27.html </URL>
<DATE> 2003/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman Vakıfları davası sanıkları beraat etti... 
</HEADLINE>
<TEXT>

     Ankara 1 No'lu DGM, Alman vakıfları soruşturması kapsamında haklarında dava açılan 15 kişinin, devletin emniyetine karşı gizli ittifak oluşturduklarına ilişkin aleyhlerinde delil bulunmadığından oybirliğiyle beraatlerine karar verdi. 
     Davanın bugün görülen karar duruşmasına, 7 sanık ve avukatları katıldı. 
     Duruşmanın başında Ovacık Köyü Muhtarı Halil Yazar ile Bergamalı Halil Battal ve İbrahim Beyazkuş müdahale dilekçesi verdiler. 
     Mahkeme Başkanı Mehmet Orhan Karadeniz, Cumhuriyet Savcısı Dilaver Kahveci'nin de görüşü doğrultusunda, bu kişilerin suçtan doğrudan zarar görmelerinin söz konusu olmadığı gerekçesiyle müdahale taleplerinin reddine karar verildiğini bildirdi. 
     Savcı Kahveci, geçen hafta açıkladığı ve tüm sanıkların beraatini istediği görüşünü tekrarladı. 
     Geçen duruşmaya katılmayan ve esas hakkındaki savunmaları sorulan Konrad Adenauer Vakfı Türkiye Temsilcisi Wulf Schonbohm, yardımcısı Dirk Tröndle, Orient Enstitüsü Başkanı Claus Schönig, mütalaaya katıldıklarını ifade ederek beraat talebinde bulundular. 
     Duruşmaya katılan sanıklar, son sözlerinde de herhangi bir diyecekleri olmadığını dile getirirken, eski İstanbul Barosu Başkanı Yücel Sayman, Alman devlet makamlarının davaya ilişkin bilgi istemesi karşısında Başbakan Abdullah Gül'ün açıklamalarının lehlerine olmasına karşın yargıya müdahale anlamına geldiğini ileri sürdü. 
     Gelmeyen sanıkların avukatları da beraat isteminde bulundular. 
     Mahkeme Başkanı Karadeniz, duruşmaya verilen kısa aranın ardından, tüm sanıkların, üzerlerine atılı suçu işlediklerine dair delil bulunmadığından beraatine oybirliğiyle karar verildiğini açıkladı. 
     Mahkeme heyeti, dava boyunca Alman sanıkların savunmasında tercümanlık yapan iki kişi için de 500'er milyon lira ücret tahsis edilmesini kararlaştırdı. 
     
     SCHONBOHM'UN SÖZLERİ 

     Ankara DGM'den ayrılırken açıklama yapan Konrad Adenauer Vakfı Türkiye Temsilcisi Schonbohm, davanın Türk-Alman ilişkilerini ve kendilerinin Türkiye'deki faaliyetlerini olumsuz etkilediğini ifade etti. Davanın açılmasından itibaren bağımsız yargıya güvendiğini söyleyen Schonbohm, geçen celse öncesinde mahkemeye sunulan Başbakanlık Teftiş Kurulu raporuna karşın beraat kararı çıktığını belirtti. Schonbohm, gazetecilerin soruları üzerine raporda yer alan ithamları kabul etmediğini söyledi. 
     Bu arada, duruşmanın ardından basın mensuplarına dağıtılan basın bildirisinde, beraat kararının Alman vakıfları hakkındaki suçlamaların asılsız olduğunu ortaya koyduğu belirtildi. 
     Sayman da çağdaş hukuk sisteminde hakkında herhangi bir şüphe olmayan kişi hakkında dava açılmaması, açılsa da iddianamenin iadesinin yer alması gerektiğini dile getirdi. Sayman, bu davayla kişilik haklarının ihlal edildiğini ileri sürerek, gerekli hukuki yollara başvuracağını kaydetti. 
     
     İDDİANAME 

     İddianamede, vakıfların, Türkiye faaliyetleri incelendiğinde, ''konunun legal bir casusluk faaliyeti olduğuna ilişkin ciddi belirtiler görüleceği'' öne sürülüyordu. ''Vakıflar, Alman dış politikasının en etkili ve en güvenilir maşalarıdır'' denilen iddianamede, bu kuruluşların ''klasik diplomasinin hiçbir başarı gösteremediği yerlerde işlevlerini sürdürdükleri, siyasetin ve toplumun bütün önemli alanlarına nüfuz ettikleri'' ileri sürülüyordu. 
     İddianamede, Konrad Adenauer Vakfı Türkiye Temsilcisi Wulf Schonbohm ve yardımcısı Dirk Tröndle, Heinrich Böll Vakfı Türkiye Temsilcisi Figen Fatma Uğur, Frederich Ebert Vakfı Türkiye Temsilcisi Hans Schumaher, Frederich Naumann Vakfı eski Türkiye Temsilcisi Wolfgang Sachsenröder, Orient Enstitüsü Başkanı Claus Schönig ve yardımcıları Astrid Menz ve Börte Sagaster, eski FİAN örgütü Başkanı Petra Sauerland, FİAN temsilcisi Birsel Lemke, eski İstanbul Barosu Başkanı Yücel Sayman, Bergama köylülerini temsil eden Oktay Konyar, eski Bergama Belediye Başkanı Safa Taşkın, İzmir Barosu avukatlarından Senih Özay, Lemke ve Konyar'la bağlantılı çalıştığı bildirilen Özcan Durmaz hakkında, Türk Ceza Kanunu'nun TCK ''devletin emniyetine karşı gizli anlaşma'' başlığını taşıyan 171. maddesine göre 8'er yıldan 15'er yıla kadar ağır hapis isteniyordu. 
     





</TEXT>
</DOC>
