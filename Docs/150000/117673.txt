<DOC>
<DOCNO> 117673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/08/ekonomi/eko09.html </URL>
<DATE> 2002/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Oto üretimi ekim ayında patlama yaptı 
</HEADLINE>
<TEXT>

     Otomobil üretiminde ekim ayında tam anlamıyla patlama yaşandı. Üretim geçen yılın aynı ayına göre yüzde 70’ten fazla arttı. Otomotiv sektörünün toplam üretiminde de yüzde 78’lik artış gözlendi. 
     Otomotiv Sanayii Derneği’nin OSD verilerine göre, ekimde toplam 21 bin 760 oto üretildi. Üretimde, geçen yılın aynı ayına oranla yüzde 73’lük bir artış oldu. Ekim 2001’de toplam oto üretimi 12 bin 565’e kadar düşmüştü. Böylece, ilk on aydaki oto üretimi yüzde 8 artarak 165 bin 331’e çıktı. Geçen yılın aynı döneminde 152 bin 958 otomobil üretilmişti. 
     Sektörün ekim ayındaki toplam üretimi de yüzde 78 oranında arttı. İlk on aydaki üretimi de yüzde 14’lük artışla 246 bin 720’den 280 bin 628’e çıktı. 
     Üretim artışına bağlı olarak oto üretiminde kapasite kullanım oranı yüzde 39 düzeyinde gerçekleşirken, bu oran kamyonette yüzde 104’ü buldu. Diğer ürünlerde ise kapasite kullanımı yüzde 18 ile yüzde 57 arasında değişti. 
     



 EKONOMİ 


















</TEXT>
</DOC>
