<DOC>
<DOCNO> 125058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/16/son/sontur26.html </URL>
<DATE> 2002/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Eşleri tarafından sevgilen erkekler daha sağlıklı... 
</HEADLINE>
<TEXT>

     Eşlerini seven kadınlar, onların sağlığına da olumlu katkıda bulunuyor. 
     Psychologie heute dergisindeki habere göre, hislerin ve düşüncelerin bağışıklık sistemi üzerindeki etkisiyle ilgilenen yeni bilim dalı psiko-nöro-immünoloji PNI çerçevesinde 10 bin erkek üzerinde yapılan araştırmanın sonucunda, eşleri tarafından sevilen erkeklerde, sevilmediklerini düşünen hemcinslerine göre, kalbe yeterli kan ulaşmaması sonucu ortaya çıkan göğüs ağrısı angina pektorisin daha az rastlandığı ortaya çıktı. 
     Psikolojinin vücut üzerinde etkisinin araştırıldığı bir başka örnek de Alman Bild der Wissenschaft dergisinde yer aldı. Araştırma çerçevesinde, 420 kişiye soğuk algınlığı virüsleri enjekte edildi. Bu araştırmanın sonucuna göre, arkadaşları, komşuları ve iş arkadaşlarıyla iyi ilişkiler sürdüren kişilerin bağışıklık sistemi daha güçlü. 3 ya da daha az kişiyle iyi ilişkisi olan katılımcıların yüzde 62'si hastalanırken, 6 ya da daha çok kişiyle iyi ilişkiler içinde olanların sadece yüzde 35'i hastalandı. 
     Psychologie heute dergisindeki haberde uzun süreli bir araştırmaya daha değinildi. Buna göre, çocukken anababaları tarafından sevildiğini hisseden kişiler daha az hasta oluyor. Ebeveynlerini çok çalışan, az sevgi gösteren ve sert kişilikli olarak tanımlayan kişilerde ise kalp hastalıklarına, yüksek tansiyona ve alkolizme daha sık rastlandı. 
     
     İYİMSERLİK ÖMÜR UZATIYOR 
     Amerikan sosyal psikolog Martin Seligman, iyimserliğin birçok hastalıkta olumlu etki ettiğini belirterek, AIDS hastası erkekler üzerinde yapılan bir araştırmada, iyimser olan hastaların diğerlerine göre çok daha uzun yaşadığının ortaya çıktığını söyledi. 
     





</TEXT>
</DOC>
