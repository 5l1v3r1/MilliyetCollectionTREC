<DOC>
<DOCNO> 143190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/17/son/soneko10.html </URL>
<DATE> 2003/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Petrol Ofisi'nden borsaya önemli bir açıklama... 
</HEADLINE>
<TEXT>

     Petrol Ofisi, olası Irak harekatı kapsamında ABD Silahlı Kuvvetleri akaryakıt ihtiyacının bir kısmının karşılanması amacıyla şirketten istenen teklif için kotasyon verildiğini, ABD Silahlı Kuvvetleri ile şu ana kadar herhangi bir genel anlaşma yapılmadığını bildirdi. 
     Petrol Ofisi A.Ş'den, basında yer alan habere ilişkin olarak Borsa Başkanlığı'nca istenen açıklamaya cevaben bugün gönderilen yazıda, olası Irak harekatı kapsamında ABD Silahlı Kuvvetleri'nin taşıma, üslerin modernizasyonu gibi çeşitli konularda Türkiye'deki özel ve kamu kuruluşlarından hizmet temin edebilmek amacı ile görüşmeler yaptığı kaydedildi. 
     Açıklamada, ''Bu çerçevede, ABD Silahlı Kuvvetleri akaryakıt ihtiyacının bir kısmının karşılanması için çeşitli akaryakıt dağıtım şirketlerinden teklif istemiş olup, şirketimizce de istenen teklif için kotasyon verilmiştir. Söz konusu teklifler, ABD makamları tarafından değerlendirilmekte olup, ancak ABD Silahlı Kuvvetleri ile şu ana kadar herhangi bir genel anlaşma yapılmamıştır'' denildi. 
     Bu arada, Petrol Ofisi hisse senedinin işlem sırası, şirketten Borsa'ya gönderilen açıklamanın duyurulabilmesi amacıyla geçici olarak işleme kapatıldı. Hisselerin sırası, saat 10.47'den itibaren yeniden işleme açıldı. 
     





</TEXT>
</DOC>
