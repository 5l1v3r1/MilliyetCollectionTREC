<DOC>
<DOCNO> 122239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/02/yazar/congar.html </URL>
<DATE> 2002/12/02/ </DATE>
<TIME>  </TIME>
<AUTHOR> Yasemin CONGAR  </AUTHOR>
<HEADLINE>
Gündem Kürt meselesi 
</HEADLINE>
<TEXT>

     Başlığa bakıp "Bu da nereden çıktı" diyebilirsiniz. Ankara’nın dikkati, son haftalarda olduğu gibi, bugünden itibaren on gün boyunca da, Kopenhag Zirvesi’ne kilitlenecek, ona kuşku yok. 
     Eğer Türkiye, bu zaman zarfında, BM Genel Sekreteri Kofi Annan’ın Kıbrıs planına, yarım ağızla verdiği "müzakere edilebilir" karşılığının ötesine geçerek, cesurca çözüm yanlısı açıklamalar yapmazsa, Kopenhag’dan, üyelik müzakereleri için tarih yerine "tarih için tarih" alacak, öyle görünüyor. Türkiye’nin AB’den tarih alması için ısrarla bastıran Bush yönetiminin yetkilileri bile, Kıbrıs’la ilgili açılım beklentisine Ankara’dan karşılık bulamadıkça, Avrupa başkentleri nezdinde Türkiye’nin adını öne sürmekte zorlandıklarını ifade ediyorlar. 
     Dolayısıyla bir yandan, AB ve Kıbrıs bir yandan da, TBMM Başkanı’nın eşinin türbanı çevresinde başlayıp kolları AB’ye, Kıbrıs’a da uzanan "ordunun siyasetimizdeki yeri" ile bağlantılı haberler, yorumlar varken, "Kürt meselesi neden Türkiye’nin gündeminin ön sırasında olsun ki" diye düşünebilirsiniz. 
     Yanılıyorsunuz. 
     Düğmesine, El Kaide teröristlerinin koca koca uçakları koca koca binalara saplamasıyla basılan konjonktür, Irak’a karşı yeni bir ABD savaşını dünyanın gündemine sokarken, Kürt meselesini de, bu gündemin, Türkiye açısından "bir numaralı unsuru" yaptı. Kıbrıs’ta, AB ile ilişkilerimizde, IMF ile programımızda ne tür gelişmeler bizi beklerse beklesin, Kürt meselesi ve Irak, önümüzdeki dönemde, Türkiye için en canalıcı konulardan biri olmayı sürdürecek. 
     
OHAL sonrası,Saddam sonrası      3 Kasım seçimlerini, Türkiye’deki iki derin fay hattı açısından okuyunca, AKP’nin zaferi kadar dikkat toplaması gereken bir unsur da, DEHAP’ın aldığı oylar. 
     En radikal tezahürünü şeriatçılıkta bulan, siyasi hareket olarak İslamcılık ile özdeşleşen, kişisel hak ve özgürlükler düzeyindeki yansıması dinsel kimliğin dışavurum hakkı talebinde ortaya çıkan bir çizgi, radikal yönünden arınmış, kendisini İslamcı - sağ olmaktan ziyade, merkez - sağ olarak konumlamış ve türban meselesini bile seçim kampanyasının merkezine oturtmamış bir halde şimdi iktidarda. 
     İkinci fay hattını temsil eden, en radikal tezahürünü ayrılıkçılıkta bulan, siyasi bazda Kürt milliyetçiliği ile özdeşleşmiş, temel haklar alanında etnik kimliğin dışavurumu, ana dilde konuşma, öğrenim, yayın hakkı gibi taleplerinden bildiğimiz çizgi de, temsilini bu kez DEHAP’da buldu ve 1 milyon 954 bin oyla, toplamın yüzde 6.2’sini toplayarak TBMM dışı kaldı. 
     Ancak partilerin hangi bölgede birinci olduğunu gösteren Türkiye haritasına baktığınızda, Trakya, Ege ve Akdeniz’in kıyıları ile Karadeniz’in doğu ucunda CHP, bunun dışında kalan bütün iç bölgeler, Güney Marmara, Karadeniz ile Hatay ve çevresinde AKP, Doğu ve Güneydoğu’da ise DEHAP’ın renklerini görüyorsunuz. Yerel bazda, Türkiye’de belirgin biçimde öne çıkan üç siyasi hareketten biri de DEHAP. 
     DEHAP’ın özellikle kent merkezlerinde yüzde 60’lara varan destek bulduğu bölgeyi, yıllardır kısaca OHAL Bölgesi diye tanımlayagelmiştik. 1984’te PKK’nın Şemdin ve Eruh baskınlarından sonra sıkıyönetim, ardından da 19 Temmuz 1987’de Olağanüstü Hal’in ilan edildiği bölge, son olarak geçen cumartesine dek, Diyarbakır ve Şınak’ta devam eden uygulamanın da uzatılmaması kararı alınınca, nihayet "normal" rejime döndü. 35 bin cana mezar olan topraklarda doğup bugün askerlik yaşına gelen gençler, şimdi ilk kez "olağan" bir yönetim altında yaşamaya başlıyorlar. 
     OHAL’in sona ermesini ve Kürtçe yayın ve öğrenim olanağı sağlayan düzenlemelerin devreye girmesini konuştuğum bir ABD’li yetkili, "Türkiye’nin Kürt kökenli vatandaşlarının temel hak ve özgürlüklerine sahip olması, içine girdiğimiz dönemde belki her zamankinden de daha önemli" diyerek Washington’ın, Irak planlarına getirdi sözü. 
     Zira Türkiye’de "OHAL sonrası" dönemin, Irak’ta "Saddam sonrası" dönemle örtüşmesi olasılığı kuvvetli. Eğer Saddam Hüseyin devrilip Irak’ta demokratik bir rejim kurulur ve kuzeyde halen fiili bir özerklik ve nispi bir refah içinde yaşayan Kürtler, merkezi hükümette temsillerine dayanan, etnik değil, coğrafi bazlı bir federasyonun parçası olurlarsa, bunun Ankara açısından ciddi etkileri olabilecek. 
     Özünde de, Şırnak’ta doğan bir Türkiye Kürdü’nü, Şaklava’da doğan bir Irak Kürdü’nden daha iyi bir hayatın bekleyip beklemediğinde düğümlenecek iş. 
     
Wolfowitz’in hayalindeki Irak      ABD Savunma Bakanlığı’nın iki numarası Paul Wolfowitz ile Dışişleri’nin üç numarası Marc Grossman yarın Ankara’dalar. İki yetkilinin gündeminde AB ve Kıbrıs da olacak ama, esas konu Irak. 
     BM silah denetimleri yavaş yavaş ilerlerken ve şimdi bütün dikkatler, Bağdat’ın 8 Aralık’a dek BM’ye sunması gereken silah envanterinde yoğunlaşmışken, ABD’nin Irak’a harekat planlayıp planlamadığı artık geçerli bir soru değil. Washington, harekat planlıyor ve bu harekatın zamanı olmasa da, şekli giderek netleşiyor. 
     Saddam’ı devirecek bir askeri eylemi, başından beri en çok isteyenlerden biri olan Wolfowitz, bunu Irak’ın renkli etnik ve dinsel mozayiği için bir "demokrasi şansı" olarak görüyor. Irak’ın toprak bütünlüğünü koruyacak bir demokratik federasyon oluşturulabilir ve Irak’ın halkları, ülkenin zenginliklerinden eşit pay alabilirse, bunun hem Washington’a bölgede yeni bir müttefik kazandıracağına, hem de diğer Arap ülkelerinde demokratikleşmenin önünü açabileceğine inanıyor. 
     ABD’li yetkililer gayet iyi bilyorlar ki, Wolfowitz’in hayalindeki Irak, Türk resmi çevrelerinin hayalindekiyle pek örtüşmüyor. Ancak Washington’da bizim görebildiğimiz bütün işaretler, bu hayali gerçekleştirme amaçlı bir operasyonun, üstelik Türkiye’nin de katkısıyla, adım adım hayata geçirileceği yönünde. 
     Wolfowitz ve Grossman da, kuşkusuz Ankara’da tekrarlayacaklardır ki, Türkiye’nin aşılmasına izin vermeyeceğini söylediği kırmızı çizgileri aştırtma niyetleri yok. 
     Yine de, hayatının bugün bile, kuzeyindeki OHAL yorgunu yerlerden daha canlı, daha rahat olduğu izlenimi veren Kuzey Irak, yarın, öbürgün Bağdat’ta demokratik temsile ve gelirlerden eşit paya kavuştuğunda, Şaklavalılar’ın yüzü çok daha fazla gülecek. Peki ya Şırnaklılar’ın 
     
     







Bülent Tanör’e saygı 


O bildiğimiz hik ye... 


Baykal Rencide olmayalım 


Gündem Kürt meselesi 


Türban, Kıbrıs ve sorumlu siyaset 


Bunları da görüp bunları da yazacağız... 


Ozan Ceyhun umutlu 


Diyarbakır’da olağan’ haller 


AKP’ye "Lopez kontratı" gerekliydi 


Halkın yüzde 43’ü yoksul, yüzde 12’si beslenemiyor 


</TEXT>
</DOC>
