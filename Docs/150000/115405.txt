<DOC>
<DOCNO> 115405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/27/spor/ytan.html </URL>
<DATE> 2002/10/27/ </DATE>
<TIME>  </TIME>
<AUTHOR> MEHMET TAN  </AUTHOR>
<HEADLINE>
Ayak sesleri 
</HEADLINE>
<TEXT>

     Trabzonspor futbol ve pozisyon zengini... Pas yüzdesi iyi, yardımlaşması, uyumu, temposu mükemmel, mücadelesi ise süper... Ve hepsinden önemlisi işine sadık. Yani, Trabzonspor’un rotası doğru. 
     Üç haftadır peş peşe kazandığı için değil, yeniden yazdığı kurumsal manifestosunda bir yeni umut ve bir büyük heyecanla kendine özgü bir futbol felsefesi yarattığı için Trabzonspor iyi yolda. 
     Aybaba, altı puanlık takımını ve takım kurgusunu dün de bozmadı. Sadece Marco Aurelio’yu en sola gönderdi. Mehmet Kahraman’ın koruduğu kulvar daha maçın başında topallamaya başlayınca, Brezilyalı’yı o bildik alana çekti. Dörtlü bir alan savunması, Hasan, Hüseyin ve Alişen’den kurulu orta alan, üçlü forvet. Alişen’in futbol resitali, Fatih’in bitmek bilmeyen enerjisi ve rakip defansı allak bullak eden Marco’nun oyun zekası müsabakaya damgasını vurdu. Ancak, bir hafta önce yerleşim ve müdahale hataları ile takımını güç anlar yaşatan Erman Güraçar, Trabzonspor defansını dün tek başına ayakta tutan isimdi. Erdinç’ten seken topları bertaraf etti, iki kenar oyuncusunun kademesine girdi. Her müdahale ettiği pozisyonda kazançlı çıktı. Tek kelime ile kusursuz oynadı. 
     Trabzonspor bir yerleşim hatasından gol yedi, bir de penaltı kaçırdı. Dolayısı ile de motivasyonunu kısmen kaybetti. İstanbulspor, oyunda genişlik yaratma düşüncesinde, tecrübesizliğin sonucu güç anlar yaşadı. 
     SONUÇ Trabzonspor, attığı ve kaçırdıklarının toplamının iki katı kadar pozisyon üretmesi ile güven oyu aldı. Şüpheniz olmasın, bu Trabzonspor’un ayak sesleridir. 
     



 SPOR 





























</TEXT>
</DOC>
