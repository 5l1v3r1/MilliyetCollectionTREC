<DOC>
<DOCNO> 107020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/11/son/sonspo10.html </URL>
<DATE> 2002/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan Futbol Ligi'nde yayın krizi... 
</HEADLINE>
<TEXT>

     Yunanistan Birinci Futbol Ligi'nde 8 takımın yayın haklarını elinde bulunduran şifreli özel televizyon kanalı Alpha Digital'in, mali yükümlülüklerini yerine getirmediği iddiaları, Yunan futbol camiasında endişe yarattı. 
     Yunanistan'da dijital yayın yapan bir diğer kanal olan NETMED'in ise söz konusu televizyon kanalı ile anlaşmazlık yaşayan AEK Atina, Pire Olympiakos, Panionios, Yanya, Proodevtiki ve Skoda Ksanti takımları ile sözleşme yapmayı düşünmediğini kaydeden gazeteler, gittikçe büyüyen ve çözüm şansı az olan problemin, sözü geçen takımlar için ''Çöküş'' anlamına geldiğini de yazdılar. 
     Yunan basını, geçtiğimiz sezon çıkış yaparak, NETMED ile anlaşmaları bulunan AEK Atina, Panahaiki, Panionios, Yanya ve Proodevtiki kulüpleri ile sözleşme imzalayan Alpha Digital'in ise konuyla ilgili olarak suskunluğunu korumayı tercih ettiğini belirtti. 
     Takımların gelecek 2 hafta boyunca, Yunanistan'daki şans oyunlarında isimlerinin yeralması nedeniyle karşılaşmalara çıkacaklarını kaydeden Yunan basını, bundan sonraki dönemde maç iptallerine gidilmesinin gözardı edilemeyecek bir olasılık olduğunu kaydetti. 
     





</TEXT>
</DOC>
