<DOC>
<DOCNO> 120192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/21/son/soneko13.html </URL>
<DATE> 2002/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Devekuşu eti, tüketiciyle buluştu... 
</HEADLINE>
<TEXT>

     Önceleri sadece hayvanat bahçelerinde görülebilen, 1995 yılından itibaren özel çiftliklerde üretimine başlanan devekuşu, Bursa'da ilk kez bir alışveriş merkezinde satışa sunulmaya başlandı. 
     Türkiye'nin çeşitli yerlerinde yaklaşık 200 özel çiftlikte üretimi yapılamasına karşın, bugüne kadar yeterli kapasiteye ulaşılamaması nedeniyle tüketicilere sunulamayan devekuşu eti, Bursa Carrefoursa Nilüfer Hipermarket reyonlarında yerini aldı. 
     Üretime başlanmasından bu yana yoğun tanıtım çalışmaları nedeniyle büyük merak konusu olan devekuşu eti, ilk kez bir markette satışa sunulması nedeniyle Bursalı tüketicilerden yoğun ilgi görüyor. 
     Kanatlı bir hayvan olmasına karşın, etinin tadı sığır etine benzeyen ve uzmanlar tarafından düşük yağ ve kolesterol değerlerine sahip olması nedeniyle tavsiye edilen devekuşu eti, diğer et türlerine göre ise oldukça yüksek fiyatıyla dikkati çekiyor. 
     Bonfile, biftek, kotelet, sucukluk ve kıymalık etin yanı sıra müşterinin kendi isteği doğrultusunda her türlü sunumu yapılan devekuşu etinin kilosu 19 milyon liradan satılıyor. 
     
     HER YERİ AYRI DEĞER 
     Yüksek et verimine sahip bulunan devekuşu, derisinden yumurtasına, tüyünden gözlerine kadar ticari olarak değerlendirilebiliyor. 
     Dünya piyasasında da eti 9-12 dolar arasında alıcı bulan devekuşu, derisinin timsah ve fil derisi gibi kaliteli deriler arasında sınıflandırılması nedeniyle 200-300 dolar arasında değişen fiyatta alıcı buluyor. 
     Ortalama 1.5 kilogram ağırlığındaki devekuşu yumurtası ise 24 adet tavuk yumurtasına eşdeğer kabul ediliyor. Genelde yemeklik olarak kullanılan devekuşu yumurtaları, içleri boşaltıldıktan sonra dekoratif eşya olarak da değerlendirilebiliyor. 
     Yılda yaklaşık bir kilogram tüy elde edilen devekuşunun, özellikle beyaz tüyleri daha çok rağbet görüyor. Bu tüyler, süs eşyası olarak şapkaları ve giysileri süslerken, antistatik özelliği nedeniyle de mikro elektronik aletlerin temizliğinde kullanılıyor. 
     Devekuşunun gözleri, göz enstitülerinde katarakt tedavisinde kullanılırken, yağı, gagası, tırnakları da çeşitli alanlarda değerlendiriliyor. 
     





</TEXT>
</DOC>
