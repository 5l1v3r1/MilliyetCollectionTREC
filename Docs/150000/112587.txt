<DOC>
<DOCNO> 112587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/12/son/soneko10.html </URL>
<DATE> 2002/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
ATSO seçim bildirisi yayınlandı 
</HEADLINE>
<TEXT>

     Antalya Ticaret ve Sanayi Odası ATSO hazırladığı seçim bildirgesini bir toplantı ile tanıttı. ATSO Başkanı Menderes Türel'in açıkladığı bildirge kitapçık haline getirilerek, milletvekili adaylarına dağıtılacak. 
     ATSO Başkanı Menderes Türel, düzenlediği basın toplantısında, 3 Kasım sonrası hükümeti yönetmeye talip olan partilerin ve milletvekillerinin halkın sesi olan bu bildirgeye sahip çıkmalarını istedi. 
     Bildirgenin bir hafta içerisinde kitapçık haline getirileceğini ifade eden Türel, şöyle konuştu 
     ''Milletvekillerimiz bir ceplerinde Türkiye Cumhuriyeti Anayasası'nı, diğer ceplerinde de bu bildirgeyi taşımalı. Bu bildirgeye özellikle parti liderleri ve Antalya milletvekilleri sahip çıkmalı. Bildirgedeki çözüm önerileri, aciliyet gerektiren sorunların çözümünü için kısa sürede büyük adımlar atılması Antalya ve Türkiye açısından son derece önemlidir'' 
     
     ATSO SEÇİM BİLDİRGESİ 
     -Siyasi partiler ve seçim kanunları değiştirilmelidir. 
     -Avrupa Birliği, Kıbrıs ve Irak konularında ulusal politika çerçevesinde kararlı bir birliktelik göstermelidir. 
     -Ekonomide güven tesis edilmeli, faiz oranları düşürülerek devletin iç ve dış borç yükü azaltılmalıdır. 
     -Yabancı sermayeli yatırımların kolaylaştırılması için ilgili yasalar bir an önce çıkarılmalıdır. 
     -Antalya ''Özel Statü' ile yeni bir yönetim yapısına kavuşturulmalıdır. 
     -Sanayinin rekabet gücü artırılmalıdır. 
     -İş Güvencesi Yasası değiştirilerek, çağdaş bir iş yasası çıkarılmalıdır. 
     -Antalya hak ettiği yatırım desteğine kavuşturulmalıdır. 
     -Antalya'da faaliyet gösteren firmaların vergileri Antalya'da toplanmalıdır. 
     -Turistik tesislerin uyguladığı ''Her şey dahil sistemi'' yerel yönetimlerce denetlenmelidir. 
     -Turizmde tanıtıma daha çok önem verilmeli ve KDV oranları düşürülmelidir. 
     -Lara Kent Parkı ve Kaleiçi Restorasyon projeleri hayata geçirilmeli yeni cazibe merkezleri yaratılmalıdır. 
     -Antalya'da sağlık turizmi geliştirilmeli, yeni devlet hastaneleri kurulmalıdır. 
     -Antalya tarımına ürün işleme, kalite geliştirme, tanıtım ve ulaşım desteği sağlanmalıdır. 
     -Antalya-Alanya karayolu tamamlanmalı, kentiçi trafik düzenlemesi için devlet desteği sağlanmalıdır. 
     -Antalya Limanı Antalyalıların olmalıdır. 
     -Antalya Serbest Bölgesi güçlendirilmeli, bölgemiz sanayi sektörüne yeni imkanlar kazandırılmalıdır. 
     -Yabancıların mülk edinmesini engelleyen yasal düzenlemeler kaldırılmalıdır. 
     -Antalya'nın yerleşimi kuzeye yönlendirilmeli, iç kesimlerde cazibe merkezleri planlanmalıdır. 
     





</TEXT>
</DOC>
