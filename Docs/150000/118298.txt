<DOC>
<DOCNO> 118298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/11/son/sontur06.html </URL>
<DATE> 2002/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer'e Adalet Bakanı desteği... 
</HEADLINE>
<TEXT>

     Adalet Bakanı Aysel Çelikel, Anayasa gibi temel bir yasanın, kişiye özgü değiştirilemeyeceğini belirtti. 
     Çelikel, yargı bağımsızlığının güçlendirilmesine dönük yasal düzenlemeler konusunda oluşturulan komisyonun Hakimevi'nde düzenlenen toplantısında gazetecilerin sorularını yanıtladı. 
     Bir gazetecinin, ''Cumhurbaşkanı Ahmet Necdet Sezer'in, Recep Tayyip Erdoğan'ın başbakan olabilmesi için yasalarda değişiklik yapılmasını eleştiren bir konuşması oldu. Bu konuşmayı nasıl değerlendiriyorsunuz '' sorusu üzerine Çelikel, ''Bu sözler Recep Tayyip Erdoğan için söylenmiş mi, söylenmemiş mi bilemem. Ama içeriğine katılmamak mümkün değildir. Anayasa gibi temel bir yasa, kişiye özgü olarak değiştirilemez. Başka yollar aranması lazımdır. O bakımdan Sayın Cumhurbaşkanımız'ın konuşmasına katılmamak mümkün değil'' diye konuştu. 
     Bir gazetecinin, ''AK Parti, Anayasa'da yapılacak bir değişikliğin geneli kapsayacağını ifade ediyor'' demesi üzerine de Çelikel, ''AK Parti, 'kişiye özgü bir değişiklik yapmayacağım' diyorsa, kişiye özgü bir değişiklik yapılmayacak demektir. Bakıp göreceğiz, ama yapacağını zannetmiyorum. Başka yolları deneyeceklerdir'' dedi. 
     Anayasa'nın 76. maddesinde yapılması düşünülen değişikliği doğru bulup bulmadığına ilişkin bir soruya karşılık Çelikel, bugün gelinen noktada, bu maddenin bazı sorunlar doğurduğunu belirterek, bu maddenin gözden geçirilmesinin yararlı olacağını düşündüğünü söyledi. 
     





</TEXT>
</DOC>
