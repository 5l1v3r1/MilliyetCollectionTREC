<DOC>
<DOCNO> 121697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/29/ekonomi/eko06.html </URL>
<DATE> 2002/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Berlusconi, Erdoğan’la Astaldi pazarlığı yapmış 
</HEADLINE>
<TEXT>

İtalya Başbakanı Berlusconi, AKP lideri Erdoğan’a Astaldi’nin hakedişi için ricada bulundu 
     GÜLÇİN ÜSTÜN Ankara 

     İtalya, depremden zarar gören Bolu Dağı Tüneli Projesi için sigorta şirketince Türkiye’ye ödenen paranın bir bölümünün projeyi yürüten İtalyan Astaldi firmasına verilmesi için harekete geçti. 
     Astaldi, yaptığı onarım karşılığı 30 milyon doları almak için Maliye Bakanlığı’ndaki kayıt işlemlerinin bitmesini beklerken, İtalya Büyükelçisi Vittorio Surdo devreye girdi. Bayındırlık Bakanı Zeki Ergezen’i ziyaret eden Surdo, Astaldi’nin paranın eline daha kolay geçmesi’ için, sigortadan alınacak 100 milyon doların Hazine yerine Karayolları Genel Müdürlüğü hesabına aktarılmasını istedi ve şöyle dedi "Bu tür durumlar, mali ve finans çevrelerinde çok çabuk duyulur. Dış yatırım çekmeniz zorlanır. Başbakan Silvio Berlusconi de durumu AKP Genel Başkanı Erdoğan’la görüşmesinde dile getirmiştir." Karayolları Genel Müdürlüğü yetkilileri ise firmanın hakedişin 30 milyon dolarını faturasız istediğini, bunun kanunlara göre mümkün olmadığını bildirdiler. 
     Bu arada Japonya, Avusturya ve Moldova büyükelçileri de Bakan Ergezen’le görüştü. Japonya Büyükelçisi Takenaka, "Japon Yeni kredisi Türkiye’ye yüzde 0.905 gibi düşük faizle verilecek. Yol projesi ise AKP’nin duble yol projesine katkı sağlayacak nitelikte. Dış kredi ihtiyacı olduğu taktirde biz yardıma hazırız" diye konuştu. 
     



 EKONOMİ 


















</TEXT>
</DOC>
