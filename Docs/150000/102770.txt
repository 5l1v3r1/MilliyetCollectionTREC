<DOC>
<DOCNO> 102770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/19/son/sontur18.html </URL>
<DATE> 2002/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ceyhan Birlik Kooperatifi "Otobüsün bizimle ilgisi yok" 
</HEADLINE>
<TEXT>

     TEM Otoyolu'nun, Tarsus'a bağlı Damlama mevkiinde meydana gelen kazada, 34 kişinin öldüğü otobüsün, Ceyhan Birlik Kooperatifi ile bir ilgisinin bulunmadığı belirtildi. 
     Ceyhan Birlik Kooperatif Başkanı Kerim Kılıç, Adana-Ceyhan arasında otobüs seferleri düzenlediklerini ve şehirlerarası yolcu taşımacılığı yapmadıklarını belirterek, kazada ölen Mehmet Ali Çalbay'ın da otobüslerde şoförlük yaptığını kaydetti. 
     Kılıç, Mehmet Ali Çalbay'ın bir süre önce otobüs satın aldığını söylediğini ifade ederek, şöyle devam etti 
     ''Mehmet Ali Çalbay'ın hattı vardı. Ancak, otobüsü yoktu. Otobüsü alınca üzerine Ceyhan Birlik yazısını yazdırmış. Ancak, otobüsün kooperatifle bir ilgisi yok. Bizde hiç sefere çıkmadı.'' 
     
     DERNEKTE KRİZ MASASI 
     Hacı Bektaş Veli Derneği Adana Şubesi'nce, yardım ve yapılacak törenleri koordine amacıyla dernek başkanı Hüseyin Yalçın başkanlığında kriz masası oluşturuldu. 
     Avrupa Aleviler Birliği Konfederasyonu Genel Başkanı Turgut Öker, Pir Sultan Abdal Derneği Genel Başkanı Kazım Genç'in de katıldığı toplantıda, cenazelerin, yarın hastane morglarından alınması ve Uğur Mumcu Meydanı'nda tören düzenlenmesi kararlaştırıldı. 
     Cenazelerin, törenin ardından Kabasakal Mezarlığı'nda toprağa verileceği belirtildi. 
     Hüseyin Yalçın, trafik kazasında hayatlarını kaybedenler için Kabasakal Mezarlığı'nda 35 kişilik yer hazırlatıldığını belirterek, ''Ancak, bazı aileler cenazelerini alıyorlar. Dernek olarak toplu bir yerde toprağa vermeyi ve buraya bir anıt yaptırmayı düşünüyorduk'' dedi. 
     
     ÖLENLERDEN ÜÇÜ TOPRAĞA VERİLDİ 
     Bu arada, Deniz Canlıbay 28 , Nazife Kurt 47 ve yeğeni Kazım Kurt'un 12 cenazeleri, Çukurova Üniversitesi Tıp Fakültesi Balcalı Hastanesi morgundan yakınları tarafından alınarak Buruk Mezarlığı'na getirildi. Cenazeler, kılınan namazın ardından gözyaşları arasında toprağa verildi. 
     





</TEXT>
</DOC>
