<DOC>
<DOCNO> 116503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/02/spor/spo04.html </URL>
<DATE> 2002/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
TRABZON DÖRT KÖŞE 3-0 
</HEADLINE>
<TEXT>

Bordo - Mavili takım, Diyarbakırspor engelini farklı skorla aştı, üst üste dördüncü galibiyetini aldı. Üç puanı getiren golleri Fatih ile Mehmet Yılmaz 2 attı 
     TRABZONSPOR, kendi evinde Diyarbakırspor’u üç golle geçerek 2000 - 2001 sezonundan beri ilk kez üst üste dört maçını kazanma başarısını gösterdi. Karşılaşmaya hızlı başlayan Bordo - Mavililer ilk 20 dakikada Diyarbakırspor’a karşı ezici bir üstünlük kurdu ve Fatih Tekke ile öne geçti. Ancak konuk ekip oyunda dengeyi kurduktan sonra Trabzonspor kalesinde etkili olmaya başladı. Bu durum 60. dakikaya kadar sürdü. 
     KALECİ Şenol ve üç savunma oyuncusunun akıl almaz hatasıyla 61’de Mehmet Yılmaz farkı ikiye çıkardı. Diyarbakırspor şoku atlatamadan yine Mehmet Yılmaz’dan üçüncü gol gelince Yeşil - Kırmızılı ekibin gardı düştü. Celalettin ve Erman Özgür’ün ise birer şutları direkten döndü. Trabzonspor bu sezon ilk kez üç farklı galibiyete ulaşırken, hakem Orhan Erdemir tribünden atılan yabancı maddeler nedeniyle üç numaralı anonsu yaptırdı. 
     
     Aurelio’da mutlu son 
     TRABZON, sözleşmesini uzatmak için iki aydır görüştüğü Aurelio’yla sonunda el sıkıştı. Görüşmeler sonunda Aurelio ile yıllığı 300 bin dolar olmak üzere 900 bin dolara üç yıllığına anlaşma sağlandı. Ön sözleşme yapılan sambacı ile resmi imza aralıkta atılacak. 
     
     Aybaba memnun 
     TEKNİK Direktör Samet Aybaba "Takımımın kazanma arzusundan, temposundan ve heyecanından çok memnunum" dedi. Aybaba, "Bu galibiyet muhteşem seyircimize armağan olsun. Kaybettiğimiz Samsun maçı dahil beş maçtır mükemmel oynuyoruz" diye konuştu. 
     
     PAF maçı Trabzon’un 
     BİR grup Bordo - Mavili taraftar, "Flama asmamız engellenemez" ve "Diyarbakır kümeye" diye tezahürat yaptı. PAF maçında ise Trabzon, Diyarbakır’ı 2 - 1 mağlup etti. 
     



 SPOR 



























</TEXT>
</DOC>
