<DOC>
<DOCNO> 135395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/06/spor/spo03.html </URL>
<DATE> 2003/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
BİZİ YIKAMAZLAR 
</HEADLINE>
<TEXT>

Galatasaraylı bir kongre üyesinin sanal ortamda yaptığı eleştirilere ilk tepki yönetimden geldi. Elmas ve Saraçoğlu, "Dedikodu değil, iş zamanı. Bizi içten ve dıştan kimse yıpratamayacak" diye konuştu 
     HALİL ÖZER 

     "Kupalara inanın" 
     BİR kongre üyesinin Antalya kampıyla ilgili izlenimlerinin internette yayılmasına, Galatasaray Yönetimi tepki gösterdi. Futbol şube sorumlusu Burak Elmas, kampın bir aile ortamı olduğunu belirtirken "Galatasaray demek, birlik, beraberlik demektir, Bu bize başarıyı getirmiştir. Taraftarlarımızdan en büyük isteğimiz, duyduklarına değil, gördükleri kupalara inanmalarıdır" dedi. 
     
     "Başarılı olamayacaklar" 
     ELMAS kampın basın mensuplarına kapatılmasının bugüne kadar çok eleştiri aldığını belirtti. Cim Bom’un yöneticisi, "Ne kadar doğru davrandığımız kanıtlandı. Bu ekip Türkiye’de hiç gerçekleşmemiş başarılara imza attı. Bu konuda basın toplantısı yapma gereği bile duymuyoruz. Terim ile aramızda bir takım olaylar yaratmaya çalışılıyor. Ama başarılı olamayacaklar" ifadesini kullandı. 
     
     "İşimize bakıyoruz" 
     ÖZER Saraçoğlu ise, "İçeriden ve dışarıdan bizi kimse yıkamayacaktır" dedi. İddialarda yer alan herşeyin asılsız olduğunu söyleyen Saraçoğlu, "Bugün eleştirilen ekip, Türkiye’de hayal edilmeyecek başarıları yakaladı. Biz işimize bakıyoruz. Geçmişte aldığımız başarılı sonuçlar geleceğin bir kanıtıdır. Şimdi dedikoduyu bırakıp hedefe kilitlenme zamanı" diye konuştu. 
     
Emre Aşık’a Luce kancası      CÜNEYT KARAKAYA 

     "Seni istiyorum" 
     GALATASARAY’DA mutsuz olduğu belirtilen Emre Aşık’a eski teknik direktörü Lucescu’nun transfer teklifinde bulunduğu öğrenildi. Sarı - Kırmızılı futbolcuyu gelecek sezon Siyah - Beyazlılar’a almak isteyen Rumen çalıştırıcı, "Önümüzdeki yıl için kimseye söz verme" dediği ifade edildi. Emre’nin ise "Yurt dışına gitmek istiyorum" cevabını verdiği vurgulandı. 
     
     Aracı Albayrak mı 
     LUCESCU’NUN Emre’nin cevabı karşısında, "Sen Beşiktaş’a gel. Gerekirse ben yurtdışına gitmene de yardımcı olurum. Ama takımın halini görüyorsun. Burada mutlu olursun, sen de gitmekten vazgeçersin" ifadesini kullandığı öğrenildi. Hem Lucescu, hem de Emre’ye yakın olan eski yönetici Abdurrahim Albayrak’ın transferde aracı olduğu iddia edildi. 
     
Aslan bugün kampa giriyor      DENİZLİSPOR ile oynayacakları karşılaşmanın hazırlıklarına dün tek antrenmanla devam eden Galatasaray bugün kampa girecek ve son çalışmasını akşam saatlerinde yapacak. Florya Metin Oktay Tesisleri’nde gerçekleşen dünkü idmana, sakatlıkları süren Ümit Karan ile Mehmet Bölükbaşı katılmadı. Ayak bileğine darbe alması nedeniyle takımdan ayrı kalan Hasan Şaş ise düz koşu yaptı. Hakan Ünsal da bireysel olarak topla çalışmalara devam etti. Öte yandan Sarı - Kırmızılılar, dün ilk kez yeni yapılan sahada çalıştı ve hücum organizasyonları üzerinde duruldu. 
     
ŞAŞ gerçeği      ERHAN TELLİ 

     Yönetime iletti 
     BUGÜNE kadar kimseyle anlaşmayan ve hiçbir takıma da söz vermeyen Hasan Şaş’ın, artık geleceğini düşünerek hareket edeceği öğrenildi. Şimdiye kadar her zaman Galatasaray’ı ön planda tutan ve gelen her teklifi elinin tersiyle iten yıldız futbolcunun devre arasında son kez yaptığı görüşmede, sezonun ikinci yarısından itibaren kendisine gelen önerileri değerlendireceğini bildirdiği kaydedildi. 
     
     İdareciler sus pus 
     BUNDAN dolayı Hasan’ın Inter’in teklifini değerlendirmeye alacağı bildirildi. Hasan’la peşinat konusunda anlaşamayan Galatasaray Yönetimi’nin ise yıldızını elinde tutabilmek için bir şansa sahip olduğu ifade edilirken, idarecilerin bu fırsatı kullanıp kullanmayacağı ise merak konusu oldu. Yönetimin daha cazip bir teklif götürmeyeceğini açıklaması kafalarla soru işareti bıraktı. 
     
     İmza atacak mı 
     GALATASARAY Yönetimi iki yıl önce de tıpkı Hasan Şaş gibi Emre Belözoğlu ve Okan Buruk ile devre arasında yapılan görüşmelerde peşinat konusunda anlaşma sağlayamamış ve her iki oyuncu da sezonun ikinci yarısında Inter’e imza atmıştı. Sarı - Kırmızılılar’ın elini ağır tutması durumunda Hasan’ın da ilerleyen günlerde böyle bir imzayı atabileceği öğrenildi. 
     
Kamplar yurtdışında      FATİH Terim’e sanal alemde yapılan suçlamalar Galatasaray’ın bundan sonra yapacağı kamp çalışmalarını da etkiledi. Terim, bu tür olayların bir daha gerçekleşmemesi için Türkiye’de kamp yapılmamasını istedi. Yönetim de bu kararı destekliyor. Bunun yanı sıra artık kamplara gelecek misafirler konusunda daha titiz davranılacak ve bu konuda büyük kısıtlamalar getirilecek. Bu kişinin bulunmasını isteyen Terim’in, tesbit edilmesi durumunda disiplin kuruluna başvuracağı öğrenildi. 
     
Sonuna kadar varız      FENERBAHÇE galibiyeti sonrasında Beşiktaş ile aralarındaki puan farkının 5’e çıktığını söyleyen Galatasaray 2. Başkanı Ali Dürüst, bunun kendilerini etkilemeyeceğini ifade etti. Dürüst, "Geçmişte 5 ve 7 puan gibi farklar şampiyonluk için pek garanti olmadı. Ligde lider de olsanız, geride de bulunsanız temkinli davranmanız lazım. Şampiyonluk mücadelesinde sonuna kadar yarış devam edecek, biz de bu yarışta sonuna kadar varız" yorumunu yaptı. 
     
Vefalı Cim-Bom      GALATASARAY, Türkiye’ye gelen en iyi futbolcular arasında gösterilen Gheorghe Hagi’yi unutmadı. Rumen oyuncunun doğum gününü hatırlayan ve bunu resmi sitelerinde duyuran Sarı-Kırmızılılar, mesajlarında şu sözlere yer verdi "Galatasaray Kulübü tarihine adını altın harflerle yazdıran, efsane 10 numara Hagi 38 yaşına girdi. Galatasaray camiasının tüm fertleri ve taraftarları adına İyi ki doğdun. İyi ki varsın Hagi’ diyoruz." 
     
     



 SPOR 




























</TEXT>
</DOC>
