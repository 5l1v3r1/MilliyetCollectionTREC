<DOC>
<DOCNO> 120663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/24/dunya/dun01.html </URL>
<DATE> 2002/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaşar Yakış, New York’a uçtu 
</HEADLINE>
<TEXT>
Denktaş’ı ikna etmeye gitti 
Dışişleri Bakanı, KKTC liderinin Annan planına karşı takındığı olumsuz tutumu yumuşatmaya çalışacak 
     DIŞ HABERLER SERVİSİ 

     Dışişleri Bakanı Yaşar Yakış, geçirdiği kalp ameliyatı sonrası karşılaştığı sağlık sorunları nedeniyle halen New York’ta bulunan KKTC Cumhurbaşkanı Rauf Denktaş ile "Annan planı" hakkında görüşmek amacıyla dün İstanbul’dan New York’a gitti. 
     Hareketinden önce Atatürk Havalimanı Dış Hatlar Terminali’nde gazetecilerin sorularını yanıtlayan Yakış, "Sayın Denktaş’a Kıbrıs sorununun çözümüne ilişkin Avrupa başkentlerinde yapmış olduğumuz temaslar hakkında bilgi vereceğim. Kendisi de öyle zannediyorum ki, Annan planını incelemek için biraz vakit bulabilmiştir. İlk izlenimlerinin ne olduğunu soracağız" dedi. 
     
     Avrupa izlenimleri 
     Yakış, bir soru üzerine KKTC Cumhurbaşkanı Denktaş’ın, Türkiye’nin Kıbrıs meselesiyle ilgili olarak görüşünü bildiğini belirten Yakış, "O görüşte, öyle köksel bir değişiklik yok. Kendisine Avrupa başkentlerinde yaptığımız temaslarda edindiğim izlenimleri aktaracağım" diye konuştu. 
     Yakış’ın Denktaş’la yapacağı görüşmede KKTC liderini, "Annan planı"na karşı daha ılımlı bir tutum alma doğrultusunda iknaya çalışacağı da öğrenildi. Denktaş, geçen günlerde verdiği demeçte Annan planını bir müzakere zemini olarak kabul edemeyeceklerini söylemişti. 
     Annan planı gereği Kıbrıs’taki Türk ve Rum tarafları 12 - 13 Aralık’taki Kopenhag Zirvesi’ne kadar planın ana hatları konusunda anlaşmaya varmaya ve bunu gösteren bir mutabakat belgesi imzalamaya çağrılıyorlar. 
     
     Eşlik edecek 
     Dışişleri Bakanı Yakış, ABD’de ayrıca Amerikan yönetiminden yetkililerle görüşeceğini ifade etti. ABD’den, pazartesi günü Portekiz’in başkenti Lizbon’a gideceğini belirten Yakış, AKP Genel Başkanı Recep Tayyip Erdoğan’ın Lizbon’daki temaslarına aynı gün başlayacağını ve kendisinin de ona eşlik edeceğini bildirdi. 
     



 DÜNYA 














</TEXT>
</DOC>
