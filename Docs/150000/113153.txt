<DOC>
<DOCNO> 113153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/16/guncel/agun.html </URL>
<DATE> 2002/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu nasıl gözaltı 
</HEADLINE>
<TEXT>

Derya Tuna’yı görmek için hastaneye gelen ancak odaya alınmayan İbrahim Tatlıses, gözaltına alındıktan sonra "özel izinle" Tuna’ya gece yarısı ziyareti yaptı 
     Silahlı saldırıda yaralanan Derya Tuna’yı ziyaret için gittiği Metropolitan Florence Nightingale Hastanesi’nde gözaltına alınan İbrahim Tatlıses, gece yarısı polis gözetiminde tekrar hastaneye geldi. "Saldırıyı azmettirmiş olabileceği" gerekçesiyle gözaltına alınan Tatlıses’i, ilk ziyaretinde reddeden Derya Tuna, ikinci ziyarette de tavrını korudu ve Tatlıses’in odasına alınmamasını istedi. Tetikçi olduğu gerekçesiyle yakalanan ve poliste tam 45 kaydı bulunan sabıkalı Hüseyin Bozan, Tatlıses’le alakası olmadığını, Tuna’yı transparan kıyafet giydiği için vurduğunu iddia etti. 
     
     45 KEZ GÖZALTINA ALINMIŞ 
     Asayiş Şube Cinayet Büro Amirliği ekipleri, zanlının, kameralarla tespit edilen görüntüsünü, sabıka dosyasındaki fotoğraflarla karşılaştırıp kimlik tespiti yaptı. Zanlının polise mukavemet, kapkaç ve adam yaralama suçlarından sabıkası bulunan ve 45 kez gözaltına alınan Bozan olduğu belirlenince ekipler harekete geçti. Diyarbakır nüfusuna kayıtlı Bozan, dün saat 05.30 sıralarında Şişli’deki bir evde yakalanıp gözaltına alındı. Saldırıda kullanılan 9 milimetre çapındaki tabanca Bozan’ın üzerinde ele geçirildi. Yapılan aramada da 7.65 mm çapında bir tabanca bulundu. Bozan, ilk sorgusunda "Tuna’yı, anam - bacım gibi seviyordum, ancak transparanla sahneye çıktığını görünce içimde kızgınlık oluştu. Restoranın önünde gazetecileri görünce Ne oluyor’ diye sordum. Derya Tuna prova yapacak’ dediler. Bunun üzerine eve gidip silahımı alıp geri döndüm. Onu uyarmak için vurdum. Öldürme niyetim yoktu" dedi. Tatlıses ise geceyi Cinayet Büro Amirliği’nde geçirdi. Kapalı yer fobisi olduğu için sürekli yeri değiştirilen Tatlıses, 04.00 sıralarında Şişli Etfal Hastanesi’ne götürüldü ve sağlık raporu alındı. Emniyete dönen Tatlıses, burada "Derya Hanım’la tekrar görüşmek istiyorum" deyip izin istedi. Yükselen tansiyonunu da gerekçe gösteren Tatlıses, iki polisle 05.15’te hastaneye götürüldü. 
     
     İFADESİNDE SUÇLAMADI... 
     Tuna, ikinci ziyarette de kendisini geri çevirince morali bozulan Tatlıses’in ağladığı belirtildi. Tatlıses, 08.30 sıralarında yeniden emniyete döndü. Bir hayli bitkin görünen Tatlıses’in, azmettirici olduğu iddiasını kabul etmediği, zanlıyı tanımadığı belirtildi. Ayrıca Tuna’nın olayın ardından Tatlıses’i suçladığı, ancak bunu resmi ifadesinde dile getirmediği öğrenildi. Bu arada Tatlıses’in de ifadesinde, "O benim çocuğumun annesi, zarar görmesini istemem, ancak sahne işi çok farklı. O konuda, onunla tartışmam ve sahneye çıkmasını istememem normaldir" dediği öğrenildi. 
     
     SALDIRGAN TUTUKLANDI 
     İbrahim Tatlıses, oğlu Ahmet Salim Tatlı, Rıdvan Bayındır ve Ali Özlüdağ birlikte saat 16.30’da, zanlı Hüseyin Bozan ise 5 dakika sonra Şişli Adliyesi’ne sevk edildi. Tatlıses, oğlu, şoförü ve koruması, Cumhuriyet Savcısı Fahriye Balaban tarafından sorgulandıktan sonra serbest bırakıldı. Bozan ise nöbetçi mahkemeye sevk edildi. Mahkeme tarafından tutuklanan Bozan, Bayrampaşa Cezaevi’ne gönderildi. 
     
     SABIKA DOSYASI KABARIK 
     Af Yasası’ndan yararlanan ve tekrar cezaevine giren zanlının 25 gün önce tekrar tahliye edildiği ortaya çıktı. Dosyasında ise yankesicilik, kapkaççılık, uyuşturucu hap bulundurmak, bıçakla yaralama ve benzeri birçok suça karıştığı bilgisi yer alıyor. 
     
Arkadaşları Tuna’yı yalnız bırakmadı      Önceki gece kurşunlanan Derya Tuna’nın tedavi gördüğü Metropolitan Florence Nightingale Hastanesi’ne ziyaretçi yağıyor. Gülben Ergen, Yılmaz Morgül, Oya Aydoğan, Nefise Karatay, Rıdvan Dilmen, Necla Nazır, Nuri Sesigüzel, Şehrazat ve Nilüfer Kurt, ameliyat öncesi hastaneye gelerek Tuna’ya geçmiş olsun dileklerini iletti. Tatlıses’in annesi Leyla Tatlı da, hastaneye gelerek Tuna’yı ziyaret etti. 
     
Sorgu bitti sahneye çıktı      Abdullah MALKOÇ 

     Derya Tuna’nın vurulması üzerine gözaltına alınan İbrahim Tatlıses, bırakılınca dün akşam Merinos Halıları’nın gecesinde sahne aldı. Oldukça duygulu görünen Tatlıses’in gözleri yaşlı ve sesi de kısık çıkıktı. Asena’dan sonra sahneye çıkan Tatlıses, şunları söyledi "Sanatçının kaderi değil bu. Allah kısmet etti burdayız. Benim 23 yaşında kardeşim öldü. İki gün sonra sahneye çıktım. Meslek iş ahlakı başka birşey. Şu anda acımız var ama gülüyoruz. Siz basın mensubu arkadaşlarımdan bir ricam var. Ne yaparsanız yapın Allah rızası için abartmadan yapın. A harfi bir tanedir iki tane olmaz. Bırakın Derya’yı deryasında yüzsün. Merak etmeyin boğulmaz. Onun yanında İdo’su ve ben varım." 
     
4 saatlik operasyon      İLKNUR GÜLMEZ 

     Derya Tuna’ya dün 4 saat süren bir operasyon yapıldı. Metropolitan Florence Nightingale Hastanesi’ndeki operasyonu Prof. Dr. Necdet Güney ve Uzman Dr. Eyüp Batmaz ve anestesi uzmanı Güner Kaya’nın başkanlığındaki ekip gerçekleştirdi. Saat 14.00’te başlayan operasyon, 18.00 sıralarında bitti. Tuna, enfeksiyon kapmaması için yoğun bakıma alındı. 
     
     KEMİĞE ÇİVİ TAKILDI 
     Güney, ameliyattan sonra şunları söyledi "Kapalı yöntemle kilitli kanal içine çivileme dediğimiz metot kullanılarak kırık giderildi. Yani, kemiğin kanalı içerisine uzun bir çivi yerleştirildi. Operasyon esnasında kırık bölge açılmadı. Sadece kemiğin dış tarafından yapılan bir operasyonla çivi yerleştirildi. Hastanın yarından itibaren hareket etmesi mümkün olacak. En kısa zamanda koltuk değnekleri ile yürüyebilecek. İz kalmayacak. Bir sorun çıkmazsa kırık 2.5 ay içinde kaynayacak, 3 ay içerisinde normal yaşantısına dönecek. Takılan çivi 1.5 - 2 yıl sonra çıkartılacak. Ateşli silah yaralanması olduğu için enfeksiyona çok müsait bir ortam. Tek korkumuz enfeksiyon kapması. Derya Hanım, 10- 15 gün hastanede kalacak." 
     



 GÜNCEL 























</TEXT>
</DOC>
