<DOC>
<DOCNO> 124251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/12/son/sontur09.html </URL>
<DATE> 2002/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kopenhag'da Türkiye'nin üyeliği yarın ele alınacak 
</HEADLINE>
<TEXT>

     AB'nin 5. genişleme dalgasını tamamlayacağı ve 10 aday ülkeyi tam üyelik için davet edeceği AB devlet ve hükümet başkanlarının katılacağı Kopenhag doruğu, bugün başlıyor. 
     AB dönem başkanı Danimarka'nın başkenti Kopenhag'da 2 gün sürmesi planlanan zirve, AB üyesi ve aday ülkelerin temsilcilerinin zirvenin yapılacağı Bella Center'a gelmeleriyle bu akşam başlayacak. 
     Bella Center'da biraraya gelecek liderler, Avrupa Konvansiyonu Başkanı Valerie Giscard D'Estaing ile yapacaklari toplantıdan sonra, dışişleri bakanlarıyla akşam çalışma yemeği yiyecekler. 
     AB dönem başkanlığı, zirvenin başlamasından önce ve ilk günün sonunda basın bilgilendirme toplantıları yapacak. 
     Kopenhag doruğunun ikinci gününde ise liderler, Avrupa Parlamentosu Başkanı Pat Cox ile görüşecekler. Fikir alışverişine öğle saatlerinde çalışma yemeğinde de devam edecek AB liderleri, genişleme, 10 aday ülkeyle müzakerelerin kapatılması, Türkiye'nin adaylık sürecinin bir sonraki aşaması, Avrupa Güvenlik ve Savunma Politikası gibi konuların bulunduğu yoğun gündem maddelerini görüşecekler. Liderler, öğleden sonra yapılacak ikinci çalışma toplantısının ardından, müzakere sürecini tamamlayan 10 ülkenin temsilcileriyle biraraya gelecek. 
     Geleneksel hale gelen aile fotoğrafının çekiminden sonra, Danimarka Kraliçesi Margreth ve Prens Henrik, konuklara Christiansborg Sarayı'nda resepsiyon verecek. Konuklar, daha sonra Danimarka Başbakanı Anders Fogh Rasmussen'in evsahipligini yapacağı akşam yemeğine katılacak. Doruk, bu yemek ile resmen sona ermiş olacak. 
     Kopenhag doruğunun iki önemli gündem maddesi bulunuyor. AB'yi 25 üyeli yapacak genişleme ve bu yeni süreçte başta konsey olmak üzere AB kurumlarının nasıl işleyeceği. 
     AB, Kıbrıs Rum Kesimi, Çek Cumhuriyeti, Estonya, Macaristan, Letonya, Litvanya, Malta, Polonya, Slovakya ve Slovenya'yı bünyesine dahil etmeye hazırlanırken, Romanya ve Bulgaristan'ın AB süreçlerine ilişkin değerlendirme yaparak, tam üyelik çerçevesinde bu ülkeler için yeni yol haritaları belirleyecek. AB, Türkiye için de bir sonraki adımın ne olacağına karar verecek. 
     Üyeliğe davet edilecek 10 ülke için anlaşma metinlerinin de netleşecegi zirve sonrasında, üyelik anlaşmaları Nisan 2003'de Atina'da imzalanacak. Böylece 10 ülke, Mayıs 2004'de AB'ye tam üye olacak. 
     Genişlemeden sora konseyin işleyişi, bu çerçevede 6 aylık dönem başkanlığı rotasyonunun belirlenmesi ve bu rotasyona yeni üyelerin ne zaman katılacakları da yanıt bekleyen sorular arasında yer alıyor. 
     Danimarka başkanlığında neler yapıldığı, Yunanistan'ın gelecek dönem başkanlığı ve konvansiyonun çalışmaları da zirvede ele alınacak. Zirve boyunca yapılacak toplu ya da ikili görüşmelerde, AGSP, Kıbrıs, Irak, terörizmle mücadele, yeni vergi sistemi, tarım politikaları ve aday ülkelere mali yardım konuları, Polonya ve Malta'nın talepleriyle ilgili tartışmalar görüşmelerin ana gündemini oluşturacak. 
     Danimarka'nın, resmi dil sayısı 11 olan birliğe eklenecek yeni 9 dilin beraberinde getireceği sorunları da çözmesi gerekiyor. 
     Zirvenin yapılacağı Bella Center, 9 yıl önce de ünlü Kopenhag Kriterlerinin ortaya çıktığı 1993 Kopenhag zirvesine evsahipliği yaptı. 55 bin metrekarelik merkez, yaklaşık 6 bin kişiyi ağırlayacak. 
     3500'ü akredite olmak üzere binlerce basın mensubunun izleyeceği zirvenin güvenliği ise 1000'i Bella Center'da olmak üzere toplam 6 bin güvenlik görevlisi tarafından sağlanacak. 
     





</TEXT>
</DOC>
