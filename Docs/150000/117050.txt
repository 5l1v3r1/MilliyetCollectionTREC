<DOC>
<DOCNO> 117050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/05/guncel/agun.html </URL>
<DATE> 2002/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal’ın 4 endişesi 
</HEADLINE>
<TEXT>

Seçimde yüksek düzeyde oy bekleyen ve sonuçlar ortaya çıkınca hayal kırıklığına uğrayan CHP lideri, AKP’nin stratejik bakanlıklarının takibe alınmasını istedi... 
     EZELHAN ÜSTÜNKAYA Ankara 

     AKP’nin açık farkla tek başına iktidara gelmesi, CHP’de "Çankaya, devlette kadrolaşma, YÖK ve türban" endişesine neden oldu. Seçim bölgesi olan Antalya’dan dönüşünde önce parti üst düzey yöneticileri, ardından da Kemal Derviş’le görüşen CHP Genel Başkanı Deniz Baykal, milletvekili seçimlerinin normal süresinde yapılması durumunda Cumhurbaşkanlığı seçimini AKP’nin ağırlıklı olduğu yeni Meclis’in yapacak olması ihtimalini değerlendirdi. 
     
     MECLİS YAPISI SIKINTI YARATIR 
     "Bu yapıdaki Meclis’le Cumhurbaşkanı seçimine gidilmesi sıkıntı yaratabilir" yorumunu yapan Baykal, "Danıştay, Sayıştay, Anayasa Mahkemesi gibi kurumlarda Cumhurbaşkanı’nın belirleyiciliği var. Sezer’in varlığı çok önemli. Sezer demokrasinin teminatı" dedi. Erken seçim olmaması durumunda milletvekili seçimleri 5 yıl sonra Kasım 2007’de, Cumhurbaşkanlığı seçimi ise Mayıs 2007’de yapılacak. 
     
     SONUÇLAR ŞAŞIRTTI 
     CHP’de, seçim sonuçları devlette kadrolaşma endişesi de yaratırken Baykal, stratejik bakanlıkların yakın takibe alınması talimatını verdi. Önümüzdeki günlerde türban sıkıntısının yaşanabileceği uyarısında bulunan Baykal, YÖK ve Milli Eğitim Bakanlığı ile Enerji Bakanlığı gibi önemli bakanlıkların yakından izlenmesini istedi. Baykal, sonuçlarla ilgili de "AKP ile CHP arasında 4 - 5 puan fark bekliyordum. Bu sonucu hiç beklemiyordum. DYP ve MHP dahil en kötü ihtimalle Meclis’e dört partinin gireceğini tahmin ediyordum. Çok şaşırdım" dedi. Baykal’ın, CHP’nin yüksek düzeyde oy beklerken hayal kırıklığı yaşadığı illerde örgütte yeniden görevlendirme yapmak istediği de öğrenildi. 
     
     AKP İÇİN ÖNEMLİ SINAV 
     Baykal, Esenboğa Havaalanı’nda yaptığı açıklamada ise laiklik konusunda toplumda kaygı bulunduğuna, önümüzdeki dönemin AKP için sınav olacağına işaret ederek, AKP’yi dikkatli olması konusunda uyardı. 
     Baykal, DYP Genel Başkanı Tansu Çiller, ANAP Genel Başkanı Mesut Yılmaz ve MHP lideri Devlet Bahçeli’nin siyasetten çekilme kararını, "Demokrasi ve rejim açısından gerekli olanı yaptılar. Onları kutluyorum, mutluluklar diliyorum" diye değerlendirdi. 
     
     
     
     
     



 GÜNCEL 














</TEXT>
</DOC>
