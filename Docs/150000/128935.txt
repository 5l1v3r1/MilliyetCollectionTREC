<DOC>
<DOCNO> 128935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/05/son/sontur03.html </URL>
<DATE> 2003/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Abdullah Gül, Mısır'a gitti... 
</HEADLINE>
<TEXT>

     Başbakan Abdullah Gül, Irak'ta çıkacak bir savaşı önlemeye yönelik temaslarda bulunmak üzere Mısır'a hareket etti. Gül, yaptıklarının aktif bir barış diplomasisi olduğunu belirterek, ''Oturup beklememek gerekir. Ortadoğu'da çıkacak bir savaşın neticelerinin, Ortadoğu'daki bütün ülkeleri çok ciddi bir şekilde etkileyeceği kesindir'' dedi. 
     Başbakan Abdullah Gül, Mısır gezisinden önce Esenboğa Havalimanı'nda açıklamalarda bulundu. 
     Bölge ülkelerine yaptığı bir dizi ziyaretin ikinci ayağı olan Mısır ve Ürdün'e gitmek üzere Ankara'dan ayrıldığını belirten Gül, ziyaretin iki açıdan önemli olduğunu vurguladı. Gül, ''Birincisi, bölgemizin içinden geçmekte olduğu hassas koşullarda Mısır gibi önemli bir ülkede yetkililerle yapacağım görüşme çok yararlı olacaktır. Özellikle dünya diplomasisinde önemli roller oynamış Sayın Mübarek ile yapacağım görüşme, Irak çözümüne yönelik olarak da önemli fikirler verecektir'' diye konuştu. 
     Ayrıca ''Arap Ligi Merkezi'ne gidecek ilk Türk Başbakanı'' olacağına işaret eden Gül, Arap Ligi Genel Sekreteri Amr Musa'nın, diplomaside önemli roller oynayan bir kişi olduğunu kaydetti. Gül, şöyle devam etti 
     ''Mısır'da yapacağımız görüşmeler, dün Suriye'deki gibi önümüzdeki krizin savaşsız bir şekilde neticelenmesine yönelik olacaktır. Hala inanıyoruz ki, diplomasi yolları tüketilmemiştir. Yapılabilecek çok şey vardır. Bunları müşterek bir şekilde konuşmak, görüşmek ve gerekirse ortak somut adımlar atmaya yönelik olacaktır.'' Başbakan Gül, yarın da Ürdün'e ziyarette bulunacağını, burada Ürdün Kralı 2. Abdullah ile görüşeceğini ifade etti. 
     Ürdün'ün, Irak'ın önemli komşularından biri olduğuna dikkati çeken Gül, bu nedenle Ürdün'de yapacağı görüşmelerin önemli olacağını vurguladı. 
     Mısır ve Ürdün başbakanları ile ülkelerarası ikili ilişkilere yönelik görüşmeler de olacağını ifade eden Gül, bunların ticari, siyasi ve ekonomik ilişkilerin geliştirilmesine yönelik olacağını belirtti. Gül, ''Bizim yaptığımız, aktif bir barış diplomasisidir. Oturup beklememek gerekir. Ortadoğu'da çıkacak bir savaşın neticelerinin Ortadoğu'daki bütün ülkeleri çok ciddi bir şekilde etkileyeceği kesindir. Bunu dikkate alarak, bu bölgedeki her ülke, üstüne düşen gayreti göstermek zorundadır. Biz Türkiye olarak şimdi bu inisiyatifi almış durumdayız'' diye konuştu. 
     Başbakan Gül, dün Suriye'de yaptığı görüşmelerin çok yararlı olduğunu, karşılıklı fikirler aktarıldığını, yeni fikirlerin ortaya çıktığını ve somut önerilerin konuşulduğunu anlattı. Gül, bu ziyaretler sonucunda önemli gelişmelerin söz konusu olacağına inandığını belirtti. 
     
     ''ABD DE SAVAŞSIZ ÇÖZÜM İSTİYOR'' 
     Bütün bunların, savaşsız bir çözüm bulunması için olduğunu vurgulayan Gül, bunu sadece bölge ülkelerinin değil, krizin bir tarafı olan ABD'nin de savaşsız bir çözümü tercih ettiğini kaydetti. Gül, ''Bush ve Powell'ın açıklamalarında bunu açıkça görmekteyiz. Kofi Annan da açık açık barışçı yollarla bu sorunun çözülmesi için büyük gayret sarf etmektedir. Bu gezimizi ve bu çalışmalarımızı bu çerçevede düşünmek gerekir'' dedi. 
     Esenboğa Havalimanı'nda Gül'ü, Devlet Bakanı ve Başbakan Yardımcısı Abdüllatif Şener, Başbakanlık Müsteşarı Fikret Üçcan, Ankara Valisi Yahya Gür ve diğer yetkililer uğurladı. 
     Gül, bugün Mısır Başbakanı Atef Abeyd ile yapacağı görüşmenin ardından Cumhurbaşkanı Hüsnü Mübarek tarafından kabul edilecek ve vereceği öğle yemeğine katılacak. 
     Kahire'de, Arap Birliği Genel Sekreteri Amr Musa ile de bir görüşme yapacak olan Gül, geceyi Kahire'de geçirecek. 
     Başbakan Abdullah Gül, yarın ise Kahire'den Ürdün'ün Başkenti Amman'a geçecek ve burada Ürdün Başbakanı Ali Abu Ragheb ile biraraya gelecek. 
     Gül, Ürdün Kralı 2. Abdullah tarafından kabul edilecek ve öğle yemeğine katılacak. 
     





</TEXT>
</DOC>
