<DOC>
<DOCNO> 120517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/23/ekonomi/eko02.html </URL>
<DATE> 2002/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Karar borsayı düşürdü 
</HEADLINE>
<TEXT>

Pamukbank’ın Fon’a devrinde yürütmenin durdurulması’ kararının, IMF ile sorun çıkaracağı beklentisi tedirginlik yarattı. Borsa yüzde 2.24 düştü, dolar dalgalandı 
     EKONOMİ SERVİSİ 

     Danıştay İdari Dava Daireleri Genel Kurulu’nun TMSF’ye devredilen Pamukbank ile ilgili BDDK kararının yürütmesini durdurması, seçimlerden sonra esen iyimser havayı bozdu. BDDK’dan açıklama gelmesi için Çukurova Grubu’nun halka açık Yapı Kredi Bankası, Turkcell, Yapı Kredi Sigorta, Yapı Kredi Koray GYO, YK Yatırım Ortaklığı ve YK Finansal Kiralama şirketlerinin borsadaki işlemleri de dün durduruldu. 
     Bu hisselerle ilgili olarak borsadan dün iki farklı açıklama geldi. 10 dakikalık gecikmeyle yapılan ilk açıklama, grubun hisselerinin saat 14.20’de açılacağı yönünde oldu. Ancak daha sonra yapılan açıklamada, kapalılık halinin BDDK’dan yapılacak açıklamaya kadar süreceği bildirildi. 
     İki farklı açıklama, borsada belirsizlik yarattı. İlk seansı yüzde 0.56’lık düşüşle kapatan borsa, ikinci seansta gelen satışlarla günü 2.24’lük düşüşle kapattı. Endeks 309 puanlık düşüşle 13.501 puana indi. Uzmanlar, IMF’ye verilen niyet mektubunda yer alan nin Pamukbank’ın satış sürecinin, Danıştay kararı nedeniyle gerçekleşmeyeceği beklentisinin yatırımcıyı tedirgin ettiğini belirttiler. 
     
     Dolar, gün içinde dalgalandı 
     Dolar, Hazine’nin dış borçlanmaya çıkmasından sonra dün sabah saatlerinde bankalararası piyasada 10 bin liralık düşüşle 1 milyon 568 bin liraya gerileyerek son beş ayın en düşük seviyesine kadar indi. 
     Pamukbank’ın Fon’a devrinin durdurulmasıyla ilgili Danıştay kararından sonra 18 bin liralık artış gösteren dolar, 1 milyon 583 bin liraya yükselirken, serbest piyasada da iki bin liralık düşüşle 1 milyon 581 bin liradan kapandı. 
     Danıştay kararının bono faizlerinde ise etkisi az oldu. En çok işlem gören 2 Temmuz 2003 vadeli bononun faizi 1 puanlık artışla pazartesi valörlü yüzde 51.89’a yükseldi. 
     
Çukurova Grubu hisseleri pazartesi işleme açılacak      Dün ikinci seansın başında işlemlere kapatılan Çukurova Grubu şirketlerinden Yapı Kredi Bankası, Turkcell, Yapı Kredi Sigorta, Yapı Kredi Koray Gayri Menkul Yatırım Ortaklığı ve Yapı Kredi Yatırım Ortaklığı ile Bölgesel Pazar’da işlem gören Yapı Kredi Finansal Kiralama şirketlerinin sıraları 25 Kasım Pazartesi günü birinci seanstan itibaren işleme açılacak. 
     



 EKONOMİ 
























</TEXT>
</DOC>
