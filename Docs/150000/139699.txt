<DOC>
<DOCNO> 139699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/28/son/soneko41.html </URL>
<DATE> 2003/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
2002 yılında ihracat yüzde 12 arttı 
</HEADLINE>
<TEXT>

     Devlet İstatistik Enstitüsü DİE , 2002 yılında 35 milyar 80.7 milyon dolarlık ihracat, 50 milyar 831.6 milyon dolarlık da ithalat yapıldığını açıkladı. 
     DİE verilerine göre, söz konusu dönem 2001 yılı ile karşılaştırıldığında ihracat yüzde 12, ithalat yüzde 22.8 oranında arttı. 
     Önceki yıl, 31 milyar 334.2 milyon dolar tutarında ihracat ve 41 milyar 399 milyon dolar tutarında ithalat yapılmıştı. 
     Verilere göre önceki yıl 10 milyar 64.8 milyon dolar olan dış ticaret açığı ise yüzde 56.5 artarak, 2002 yılında 15 milyar 750.9 milyon dolara çıktı. 
     2002 yılında, ihracatın ithalatı karşılama oranı da yüzde 69 oldu. Önceki yıl aynı dönemde, ihracatın ithalatı karşılama oranı yüzde 75.7 düzeyinde gerçekleşmişti. 
     
     ARALIK'TA DIŞ TİCARET AÇIĞI YÜZDE 188.6 ARTTI 
     Öte yandan geçen yılın Aralık ayında, 2 milyar 814.6 milyon dolarlık ihracat, 5 milyar 66.6 milyon dolarlık da ithalat yapıldı. 
     Önceki yıl Aralık ayında, ihracat 2 milyar 660.3 milyon dolar, ithalat da 3 milyar 440.7 milyon dolar olmuştu. 
     Buna göre geçen yıl Aralık ayında, önceki yılın aynı ayına kıyasla ihracat yüzde 5.8, ithalat da yüzde 47.3 oranında arttı. 
     2001 Aralık'da 780.4 milyon dolar olan dış ticaret açığı da yüzde 188.6 artarak, geçen yılın Aralık ayında 2 milyar 252 milyon dolara yükseldi. 
     İhracatın ithalatı karşılama oranı da, 2002'nin Aralık ayında yüzde 55.6'ya geriledi. Önceki yıl aynı ayda bu oran yüzde 77.3 idi. 
     
     SEKTÖRLERDE DURUM 
     Türkiye'nin 2002 yılı ihracatındaki en yüksek paya, yüzde 93.1 ile imalat sanayi ürünleri sahip oldu. 
     Bunu yüzde 5.7 ile tarım ve ormancılık ve yüzde 1 ile de madencilik ve taşocakçılığı ürünleri izledi. 
     Devlet İstatistik Enstitüsü DİE verilerine göre, 2002'de 32 milyar 656.3 milyon dolar düzeyinde gerçekleşen imalat sanayi ihracatında, önceki yılın aynı dönemine oranla yüzde 13.8 artış kaydedildi. 2001'de imalat sanayi ihracatı 28 milyar 695.4 milyon dolar olmuştu. 
     Söz konusu dönemler itibariyle tarım ve ormancılık ürünleri ihracatı yüzde 10.5, madencilik ve taşocakçılığı ürünleri ihracatı yüzde 0.4 oranında gerilerken, balıkçılık ürünleri ihracatı yüzde 46.4 oranında arttı. 
     İthalatın mal gruplarına dağılımı incelendiğinde ise en fazla artış, yüzde 23.1 ile ara hammadde malları ithalatında olduğu görüldü. 
     Ara malları ithalatı, önceki yıl 29 milyar 971.2 milyon dolar iken, geçen yıl 36 milyar 903.3 milyon dolara çıktı. 
     Önceki yıl 6 milyar 964.4 milyon dolar olan sermaye yatırım malları ithalatı ise yüzde 20.4 artışla, 2002'de 8 milyar 382.1 milyon dolara yükseldi. Geçen yıl, tüketim malları ithalatı ise yüzde 21.9 artış ile 4 milyar 83.6 milyon dolardan, 4 milyar 979 milyon dolara çıktı. 
     Türkiye'nin toplam ithalatı içindeki sermaye mallarının payı yüzde 16.5, ara mallarının payı yüzde 72.6, tüketim mallarının payı da yüzde 9.8 oldu. 
     





</TEXT>
</DOC>
