<DOC>
<DOCNO> 124888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/16/siyaset/siy05.html </URL>
<DATE> 2002/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıslı Türklere Rum pasaportu 
</HEADLINE>
<TEXT>

Rum kesiminde yayın yapan Antenna Televizyonu, Kıbrıslı Türklere yönelik ambargonun kısmen delineceğini duyurdu 
     Kıbrıs Rum Yönetimi Dışişleri Bakanlığı’nda oluşturulan özel bir komitenin uzun zamandan beri üzerinde çalıştığı önlemler, KKTC makamlarını devre dışı bırakacak gelişmeler öngörüyor. 
     "Ekonomik açılımlar" adı altında Kıbrıslı Türkler’e yönelik hazırlanan ve kısa bir süre sonra Rum Yönetimi lideri Glafkos Klerides tarafından açıklanacak önlemler arasında, Kıbrıslı Türkler’e "hızlı pasaport verilmesi" planlanıyor. 
     Rum kesiminde yayın yapan Antenna TV’nin haberine göre, "Kıbrıslı Türklere pasaport verilmesi işlemlerinin seri bir şekilde yapılması" planlanıyor. 
     
     Türk mallarına izin 
     Habere göre ayrıca, Kıbrıs Türk tarafından balık, av ürünleri ve diğer bazı ticari malların serbest dolaşımına izin verilmesi plana koyuluyor. 
     Bu ürünler arasında, Rum kesiminde eksikliği çok görülen inek sütü de bulunuyor. KKTC’de çok pahalı olan, ancak Kıbrıs Rum Kesimi’nde ucuza satılan bazı ilaçların da Türk tarafına satılmasına imkan tanınması öngörülüyor. 
     
     Sınırlama gevşeyecek 
     Alithia gazetesi de, bir Rum hükümet yetkilisine dayanarak verdiği haberde, "Kıbrıslı Türkler’le Rumlar arasındaki ticarette sınırlamaların yakında gevşetileceğini" yazdı. 
     Bu gelişmelerin, uzun süredir ekonomik ambargoya maruz kalan KKTC’de "kısmi" rahatlama sağlayacağı" savunuluyor. 
     



 SİYASET 

















</TEXT>
</DOC>
