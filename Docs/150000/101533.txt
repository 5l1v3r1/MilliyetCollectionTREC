<DOC>
<DOCNO> 101533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/13/guncel/gun08.html </URL>
<DATE> 2002/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Polenin sorumlusu kavak mı, çınar mı 
</HEADLINE>
<TEXT>

ÇAPRAZ ATEŞ 
     NESLİHAN CUYAR 

     Doğal Hayatı Koruma Derneği DHKD , kavakların mayıs ayında rüzgarın da etkisiyle çevreye yaydıkları pamukçukların "polen olduğu, astımlı, amfizemli ve alerjisi olan hastaları rahatsız ettiği" iddialarını araştırdı. Orman Bakanlığı Kavakçılık Araştırma Enstitüsü ve İstanbul Üniversitesi Orman Fakültesi Botanik Anabilim Dalı, "kavak ağaçlarından uçuşan pamukçukların polen olmadığı" görüşünü bildirdi. Prof. Dr. Burhan Aytuğ da kavak kesen belediyelerin, bunların yerine kestane, çınar, manolya dikeceklerini ancak çınar ağacının kavaktan çok daha fazla allerjik polen vereceğini savundu. Konuyla ilgili görüşler şöyle 
     
     Faruk Anılsın İstanbul Park ve Bahçeler Müdürü 
Kavaklar zararlı      Kavaklar, sadece polen zararı olan değil aynı zamanda hızlı büyüyen, kök sistemiyle yeraltı sistemlerini bozan, ani devrilmelerle mal ve can kaybına yol açan ağaç türüdür. Biz, şehir estetiğine uygun bir ağaç olmadığı için başka ağaç türleri düşündük. Bunu da 25 yıla kadar yapmayı planladığımızı söyledik. Birdenbire kaldırmayı düşünmüyoruz. 
     
     Ceyhun Göl A.Ü. Çankırı Orman Fakültesi 
Çınar bir gelenektir      Kavak şehir içi ağaçlandırmasında önerilmez. Hem ağacın kendisi hem de poleni çevre kirlliği yaratır. Çınar ağacı Osmanlılar’dan beri gelen bir gelenektir. En çok dayanan türdür. Yol kenarı ve şehir içi ağaçlandırmada çınar daha çok tavsiye ediliyor. Çınar, hava kirliliğine dayanma açısından, egzos ve baca gazına karşı da öneriliyor. Bu nedenle kavak tavsiye edilmiyor. 
     
     Doç. Dr. Münevver Pınar A.Ü. Fen Fakültesi 
İkisi de dikilmesin      Kavağın polen salma dönemi bir ay. Ancak bu süre çınarda 1.5 - 2 ay. Buna rağmen kavak çok kısa sürede etrafa yayılıyor. Allerji açısından ikisi de sakıncalı. Rüzgarla tozlaşan bitkiler yerine böceklerle tozlaşan elma, ıhlamur ağacı dikilebilir. Bir kavak ağacından yaklaşık 10 - 15 milyar civarında, çınardan ise 5 - 6 milyar polen atmosfere dağılıyor. Bahçelere ikisi de dikilmesin derim. 
     
     Prof. Dr. Necmettin Çepel Emekli öğretim üyesi 
Erkek kavak dikilmeli      Her yıl belirli dönemde kavaktan etrafa pamuk yayılır. Rahatsız edenler, çiçek tozu değil, erkek polenlerle tohumlanmış dişi çiçeklerin tohumlarıdır. Kavakların erkekleri ve dişileri vardır. Eğer yol ağaçlandırması kavaklarla yapılacaksa, bunların erkekleri dikilirse bu rahatsızlık ortadan kalkar. Döllenmiş yumurta tohumları insanları rahatsız eder. Kavakların kesilmesine son vermek için erkek kavak yetiştirilmesi gerekiyor. Çınar da polen yayıyor ancak sayısı daha çok olduğu için eleştiriler kavak üzerinde yoğunlaşıyor. 
     
     Prof. Dr. Ahmet Rasim Küçükusta Cerrahpaşa 
Alerjik etkileri az      Her ikisinin de poleni var. Ancak ikisi de çok fazla alerji yapan polenler değil. Ülkemizde en çok alerji yapan polenler, özellikle tahıllara, çayırda çimenlere bağlı olan polenlerdir. Polen mevsimi bitkiden bitkiye değişir. Çoğu aynı dönemde polen verdikleri için, kavak polenlerinin yoğun olduğunda dönemde insanlar kavak ağacı polenine alerjileri olduğunu düşünür. Yapılması gereken alerjik deri testidir. Kavakların kesilmesinin nedeni polenlerinin alerjisi çok olduğu için değil, pamukçukların çevre kirliliği yaratmasından dolayıdır. 
     



 GÜNCEL 














</TEXT>
</DOC>
