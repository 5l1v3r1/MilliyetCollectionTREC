<DOC>
<DOCNO> 115442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/27/son/sondun14.html </URL>
<DATE> 2002/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Ortadoğu...Askerin saldırgana ateş etmesi sonucu patlama olmuş 
</HEADLINE>
<TEXT>

     Batı Şeria'daki Ariel Yahudi yerleşiminin girişindeki benzin istasyonunda düzenlenen intihar saldırısında patlamanın, İsrailli bir askerin bombacıyı vurmasıyla meydana geldiği belirtildi. 
     Patlamada, intihar bombacısının da arasında bulunduğu 3 kişinin öldüğü bildirildi. 
     Batı Şeria'nın İsrailli polis şefi Şacar Ayalon, Tel Aviv'in doğusuna 25 kilometre uzaklıkta bulunan ve sıkı korunan Ariel yerleşiminin girişindeki benzin istasyonunda asker ve sivillerin yanına şüpheli görünüşlü bir kişinin yaklaştığını kaydetti. 
     Şüpheli kişiyi fark eden bir kadının ''terörist'' diye bağırması üzerine bir askerin saldırganı vurduğu ve bombanın bunun üzerine patladığı belirtildi. 
     Her pazar sabahı, İsrailli askerlerin Batı Şeria'daki üslerine dönmeleri nedeniyle istasyonda çok sayıda asker olduğu kaydedildi. 
     Bazı görgü tanıkları ise askerin vurduktan sonra bombacının kendini havaya uçurduğunu kaydetti. Bir itfaiye görevlisi, ''Oraya vardığımızda terörist hala yanıyordu. Hemen yangını söndürdük'' dedi. 
     Bir polis yetkilisi ise askerlerin intihar bombacısını fark ederek yanına yaklaştığını, etkisiz hale getirmeye çalıştıkları sırada bombacının kendini havaya uçurduğunu belirtti. 
     Filistin Kabine Bakanı Nabil Şaat ise ''İsrailli ya da Filistinli, sivillere yönelik her türlü eyleme karşı olduklarını'' kaydetti. 
     





</TEXT>
</DOC>
