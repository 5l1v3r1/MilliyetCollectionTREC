<DOC>
<DOCNO> 142193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/12/son/sondun05.html </URL>
<DATE> 2003/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Genelkurmay Başkanı "Kuzey cephemiz olacak" 
</HEADLINE>
<TEXT>

     ABD Savunma Bakanı Donald Rumsfeld, ABD'nin Türkiye'den bütün taleplerinin bir arada ''paketlendiğini'' ve bunun içinde hava, kara operasyonlarıyla, uçuş hakkının da bulunduğunu belirtirken, Irak'a savaş durumunda kuzey cephesini açma kararlılığı da bir kez daha vurgulandı. 
     Türkiye'nin, Amerikan askerlerinin konuşlandırılmasını kabul etmeyen parlamento kararının ardından, Irak'ta savaş durumunda, operasyona giden koalisyon kuvvetleri savaş uçaklarına Türk hava sahasının açılması konusu ABD'nin gündeminde bulunuyor. 
     Rumsfeld, ABD Genelkurmay Başkanı Orgeneral Richard Myers ile birlikte düzenlediği günlük basın toplantısında, bu yöndeki soruları yanıtladı. 
     Basın toplantısında, Türk yetkililerin, uçuş hakkı konusunun da parlamento onayını gerektirdiği ve İncirlik Üssü'nde Keşif Güç çerçevesinde görev yapan uçakların, Irak'a operasyonda taarruz için kullanılamayacağı yönündeki sözlerine işaret eden sorular üzerine Rumsfeld, ''Benim hatırladığım, Türkiye ve diğer NATO ülkeleri, Afganistan'a Sürekli Özgürlük operasyonu sırasında uçuş hakkı sağlamıştı. Söylemeye bile gerek yok, zaten İncirlik'te, taarruz amaçlı uçağımız yok. Anladığım kadarıyla bizim Türkiye'den bütün taleplerimiz, kara, hava ve uçuş hakkı, bir arada paketlenmişti'' diye konuştu. 
     Bu durumda Türkiye'den uçuş hakkı verilip verilmeyeceği sorusuna karşılık Rumsfeld, Orgeneral Myers, kendisi ve Beyaz Saray yetkililerinin, Türk yetkililerle yakın temasta olduğunu belirterek, durumu gereğinden fazla analiz edilmemesi gerektiğini savundu. 
     ABD Genelkurmay Başkanı Myers da, daha önce de söylemiş olduğu sözleri kuvvetle vurgulayarak, ''Türkiye bizim taleplerimizi karşılaşın ya da karşılamasın, bizim bir kuzey cephemiz olacak'' dedi. 
     
     KUZEY IRAK VE TÜRKİYE 
     Rumsfeld, Kuzey Irak'taki durumla ilgili Türk yetkililerle görüşmeler yapıldığını ve mülteci akınını önlemek için askerlerin, kısa bir mesafede bu bölgeye giriş yapmasının konuşulduğunu kaydetti. 
     ABD Savunma Bakanı, ''Türkler'le Kürtler arasında, Kürtler'le Kürtler arasında ve Kürtler'le Saddam arasında tarihi farklılıklar var. Bunlar gerçek. Biz, kuzeyde yeterince askerimiz olmasını istiyoruz ki, bu gruplar arasında çatışma çıkmasın'' dedi. 
     Rumsfeld, ABD'nin çıkarının, Irak'ın bütünlüğünün korunmasından geçtiğini, Irak'ta bölünmüş bir devlet istemediklerini belirterek, bütün tarafların kırmızı çizgileri, nelerin olmasının istendiğinin tartışıldığını söyledi. Donald Rumsfeld, gruplar arası, etnik çatışmaları, savaş durumundan yararlanarak yanlış hesaplar yapılmasını istemediklerini belirtti ve o bölgede ABD'nin düzeni sağlama niyetinde olduğuna işaret etti. 
     ABD Genelkurmay Başkanı Myers da, Irak'ta savaş olasılığına karşı, Türk Genelkurmay yetkilileriyle, Kuzey Irak'ta koordinasyonun şekilleri üzerinde çalıştıklarını, Türk hükümetiyle de, konunun askeri ve siyasi yönlerinin ele alındığını kaydetti. Myers, Kuzey Irak'a müdahaleden bahsederken, TBMM'nin, Amerikan askerlerinin konuşlandırılmasını kabul etmeyen kararıyla birlikte, Türk askerlerinin yurt dışına gönderilmesini de kabul etmediğini hatırlattı. 
     





</TEXT>
</DOC>
