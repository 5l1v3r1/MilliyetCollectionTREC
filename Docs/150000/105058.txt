<DOC>
<DOCNO> 105058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/01/guncel/gun13.html </URL>
<DATE> 2002/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürtçe’nin kuralları tamam... 
</HEADLINE>
<TEXT>

     YILDIZ YAZICIOĞLU Ankara 

     Avrupa Birliği’ne AB uyum yasaları kapsamında Kürtçe öğrenimine izin veren mahalli dillerle ilgili yönetmelik hazırlıkları tamamlandı. Milli Eğitim Bakanı Necdet Tekin, yönetmeliğin 3 Eylül’de Başbakan Yardımcısı Mesut Yılmaz ve ilgili bakanlarla yapacakları toplantı sonunda netlik kazanacağını söyledi. 
     
     Kurallar belirlendi 
     Tekin, hazırlıkları yapma görevinin bakanlığına verildiğini anımsattı. Kürtçe, Zazaca, Pomakça, Bosnakça gibi mahalli dilleri öğrenme olanağı sağlayan yönetmeliğin tamamlanarak bakanlık denetimindeki dil öğrenimine ilişkin kurallar belirlendi. Tekin, yönetmeliğe sadece Kürtçe olarak yaklaşmadıklarını, AB’nin mahalli dillere yaklaşımını temel aldıklarını belirtti. 
     
     Öğrenci sayısına sınırlama 
     Yönetmelik yürürlüğe girdiğinde, özel öğretim kurumları Kürtçe öğretimi yapabilecek. Bu özel öğretim kurumları, Talim ve Terbiye Kurulu’ndan onaylanacak ders müfredatları çerçevesinde söz konusu mahalli dilleri öğretebilecek. Mevcut özel dil kurslarına getirilen mesul müdür bulunması gibi koşullar, Kürtçe öğrenimi yaptıracak özel öğretim kurumları için de uygulanacak. Yönetmelikte sınıflarda en fazla bulunabilecek öğrenci sayısı gibi sınırlamalar da yer alacak. 
     



 GÜNCEL 
























</TEXT>
</DOC>
