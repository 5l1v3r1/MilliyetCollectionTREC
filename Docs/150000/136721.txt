<DOC>
<DOCNO> 136721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/14/son/sondun17.html </URL>
<DATE> 2003/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika'nın İsrail ile de ilişkileri bozuldu... 
</HEADLINE>
<TEXT>

     Irak konusunda NATO'daki tavrı nedeniyle ABD'nin tepkilerine hedef olan Belçika, ''Ariel Şaron davası'' yüzünden de İsrail ile büyük gerginlik yaşamaya başladı. 
     Belçika'da 23 kişi, Savunma Bakanı olduğu dönemde, 1982 yılında, Lübnan'da yapılan katliamlardan sorumlu olduğu gerekçesiyle 18 Haziran 2001'de Şaron aleyhinde suç duyurusunda bulunmuştu. 
     Belçika'da, dünyanın başka hiçbir ülkesinde bulunmayan bir yasa, yabancıların, bu ülkede yaşamasalar dahi, bir başka yabancıyı, ''insanlık suçu'' ithamıyla mahkemeye vermelerine olanak tanıyor. 16 Haziran 1993'de yürürlüğe giren ve 10 Şubat 1999'da kapsamı genişletilen bu yasa çerçevesinde, İran'ın eski Cumhurbaşkanı Haşimi Rafsancani, Çad'ın eski Devlet Başkanı Hissene Habre, Kongo'nun eski Dışişleri Bakanı Abdulaye Yeroida, Küba Devlet Başkanı Fidel Castro ve Filistin Lideri Yaser Arafat gibi isimler aleyhinde suç duyurusunda bulunuldu ve soruşturma açıldı. 
     Yargıtay, 12 Şubat Çarşamba günü, Ariel Şaron'un ''başbakan olduğu sürece'' Belçika'da yargılanamayacağını kararlaştırırken, Beyrut olaylarında rol oynayan 3 İsrailli generalin yargılanmasına yeşil ışık yaktı. 
     Bu karar üzerine Brüksel'deki büyükelçisini geri çeken İsrail, Belçika'yı ''adli terörist'' olmakla suçladı. İsrail Devlet Başkanı Moşe Kastav, Belçika Kralı II. Albert'e bir protesto mektubu göndererek, ''Bizi itham edenler kendi mazilerine baksınlar'' diyerek Belçika'nın kanlı sömürgüci geçmişini hatırlattı. 
     İsrail Dışişleri Bakanlığı, bir Avrupa ülkesinin hakaretleri karşısında sessiz ve tepkisiz kalmayacaklarını resmi yollardan Brüksel'e bildirerek, Belçika'yı uluslararası terörizme karşı mücadeleyi kösteklemekle itham etti. 
     İsrail, tüm dünyada, Yahudi lobisine de çağrıda bulunarak, Belçika'nın ekonomik menfaatlerine karşı girişimlerde bulunacağını, çeşitli ambargolar başlatacağını belirtiyor. 
     Öte yandan, ''Belçika'ya yatırım yapılması için'' ABD'de temaslarda bulunan Başbakan Guy Verhofstadt, Amerikalıların ''soğuk tavırları ve uyarı mesajlarıyla'' karşılaştı. 
     Bazı ABD firmalarının Belçika'dan her yıl ithal ettikleri milyarlarca dolarlık elmas sözleşmelerini askıya aldıkları, Amerikalı tüketicilerin Belçika ürünlerine ambargo başlattıkları belirtiliyor. 
     Belçika'da, 18 Mayıs'ta yapılacak seçimler öncesinde ''kamuoyunun isteklerini dikkate aldığını'' belirten koalisyon hükümetinin, artan bir şekilde ''kamuoyu tepkisiyle'' karşılaşmaya başladığı gözlemleniyor. ABD ve İsrail ile gerginliğin süratle giderilmemesi halinde Belçika ekonomisinin ciddi darbeler alacağı belirtiliyor. 
     Ülke ekonomisinde bir yandan Amerikan şirketlerinin, bir yandan da Yahudi toplumunun büyük etkisi ve ağırlığı bulunuyor. 
     





</TEXT>
</DOC>
