<DOC>
<DOCNO> 139767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/28/son/sontur20.html </URL>
<DATE> 2003/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Bush ile görüşmemizde rica da başladı'' 
</HEADLINE>
<TEXT>

     AK Parti Genel Başkanı Recep Tayyip Erdoğan, AK Parti iktidarının Irak sorununu ''kucağında'' bulduğunu belirterek, ''Bush ile görüşmemizde rica o zaman başladı. Biz o zamandan bugüne bir taahhütte bulunsaydık belki de savaş başlamıştı'' dedi. 
     Erdoğan, Batman'dan karayoluyla Siirt'in Kurtalan ilçesinde geçti. Burada HADEP'li Belediye Başkanı Nezir Gülcan'ı ziyaret eden Erdoğan, ''Yiğit düştüğü yerden kalkar'' pankartlarının bulunduğu meydanda partisinin seçim otobüsünün üzerinden vatandaşlara seslendi. 
     3 Kasım seçimlerinde yüzde 34.4 oy alarak iktidar geldiklerini, Siirt'te 9 Mart Pazar günü yapılacak seçimlerin 3 Kasım seçimlerinin devamı niteliğinde olduğunu ifade eden Erdoğan, iktidara geldiklerinde ''ateş yumağı'' olarak nitelendirdiği 4 önemli sorunla karşılaştıklarını kaydetti. 
     Bunlardan ilkinin Türkiye'nin AB üyelik süreci olduğunu kaydeden Erdoğan, 20 gün içinde 14 AB üyesi ülke ziyaret edilerek, 2004 yılı sonuna yönelik söz alındığını anlattı. Demokrasi ve insan hakları açısından hem AK Parti hem de önceki hükümetlerin adımlar attığını ifade eden Erdoğan, son dönemde bu adımların ivme kazandığını bildirdi. 
     AK Parti'nin ''insanı yaşatki devlet yaşasın'' felsefesiyle yola çıktığını kaydeden Erdoğan, Siirt'ten milletvekili adayı olduğu için vaatte bulunmak istemediğini, zaten yol, su mesken gibi temel ihtiyaçları yerine getirmenin görevleri olduğunu anlattı. 
     
     ''IRAK SORUNUNU KUCAĞIMIZDA BULDUK'' 

     Erdoğan, ateş yumaklarından ikincisi olan Irak sorununu iktidara geldiklerinde ''kucaklarında bulduklarını'' belirterek, şöyle devam etti 
     ''Bu yumak bir ateşten top haline geldi. 11 Aralık'ta Başkan Bush ile görüştüm, rica o zaman başladı. Biz o zaman herhangi bir taahhütte bulunsaydık savaş belki de çoktan başlamıştı ve bitmiş olacaktı. Bir evin yanında yangın varsa yapılması gerekenleri biz de yaptık. Geçen gün bir arkadaşımızın tespiti vardı. Depremi düşünüyoruz. Deprem zaten olacak. Önemli olan kaç ev yıkılacak. Yıkılmayacak evler yapmak lazım. Biz hala barışla ilgili umudumuzu yitirmiş değiliz. 
     Tezkere Meclis'e geldi. Bizde AK Parti olarak demokrasiyi işletiyoruz. Söyleyecek sözümüz var diyen arkadaşlarımızı dinliyoruz. Ön yargımız yok. Görüşmelerimizi sonuna kadar yapacağız. Bu değerlendirmelerinden sonra kararımızı alacak ve Genel Kurul'da bu oylanacak. En hayırlı kararı Meclis çatısı altında vereceğiz.'' Kıbrıs sorununa da değinen Erdoğan, kendilerinin bu sorunu çözelim derken çözmeyelim diyenlerin de bulunduğunu iddia etti. Küçük bir sorunun çözülemediğini ifade eden Erdoğan, ''KKTC'nin bir milli takımını Türkiye'ye getiremiyorsunuz çünkü sorun var. Ama Güney Kıbrıs'ın ya da Kıbrıs Rum kesiminin takımını getiriyorsunuz'' dedi. 
     Erdoğan, AK Parti iktidarının emekliye, dula, yetime, işçiye nefes aldıracak icraatta bulunduğunu, ancak muhalefetin popülistlik suçlamasıyla karşılaştığını kaydetti. 
     Erdoğan, AK Parti'nin 362 milletvekili ile Siirtliler'in emrinde olduğunu dile getirerek, sözlerini, ''İnşallah bu rakamı 363'e çıkaracaksınız. 9 Mart'ta Türkiye'de anormal olan demokratik ortamı normale çeviren bir seçim olacak. Demokrasi, Siirt'te bir kırılma noktasıdır'' diyerek tamamladı. 
     ''21. yüzyılın Başbakan'ı '' diye anons edilen Erdoğan'ı özel hareket timi korudu. 
     AK Parti Genel Başkanı Erdoğan, daha sonra karayoluyla Siirt'e hareket etti. 
     





</TEXT>
</DOC>
