<DOC>
<DOCNO> 101492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/12/son/sontur04.html </URL>
<DATE> 2002/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş "Yabancıya ucuz döviz satışı asılsız" 
</HEADLINE>
<TEXT>

     Devlet Bakanlığı sırasında yoğun biçimde milletvekillerinin ekonomiye ilişkin çok değişik konulardaki soru önergelerine muhatap olan Kemal Derviş, yanıtladığı son önergelerden birinde, yurttaşların döviz mevduatlarının yabancılara ucuz kaynak olarak kullandırıldığı iddialarının asılsız olduğunu bildirdi. Bu tür bir uygulamanın söz konusu olmadığını teknik ayrıntılarıyla açıklayan Derviş, ekonomi politikalarının kararlılıkla uygulandığını da kaydetti. 
     
     SP'Lİ ÇELİK'İN SORUSU 
     SP Ankara Milletvekili Zeki Çelik, Derviş'in yanıtlaması istemiyle verdiği yazılı soru önergesinde, IMF ile yürütülen program kapsamında bankalardaki döviz mevduatlarının yabancı bankalara ucuz kredi olarak verildiği iddialarının gerçeklik derecesini sordu. Çelik'in önergesinde, "Türk bankalarında döviz olarak bulunan halkımızın tasarruflarını Hazine'nin kullanması bir tarafa, üstelik yabancı bankaların, ayrıca çok düşük faizle kullanımına sunulması şartına bağlandığı iddiaları doğru mu " sorusu yer aldı. 
     
     DERVİŞ'İN YANITI 
     Derviş, soru önergesini yanıtlarken, böyle bir durumun olmadığını belirterek, IMF ile stand-by düzenlemesi kapsamında yürütülen müzakereler çerçevesinde de böyle bir konunun gündeme gelmediği yanıtını verdi. Derviş, "IMF ile düzenli aralıklarla yürütülen gözden geçirme çalışmaları kapsamında ülkemizin uygulamakta olduğu kararlı ekonomi politikaları neticesinde kaydedilen ilerlemeler ve makro ekonomik gelişmeler ele alınmakta ve hedeflerin yakalanmasına yönelik atılması gereken adımlar gündeme gelmektedir" dedi. 
     
     "İLLİYET BAĞI YOK" 
     Eski Devlet Bakanı Derviş, yurttaşların döviz mevduatlarının yabancı bankalara ucuz kaynak olarak verildiği iddialarına karşı şu yanıtı verdi 
     "Kar maksimizasyonu, her ticari işletmede olduğu gibi Türk bankacılık sektöründe yürütülen faaliyetin temel amacıdır. Mali aracılık yapan diğer kurumlarda olduğu gibi bankacılık sisteminde de borçlanma veya mevduat toplama yoluyla kaynak yaratılır ve bu kaynak çeşitli aktif araçlar arasında dağıtılır. Aralarında devlet iç borçlanma senetlerinin de olduğu menkul değerlere yatırım yapılması ve kaynakların kredi olarak plasmanı, bankacılık sisteminin aktif yönetiminin bir sonucudur. Bu bağlamda bir banka karlı bulduğu sürece Hazine kağıdı alabilir veya yurt içine ya da yurt dışına kredi verebilir. Bu nedenle, Hazine'nin dış borçlanması ile Türk bankalarının plasman kararları arasında anılan türden bir illiyet bağının kurulması da imkansızdır." 
     





</TEXT>
</DOC>
