<DOC>
<DOCNO> 136444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/12/son/sondun10.html </URL>
<DATE> 2003/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Nato çökebilir... 
</HEADLINE>
<TEXT>

     ABD Dışişleri Bakanı Colin Powell, NATO ittifakının geleceğinin, Irak krizine gerektiği gibi müdahale etmekte başarısız olunması durumunda tehlikeye gireceğini savundu. 
     Olası Irak savaşında Türkiye'nin savunulmasına ilişkin NATO'da Fransa, Almanya ve Belçika'nın ayak sürümesinden duyulan rahatsızlığı dile getiren Powell, ''NATO, sorumluluklarını yerine getirmediği için çökebilir'' dedi. 
     Powell, NATO'daki çatlağın asıl nedeninin, ABD'nin Irak'ı silahsızlandırmak için savaş seçeneğine destek aramasının değil, sorumluluklarını yerine getirmemesi olduğunu vurguladı. 
     ''Şimdi Irak rejimiyle bir kerede ve son kez mücadele etmenin tam zamanı olduğunu'' belirten Powell, Irak'ın, hem El Kaide, hem de diğer terörist gruplarla bağı olduğunu söyledi. Powell, NATO'da itirazcı üç ülkenin tutumunu değiştirmek için ABD'nin ''yoğun diplomasi'' izlediğini, her durumda ABD'nin Türkiye'nin yardımına koşacağını, ancak NATO üyelerinin doğru şeyi yapacağına inandığını belirtti. 
     ABD Dışişleri Bakanı, BM Güvenlik Konseyi'nin askeri güç kullanma seçeneğini desteklemesi için baskı yapacaklarını da kaydetti. 
     





</TEXT>
</DOC>
