<DOC>
<DOCNO> 111499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/06/son/sontur18.html </URL>
<DATE> 2002/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
YTP seçim bildirgesini açıkladı... 
</HEADLINE>
<TEXT>

     YTP Genel Başkanı İsmail Cem, ''Biz seçime girmeyip CHP'yi destekleyecekmişiz. Eğer biz bu desteği verirsek o sanal başbakan bize hediyeler dağıtacakmış. Bu tek kelimeyle ayıptır'' dedi. 
     İsmail Cem, Bilkent Otel'de düzenlenen toplantıda, partisinin ''YeniTürkiye'nin İktidar Programı 2002, Biz Hazırız'' adlı seçim bildirgesini özetleyerek anlattı. 
     Salona, maden işçilerinin ''Madenci seninle gurur duyuyor'', ''Türkiye seninle gurur duyuyor'' sloganları ile giren Cem, konuşmasına ''Ben de sizinle gurur duyuyorum'' diyerek başladı. 
     Amaçlarının ''iktidar olma, koltukta kalma'' olmadığını belirten Cem, ''Biz Türkiye için varız'' dedi. Halkın geleceğinden kaygılı olduğunu ifade eden Cem, Türkiye'nin bu durumuna baktığında Şili'nin ünlü şairi Neruda'nın ''Biz halkız yeniden doğarız ölümlerde'' dizelerinin aklına geldiğin söyledi. 
     ''Türkiye o bize gösterilen Türkiye'den ibaret değil'' diyen Cem, üretimsizlik, işsizlik ve eşitsizliği yeneceklerini söyledi. Cem, şöyle konuştu 
     ''Türkiye hiçbir zaman adil bir toplum olmadı. Hiçbir zaman da bugünkü kadar eşitsiz olmadı. İdeolojisine bağlı partiler neden eşitsizlikten bahsetmiyor Sosyal adaletin bekçisi olan tek parti YTP'dir. Biz unutulmuşların temsilcisi olacağız. Türkiye'de yapılacak çok iş var. Söylenecek çok söz var. Bunları yapma iddiasıyla siyasetteyiz.'' İnsanların kendi içinde tutsak edildiğini ifade eden Cem, YTP'nin insanların girişkenliğini, yaratıcılığını, güzelliğini zincirlerden kurtarma iddiasında olduğu söyledi. Cem, ''Türk insanının neler yapabileceğini tüm dünyaya göstereceğiz'' dedi. 
     
     ''ÖFKE DEĞİL, SEVGİ ZAMANI'' 

     YTP Lideri Cem, insanları birbiriyle kavgalı olmaktan kurtaracaklarını, gerilim yerine barışı getireceklerini ifade ederek, ''Değişik tellerden çalan da yok değil. Bazıları 'toplumda öfke var' diyor. O öfke senin zihninde... Şimdi sevgi zamanı'' diye konuştu. 
     Girişime, işini büyütene, kendini geliştirene ve istihdamı artırana koşulsuz destek vereceklerini belirten Cem, ''Sorun yaratan değil, çözüm üreten siyaseti savunuyoruz'' dedi. 
     Eğitim politikalarını da anlatan Cem, eğitimde herkesin eşit haklara sahip olacağını söyledi. Cem, ''Parasızlık nedeniyle bir gencin üniversiteye gidememesi mümkün değil. Bu YTP'nin sözüdür, bunu ortadan kaldıracağız. Hiçbir çocuğun eğitimden dışlanmayacağına söz veriyoruz. Mutsuz öğretmenle mutlu çocuklar yetiştirilemez, öğretmenlerin sorunlarıyla da yakından ilgileneceğiz'' diye konuştu. 
     Yasakçı devlet anlayışı yerine örgütleyici, özendirici devlet anlayışını egemen kılacaklarını ifade eden Cem, Türkiye'de ''iyi bir yönetim'' eksikliği bulunduğunu söyledi. 
     Dürüst yönetilen, saydam bir Türkiye yaratacaklarını belirten Cem, ''Yolsuzluklardan, millet olarak saf yerine konulmaktan bıktık. Edilgen yurttaş olmayacak, yurttaş etkin olacak ve devleti kontrol edecektir'' dedi. 
     YTP'nin özgürlükleri bir bütün olarak değerlendirdiğini belirten Cem, Türkiye'nin dünya tarafından sayılan bir ülke olması için kendi gücünün, insanının, kültürünün ve tarihinin bilincinde olması gerektiğini belirtti. 
     
     AB ÜYELİĞİ 

     Türkiye'nin AB üyeliğini mutlaka gerçekleştireceklerini belirten Cem, AB ile akılcı, medeni ve ikna etme kabiliyeti olan bir yaklaşımın üyelik sürecini hızlandıracağını kaydetti. YTP Genel Başkanı Cem, şöyle konuştu 
     ''Biz büyüdükçe bizlerden korkanlar çoğaldı ve bazıları Türkiye'de böyle halkın hakkını savunan, mazlumun hakkına sahip çıkan, haksıza karşı göğüs geren bir parti istemedi. Türkiye'de bir öcü yarattılar ardından da sözde kahraman yaratıldı. Ardından öcüden kurtarmak için bir sözde kahraman yaratıldı. O önce kendisini kurtarsın.'' Kamuoyu yoklamaları ve anketlerde çıkan sonuçları da eleştiren Cem, hiçbirinin sonucuna güvenmediklerini söyledi. 
     YTP'nin baraj sıkıntısı olmadığını ve olmayacağını ifade eden Cem, ''Akıl, gönül ve yürek'' birlikteliği ile sorunları çözeceklerini söyledi. 
     Cem, şöyle devam etti 
     ''Diyorlar ki, biz seçime girmeyip CHP'yi destekleyecekmişiz. Eğer biz bu desteği verirsek o sanal başbakan bize hediyeler dağıtacakmış. Bu tek kelimeyle ayıptır. Belki de kendileri hep böyle düşündüğü için bizlerin de kendileri gibi düşündüğümüzü zannediyorlar ama biz öyle değiliz. Halk bizi anlıyor, bizim içimiz de dışımız da bir.'' ''YTP, Türkiye'yi yenileştirecek, isteseler de istemelerse'' diyen Cem, sözlerini, ''YTP'nin öncülüğünde bir ağaç gibi tek ve hür ve bir orman gibi kardeşçe yaşayacağız'' şeklinde tamamladı. 
     
     SEÇİM BİLDİRGESİ 

     YTP'nin 89 sayfalık bildirgesi, ''İlkeler ve Yaklaşımlar'', ''Yenileşme Stratejisi'', ''Ekonomi İnsan İçindir'', ''Demokrasiyi Yaşam Tarzı Haline Getireceğiz'' ve ''Yeni Türkiye Partisi İktidar Programı Uygulama Takvimi'' adlı 5 başlıktan oluşuyor. 
     Bildirgede, siyasi partilere, siyasetçiye ve parlamentoya olan güvenin yeniden sağlanacağı belirtiliyor. 
     Bildirgeye göre, ''siyasi partilerin tek bir anayasal doktrin etrafında değil şiddeti reddetmek kaydıyla farklı siyasal öncelik ve tercihleri serbestçe belirleyecekleri çoğulculuk anlayışı içinde faaliyet göstermelerinin önündeki anayasal ve yasal engeller'' kaldırılacak. Milletvekili seçilme yaşının 25'e, seçim barajının yüzde 5'e indirilmesi öngörülüyor. Milletvekili adaylarının ön seçimle belirlenmesi, yurtdışında yaşayan seçmenlerin mektupla oy kullanması, milletvekili seçimlerinin 5 yılda bir yapılması ve milletvekili sayısının 500 olması hedefleniyor. 
     Anayasa, siyasi partiler ve seçim yasalarında değişiklik yapılması ve parlamentonun zedelenen saygınlığını güçlendirmek üzere ''Siyasi Etik Yasası'' çıkarılması öngörülen bildirgede, ''Milletvekilleri, seçildikten sonra tüm ticari işlerini kayyıma devredecekler. Milletvekilleri hakkında siyasal çalışmaları dışında her türlü ceza kovuşturulması serbestçe yapılabilecek'' deniliyor. 
     Bildirgede, insanların kendi farklı etnik kültürlerini araştırması, öğretmesi, geliştirmesi, anadillerinde yayın yapması haklarını toplumun bütünlüğü çerçevesinde, özgürce kullanabilmelerinin sağlanacağı belirtilen bildirgede, ''Güneydoğu sorunu'' konusunda çözüm önerileri getiriliyor. 
     Alevi-Bektaşi düşüncesinin özgürce ifadesi, düşüncelerin yaşatılması ve geliştirilmesi için gerekli maddi ve manevi katkı verilerek bu yöndeki yasal düzenlemelerin yapılması gerektiği vurgulanan bildirgede, ''üniversitelerdeki başörtüsü sorununun ancak laikliğe bağlılığından şüphe duyulmayan ve toplumun tüm kesimlerinin güvendiği bir iktidarla çözüme kavuşturulabileceği'' kaydediliyor. 
     Toplantıya, parti yöneticileri, milletvekilleri, milletvekili adayları ve partililer katıldı. Cem'in konuşmasının ardından adaylar, tek tek kürsüye çağırılarak tanıtıldı. 
     





</TEXT>
</DOC>
