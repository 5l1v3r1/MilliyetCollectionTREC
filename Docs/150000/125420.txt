<DOC>
<DOCNO> 125420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/18/son/soneko33.html </URL>
<DATE> 2002/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB "Hükümet hayat standardı icraatının sonucuna katlanacak" 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, mali miladı kaldıran yasa tasarısına TBMM Plan ve Bütçe Komisyonu'nda verilen bir önergeyle eklenen hayat standardı ile ilgili olarak, ''Bu hükümet, hayat standardı icraatının sonucuna katlanacak'' dedi. 
     Devlet Bakanı Ali Babacan, TOBB Başkanı Hisarcıklıoğlu ve beraberindeki bazı yönetim kurulu üyelerini kabul etti. Yaklaşık 45 dakika süren görüşmenin ardından Hisarcıklıoğlu, gazetecilerin sorularını yanıtladı. 
     Hisarcıklıoğlu, hayat standardı ile ilgili bir soru üzerine şu andaki uygulamanın kapsamının daraltılarak, önümüzdeki sene de devam etmesinin sağlandığını hatırlattı ve şöyle devam etti 
     ''AKP Genel Başkanı'nın ve Sayın Başbakan'ın ifade etmiş olduğu hadise, ekonomi ile ilgili konuda, ekonomik sivil toplum örgütleri, meslek örgütleri ile TOBB ile istişare edilmesi söz konusuydu. Bu konuyu biz sonradan öğrendik. İncelemek lazım. Buradaki esas hadise, bu tip çalışmalar yapılırken, TOBB ve TESK ile bu konular istişare edildiğinde, doğru işler yapılır. Biz de her türlü doğru bilgi ve desteği vermeye hazırız.'' Hisarcıklıoğlu, bu hükümetin bu icraatının sonucuna katlanacağını ifade ederken, ''Kendileri karar verir, biz uygularız dedikten sonra, yapabilir. Bunun sonucuna da katlanır'' dedi. 
     
     MALİ MİLAT 
     Hisarcıklıoğlu, mali milat ile ilgili TOBB'un genel bir görüşünün bulunduğunu, ve bunu geçen dönemde 30 Kasım 2001'de önceki hükümet ile imzalanan bir protokol olduğunu hatırlatırken, şöyle devam etti 
     ''Bu çerçevede, enflasyon muhasebesi olmadan ve geçmişi temizlemeden 'nereden buldun' ve 'mali milat' ile ilgili yapılacak çalışmaların bir anlamı olmayacaktır. Ekonomiyi kayıt altına alacak, vergi reformunu gerçekleştirmeden 'nereden buldun' sorusunun bir anlamı yoktur. Çünkü ekonomi tekrar kayıt dışı çalışacaktır. TOBB olarak biz vergi ile ilgili kapsamlı bir vergi reformu çalışması başlattık. Herhalde önümüzdeki hafta bitmek üzere, bunu kamuoyuna duyuracağız.'' 
     





</TEXT>
</DOC>
