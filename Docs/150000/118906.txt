<DOC>
<DOCNO> 118906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/14/son/sonspo37.html </URL>
<DATE> 2002/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakırspor'dan gece maçına tepki... 
</HEADLINE>
<TEXT>

     Diyarbakırspor Kulübü Basın Sözcüsü Şahismail Bedirhanoğlu, Diyarbakırspor ile Gaziantepspor arasındaki maçın başlama saatinin 19.00'a alınmasına bir anlam veremediklerini söyledi. 
     Şahismail Bedirhanoğlu, daha önce 16 Kasım Cumartesi günü saat 13.30'da yapılacağı açıklanan maçla ilgili çalışmaların sürekli gündüz sürdürüldüğünü belirterek, ''Maçın saat 19.00'a alınmasıyla bizim hafta ortasında yaptığımız çalışmaların bir anlamı kalmadı'' dedi. 
     Kendilerine haber verilmeden alınan bu kararı kınadıklarını da ifade eden Bedirhanoğlu, konuyla ilgili olarak şöyle konuştu 
     ''Bu kararı biz kınıyoruz. Geceye alınmasından dolayı programımız ve çalışmalarımız altüst oldu. Bize hiç danışılmadı. Maçı yapan 2 kulüptür, bir kulüp değildir. Bu karar alınırken en azından nezaketen de olsa yönetim ve kulübe sorulmalıydı. Bu karar, belki de tarihte bir ilk olacaktır. Kararı biz basından öğrendik ve daha sonra maç saatinin değiştirildiği bize bildirildi. Çifte standart uygulamasına son verilmesini istiyoruz. Bu uygulamalar hoş değil. Biz gece de olsa, gündüz de olsa oynarız. Bizim için farketmez. Çıkar oyunumuzu oynarız. Ama yine de bunu haksızlık olarak görüyoruz.'' Bedirhanoğlu, takımın yarın karayoluyla Gaziantep'e gideceğini belirterek, futbolcuların alacakları ile primlerinin de yarın banka hesaplarına yatırılacağını söyledi. 
     





</TEXT>
</DOC>
