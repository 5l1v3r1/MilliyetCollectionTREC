<DOC>
<DOCNO> 111486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/06/son/sontur05.html </URL>
<DATE> 2002/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziosmanpaşa'da kauçuk fabrikası yandı... 
</HEADLINE>
<TEXT>

     Gaziosmanpaşa'da tek katlı bir kauçuk fabrikası, patlama sonrası çıkan yangında, kullanılamaz hale geldi. 
     Habipler 2690 1 Sokak'taki tek katlı ''Best Kauçuk Fabrikası''nda, saat 07.00 sıralarında henüz belirlenemeyen bir nedenle büyük bir patlama meydana geldi. 
     Yaklaşık 200 metrekare alan üzerinde kurulu olan fabrikanın bir bölümü ile duvarlarının çökmesine, çevredeki bazı binaların camlarının kırılmasına da yol açan patlamanın ardından yangın çıktı. 
     Yangın, fabrikada bulunan yanıcı özelliğe sahip solüsyon ile ayakkabı malzemesi yapımında kullanılan diğer kimyasal malzemelerin alev alması sonucu kısa sürede tüm binaya yayıldı. 
     Olay yerine gelen Gaziosmanpaşa, Bağcılar ve Fatih itfaiye gruplarınca müdahale edilen yangın, yaklaşık 1.5 saat süren çalışmalarda köpük kullanılarak söndürüldü. 
     Zaman zaman patlamaların gerçekleştiği yangın sonucu, bina tamamen kullanılamaz hale geldi. 
     Enkaz haline gelen fabrikada bekçilik yapan bir kişi ise bulunamadı. 
     İtfaiye ve polis ekiplerinin, kayıp bekçiyi enkaz altında arama çalışmaları devam ediyor. 
     Patlamanın fabrikadaki malzemelerden kaynaklanmış olabileceğini belirten yetkililer, olayla ilgili araştırmanın sürdürüldüğünü kaydettiler. 
     





</TEXT>
</DOC>
