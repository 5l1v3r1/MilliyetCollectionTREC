<DOC>
<DOCNO> 138464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/23/dunya/adun.html </URL>
<DATE> 2003/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
BM’den füze ültimatomu 
</HEADLINE>
<TEXT>

Başdenetçi Blix, Irak’ın, menzili BM limitini 30 km. aşan Sımud - 2 füzelerini en geç 1 Mart’tan itibaren imha etmesini istedi. Bağdat, bunu kabul etmezse savaşa hazırlanan ABD’nin eline koz geçecek 
     DIŞ HABERLER SERVİSİ 

     Birleşmiş Milletler BM silah denetçilerinin İsveçli başkanı Hans Blix, BM kararlarında belirtilen menzili aştıkları belirlenen füzelerini 1 Mart tarihinden itibaren imha etmesi için Irak’a ültimatom verdi. 
     BM yetkililerine göre, Blix, ültimatomu içeren mektubu Irak’ın BM’deki daimi temsilcisi Büyükelçi Muhammed El Duri’ye ve Irak lideri Saddam Hüseyin’in silah konularında uzman danışmanı General Amir El Sadi’ye gönderdi. 
     Dört sayfalık mektupta, Irak’ın, BM kararlarını ihlal ederek geliştirdiği menzili 150 kilometreyi aşan Sımud - 2 füzeleri, füze rampaları ve füzeleri fırlatan SA - 2 motorlarını 1 Mart’a kadar imha etmeye başlaması istendi. 
     BM Silah Denetim Komisyonu UNMOVIC Başkanı Blix, imha işleminin ne kadar sürede tamamlanması gerektiğini belirtmedi. Ancak Bağdat’a imhaya başlaması için verilen tarih, Irak’ta silah denetimleri yapan Blix ve Uluslararası Atom Enerjisi Ajansı IAEA Başkanı Muhammed El Baradey’in BM Güvenlik Konseyi’ne Irak’la ilgili sunacakları 3. raporla aynı güne rastlıyor. Bu durumda Blix, Konsey’e Irak’ın işbirlği yapıp yapmadığına dair net bilgi verme imk nına sahip olacak. 
     
     Bağdat Kazara aştık 
     Blix’in ültimatomunu yanıtlayan Irak ise, bazı Sımud füzelerinin deneme aşamasında savaş başlığı taşımadan ve güdümsüz hareket etmelerinden dolayı menzillerini kazara aşmış olduklarını iddia etti. Iraklı yetkililer, Sımud’ların 40 denemesinin 13’ünün menzili aştığını, 150 km. sınırının en çok 34 km. aşıldığını belirtti. 
     Bağlantısızlar Hareketi Dışişleri Bakanları Toplantısı için Malezya’nın başkenti Kuala Lumpur’da bulunan Irak Dışişleri Bakanı Naci Sabri de, sorunun BM ile işbirliği çerçevesinde çözülebileceğini bildirdi. Sabri, "Her şeyden önce, Irak yetkilileriyle denetçiler arasındaki işbirliği devam ediyor. Askıda olan konuların, bazı güçlerin baskısı olmadan iki taraf arasında çözülebileceğini sanıyorum" dedi. 
     
     Irak’ın ikilemi 
     Irak, söz konusu füzeleri verilen süre içinde imha etmezse, savaşa hazırlanan ABD ve İngiltere’nin eline çok önemli bir koz vermiş olacak. Amerikan Associated Press AP ajansının haberine göre, Irak’ın ülke savunması için "yaşamsal" önemdeki füzelerini imha etme seçeneğiyle karşı karşıya kalması tam bir ikilem yaratıyor. Bağdat hükümeti için Blix’in bu "emrini" yerine getirmemek, ABD’ye savaş için "önemli gerekçeyi sunmuş olacak." Diplomatik kaynaklar, Irak’ın geçen yıl 76 Sımud füzesi bildirdiğini ve 50 kullanılır durumda rokete sahip olduğunu hatırlattılar. 
     
İmha edilmesi gereken parçalar      Sımud’larda imhası istenen aksam şöyle sıralanıyor 
     1. Kısmen monte edilmiş, tamamlanmış veya konuşlandırılmış, 150 km. menzili aşabilen tüm Sımud - 2 füzeleri. 
     2. Sımud’ların yakıtı. 
     3. "BM’nin çizdiği ithal - ihraç rejimi" dışında sağlandıkları tespit edilen, Sımud’larda ateşlemeyi ve güdümü sağlayan SA - 2 tipi füze motorları. 
     4. Füzelerin "hava basıncı - gaz jeneratörü - jet aksamı"nın tümü. 
     5. Sımud ve SA - 2 füze motorlarına bağlı otomatik pilot makinelerinin tümü, düzdönerler jiroskoplar , hız ölçüm cihazları, Sımud’larla ilgili tüm yazılım donatıları. 
     6. Füzeleri işleten tüm fırlatma sistemleri. 
     7. Sımud’ların üretimi ve denemesi için kullanılan tüm parçalar. 
     8. Sımud’la bağlantılı araştırma - geliştirme - üretime değin tüm yazılım malzemesi. 
     9. Sımud’larla bağlantılı tüm "lojistik destek aksamı." 
     



 DÜNYA 












</TEXT>
</DOC>
