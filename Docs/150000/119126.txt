<DOC>
<DOCNO> 119126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/15/son/sontur13.html </URL>
<DATE> 2002/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan, üç isim sundu... 
</HEADLINE>
<TEXT>

     Başkent kulisleri kaynıyor. Kulislerde dolaşan haberlere göre, Tayyip Erdoğan Cumhurbaşkanı Ahmet Necdet Sezer'e partisinin başbakan adayları olarak genel başkan yardımcıları Abdullah Gül, Vecdi Gönül ve Abdülkadir Aksu isimlerini götürdü. 
     Cumhurbaşkanı Ahmet Necdet Sezer, Erdoğan ile yaptığı görüşmeden sonra özel uçak ''GAP'' ile saat 13.25'te İstanbul'a geldi. 
     Sezer, daha sonra NATO Parlamenter Asamblesi 48. Yıllık Genel Kurulu'nun açılış törenine katılmak üzere Lütfi Kırdar Uluslararası Kongre Merkezi ve Sergi Sarayı'na gitti. 
     Sezer'in Ankara'ya dönüşünde yada yarın sabah yeni Başbakanı atayacağı belirtiliyor. Yeni hükümetin de hafta başında kurulması bekleniyor. 
     AK Parti Genel Başkan Yardımcısı Yaşar Yakış, Cumhurbaşkanı ile işlerini dayatma ile değil istişare ile çözeceklerini söyledi. 
     Yakış, AK Parti Genel Merkezi'nde gazetecilerin sorularını yanıtladı. 
     AK Parti Genel Başkanı Recep Tayyip Erdoğan'ın Cumhurbaşkanı Ahmet Necdet Sezer'e başbakanlık konusunda üç isim sunduğunu, bu isimlerin kimler olduğunu bilip bilmediği soran bir gazeteciye, ''Bu isimleri bilmiyorum. Partimiz yaptığı çeşitli toplantılarda eğilimlerini ortaya koymuştur'' dedi. 
     Ancak kulislere göre, Cumhurbaşkanı Ahmet Necdet Sezer'e partisinin başbakan adayları olarak genel başkan yardımcıları Abdullah Gül, Vecdi Gönül ve Abdülkadir Aksu isimlerini götürdüğü öğrenildi. 
     Yaşar Yakış, Erdoğan ile yaptığı ikili görüşmede Meclis Başkanı ve kritik bakanlıklar konusunda istişarede bulunduklarını bildirerek şöyle konuştu 
     ''Sayın Erdoğan bizimle yaptığı görüşmelerde çeşitli konulardaki görüşlerimi almıştır. Bunlar çerçevesinde de Cumhurbaşkanı'na başbakan adaylarının isimlerini sunmuştur. Biz işlerimizi bir tarafın dayatmasıyla veya öbür tarafın kabul etme mecburiyetiyle değil istişare ile sorunlarımızı çözeceğiz.'' Yakış, bir gazetecinin ''Dayatmadan söz ettiniz, bunun anlamını açar mısınız '' sorusu üzerine de ''Kamuoyunda öyle bir izlenim yaratıldı ki 'AK Parti bir isim ortaya koyacak ve sonuna kadar onun arkasında olacakmış gibi' izlenim ortaya kondu. Bizim hiç bir zaman öyle bir niyetimiz olmadı'' dedi. 
     
</TEXT>
</DOC>
