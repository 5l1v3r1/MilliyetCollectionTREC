<DOC>
<DOCNO> 147266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/03/son/soneko17.html </URL>
<DATE> 2003/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan Hükümet olarak, KOBİ'lere önem veriyoruz... 
</HEADLINE>
<TEXT>

     Devlet Bakanı Ali Babacan, Irak'taki savaşın küresel ekonominin büyümesi hakkındaki kötümser beklentileri güçlendirdiğini söyledi. 
     Babacan, Avrupa-Akdeniz Yatırım ve İşbirliği İmkanı'nın FEMIP üst düzey organı Siyasi Diyalog ve Koordinasyon Komitesi'nin PDCC İstanbul'da yapılan toplantısının açılışında yaptığı konuşmada, savaşın etkilerinin, Türkiye gibi komşu ülkelerde daha fazla hissedileceğine de dikkati çekti. 
     Babacan, toplantının bugünkü gündeminin özel sektör kuruluşlarının finansman imkanlarına erişimi olduğuna işaret ederken, bu tür gerginlik zamanlarında özel sektörüün piyasalarda uygun finansman imkanlarına ulaşabilmesinin büyük önem taşıdığını vurguladı. 
     Babacan, özel sektör içinde küçük ve orta boy işletmelerin KOBİ taşıdığı önemi hatırlatarak, Akdeniz ülkeleri için KOBİ'lerin finansmanının çözülmesi gereken ortak bir öncelik oluşturduğunu söyledi. 
     KOBİ'lerin, banka kredilerinden yararlanma olanaklarının geliştirilmesi gerektiğini vurgulayan Babacan, bir yandan bunun için uğraşılırken bir yandan da banka kredileri dışında alternatif finansman kaynaklarının da ihmal edilmemesi gerektiğini ifade etti. 
     Babacan, alternatif bir finansman kaynağı olarak, hükümetlerin KOBİ'lerin menkul kıymet piyasalarına girmesini ve tahvil çıkarma yoluyla finansman sağlamasını teşvik etmesi gerektiğini bildirdi. 
     Babacan, hükümetlerin her ülke örneğinde bunun ne kadar zaman alacağına bakmaksızın KOBİ'lerin borsaya girmesi ve tahvil çıkarma yoluyla finansman bulabilmesi için gerekli düzenlemeleri yapması gerektiğinin altını çizdi. 
     Babacan, özel sektörün borsalardan etkin biçimde yararlanabilmesi ve tahvil yoluyla borçlanmanın etkin bir finansman kaynağı olabilmesinin, ülkelerin mali pozisyonlarının güçlü olmasına ve kamu borçlanmasının makul düzeyde tutulmasına bağlı olduğunu vurguladı. 
     Devlet Bakanı Babacan, kamu borçlanmasının aşırı yüksek olması durumunda mali piyasalarda özel sektör şirketlerinin kullanabileceği kaynak bırakmayacağını söyledi. 
     Babacan, hükümetin öncelikle geleneksel sanayi merkezlerinin dışında ve Anadolu'da faaliyet gösterenler olmak üzere, Türk KOBİ'lerine özel bir önem verdiğini, çeşitli nedenlerle finansman imkanlarından şimdiye dek kısıtlı biçimde yararlanabilmiş olan bu işletmelerin daha iyi finansman olanaklarına kavuşturulması için çaba gösterildiğini kaydetti. 
     





</TEXT>
</DOC>
