<DOC>
<DOCNO> 105532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/03/son/sonspo18.html </URL>
<DATE> 2002/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'nin UEFA Kupası maçını öne alma talebi kabul edilmedi 
</HEADLINE>
<TEXT>

     Fenerbahçe'nin, AIK Solna Stockholm ile 19 Eylül Perşembe günü yapacağı UEFA Kupası 1. tur ilk maçının 17 Eylül Salı gününe alınması girişimi, İsveç kulübünün kabul etmemesi nedeniyle olumsuz sonuçlandı. 
     Kulüp idari koordinatörü Kemal Dinçer, UEFA'nın, Fenerbahçe Kulübü'nün talebini AIK Solna Stockholm'e ilettiğini, ancak İsveçli rakiplerinin bu öneriyi kabul etmediğini söyledi. 
     Futbol Federasyonu'na başvurarak bu girişimlerinin olumsuz sonuçlandığını bildirdiklerini kaydeden Dinçer, federasyondan, AIK Solna ile yapacakları karşılaşmanın ardından, hafta sonu Galatasaray ile yapacakları derbi maçın 22 Eylül Pazar günü planlanması talebinde bulunduklarını bildirdi. 
     
     OĞUZ ÇETİN ANKETİ 
     Öte yandan, ''www.fenebahceninsesi.com'' adlı internet sitesinde yapılan ''Fenerbahçe, Oğuz Çetin'i teknik direktör yapmalı mı '' anketine katılan taraftarların yüzde 55'i ''evet'', yüzde 45'i de ''hayır'' oyu verdi. 
     
     KIŞ FUTBOL OKULU KAYITLARI BAŞLADI 
     Bu arada Fenerbahçe Kulübü Kış Futbol Okulları'nın kayıtları başladı. 
     Kulübün internet sitesinden yapılan açıklamada, faaliyetlerine gelecek ay başlayacak olan futbol okullarına, 8-14 yaş grubuna dahil öğrencilerin katılabileceği belirtildi. 
     





</TEXT>
</DOC>
