<DOC>
<DOCNO> 124340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/13/yasam/yas06.html </URL>
<DATE> 2002/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarih saklar Türk kırar 
</HEADLINE>
<TEXT>

1983 yılında bulunduktan sonra başına gelmedik kalmayan 3500 yıllık paha biçilemeyen heykel, sonunda müzeye taşınırken iş kazasına’ uğradı 
     ERDEM ÖZCAN Balıkesir DHA 

     Bandırma’nın Belkız mevkiindeki Kyzikoz antik kentinde bulunan ve bölgenin en değerli eseri kabul edilen Tanrı Attis heykeli, Bandırma’daki müzeye götürülürken bel kısmından ikiye bölündü. 
     Aslında ikiye bölünen Tanrı Attis heykelinin başına, bulunduğundan bu yana gelmedik kalmamıştı. Bandırma’ya 10, Erdek’e 7 kilometre uzaklıktaki Kyzikoz antik kentinde 1983’te bulunan 3500 yıllık heykel, Bursa Arkeoloji Müzesi’ne teslim edilmesi gerekirken, dönemin Erdek Kaymakamı tarafından hükümet binası bahçesinde oluşturulan açık hava müzesine konuldu. 
     
     Kimseye vermeyiz 
     Bir süre sonra hükümet binası bahçesinden alınarak, çay bahçelerinin önündeki küçük alana konulan ve burada birkaç yıl kalan heykel, daha sonra çalınabileceği endişesiyle belediyenin deposuna kaldırıldı. 
     Bandırma’da açılış hazırlıkları süren müzenin yetkililerinin, Attis heykelini istemesi üzerine Erdek Belediyesi, "Biz de müze kuracağız, heykeli kimseye vermeyiz" yanıtını verdi. Ancak Kültür Bakanlığı, geçen hafta Balıkesir Valiliği’ne yazı göndererek, Tanrı Attis heykelinin Bandırma Arkeoloji Müzesi’ne gönderilmesini istedi. 
     
     3500 yıl sağlam kaldı 
     Bunun üzerine yıllardır Erdek Belediyesi’nin karanlık ve rutubetli deposunda saklanan heykel, Bandırma Müzesi’ne teslim edilmek üzere yola çıktı. Ne var ki, 3500 yıl sağlam kalan heykelin, Bandırma’da indirileceği sırada, belinden ikiye bölündüğü fark edildi. 
     Balıkesir Müze Müdürü Neriman Özaydınlı, heykelin nakliye sırasında kırılmasını "iş kazası" olarak değerlendirirken, koleksiyoner Mehmet Aytekin şöyle konuştu "Affedilmez bir hata. Dünyada ve Türkiye’de bu heykelden 50 dolayında var. Ancak, hiçbiri bu kadar güzel değil. Bu heykel, değer bakımından İskender lahdiyle mukayese edilebilir. Parasal olarak değer biçmek mümkün değil." 
     



 YAŞAM 





















</TEXT>
</DOC>
