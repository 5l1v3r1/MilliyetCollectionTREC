<DOC>
<DOCNO> 143285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/18/ekonomi/eko08.html </URL>
<DATE> 2003/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak’taki ihaleleri ABD şirketleri alacak’ 
</HEADLINE>
<TEXT>

Irak taki onarım işlerinin büyük kısmını şimdiden Amerikan şirketlerinin aldığı öne sürüldü 
     Amerikan finans çevrelerinin gazetesi Wall Street Journal’a göre, olası müdahale sonrası Irak’ın onarımı Amerikan şirketlerine ihale edildi. 
     ABD Başkanı Bush’un, Irak savaşı sona erdikten sonra ülkeyi bir yıl içinde onaracak "cüretkar bir plan" hazırladığı ve onarım işlerinin büyük kısmının özel Amerikan şirketlerine ihale edildiği, BM kuruluşları ile çok uluslu firmaların dışarıda bırakıldığı öne sürüldü. 
     Habere göre, Amerikan Federal Rezerv Bankası, Irak Merkez Bankası’nın yeniden yapılandırılması aşamasında aktif rol üstlenecek, Amerikalı görevliler "gölge bakanlar" gibi faaliyet göstererek Bağdat bürokrasisini kontrol altında tutacak. Bush yönetimi, bu amaçla 100 sayfadan oluşan gizli bir rapor hazırladı. Irak’ta yapılacak onarım işleri için özel Amerikan firmalarına ilk aşamada 1.5 milyar dolarlık ihale verileceği belirtiliyor. 
     Gazete, Bush yönetiminin Kongre’den Irak savaşı için 100 milyar dolar ödenek talebinde bulunmasının beklendiğini, buna savaştan sonra Irak’ın onarımı için ilk yıl harcanacak 1.8 milyar dolar ile 800 milyon dolarlık yardımların da dahil olduğunu vurguladı. 
     



 EKONOMİ 





















</TEXT>
</DOC>
