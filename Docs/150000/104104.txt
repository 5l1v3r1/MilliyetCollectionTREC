<DOC>
<DOCNO> 104104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/27/dunya/dun01.html </URL>
<DATE> 2002/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanya, Batasuna’yı mühürledi 
</HEADLINE>
<TEXT>
Ayrılıkçı partiye 2 darbe birden 
Ünlü Yargıç Garzon’un Bask partisinin faaliyetini 3 yıl yasaklamasından birkaç saat sonra İspanyol Parlamentosu da Batasuna’yı tamamen kapattı 
     DIŞ HABERLER SERVİSİ 

     Bask bölgesinin İspanya’dan bağımsızlığı için mücadele eden ve düzenlediği terör eylemleriyle 1968’den beri 800 kişinin ölümüne yol açan ayrılıkçı ETA örgütünün siyasi kolu olarak tanınan Batasuna Partisi, dün Yargıç Baltasar Garzon’un 3 yıllık kapatma kararının ardından parlamento tarafından da yasadışı ilan edildi. İspanyol Yargıç Garzon’un kapatma kararını açıklamasıyla birlikte polis, partinin tüm ülkedeki merkez ve temsilciliklerini mühürledi. 
     
     Ezici oyçoğunluğuyla 
     Geçtiğimiz haziran ayında parlamentonun "teröre iştirak eden veya terörizmi destekleyen" kuruluşların Yüksek Mahkeme tarafından devamlı kapatılması yolunu açan anayasa değişikliğine dayanan "Batasuna’yı tamamen kapatma" tasarısı da Garzon’dan birkaç saat sonra parlamentoda ezici bir oyçoğunluğuyla kabul edildi. Parlamentonun alt kanadında Congreso de Diputados yapılan oylamada, Yüksek Mahkeme’nin Batasuna’yı yasadışı ilan etmesi için hükümetten işlemleri başlatmasının resmen istendiği yasa tasarısı, 10’a karşı 295 oyla kabul edildi. 
     Partinin, ETA’nın işlediği insanlığa karşı suçlarda ortaklıkla suçlandığı önergeyi, iktidardaki Halk Partisi ile Sosyalist İşçi Partisi ortaklaşa sundu. Oylamaya Bask, Katalan ve diğer küçük bölgelerin temsilcileri katılmadı ya da olumsuz oy kullandı. AFP ajansı, oylamaya katılmayanların sayısını 29 olarak verdi. Özel oturumda konuşan Başbakan Jose Maria Aznar’ın Halk Partisi üyesi Luis de Grandes, "Batasuna ETA’nın maskesidir" dedi. 
     



 DÜNYA 










</TEXT>
</DOC>
