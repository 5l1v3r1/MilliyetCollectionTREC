<DOC>
<DOCNO> 114932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/24/son/sontur28.html </URL>
<DATE> 2002/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Orgeneral Özkök Moskova'daki eylem terör 
</HEADLINE>
<TEXT>

     Genelkurmay Başkanı Orgeneral Hilmi Özkök, Moskova'daki tiyatro baskını eylemi için "Amaçları ne olursa olsun onlar terörist olarak insanoğlunun başlıca düşmanıdır" değerlendirmesini yaptı. 
     Türkiye, Yunanistan, Bulgaristan ve Romanya Genelkurmay Başkanları, Bulgaristan'ın başkenti Sofya'da bugün biraraya geldi. 
     İlk kez yapılan dörtlü genelkurmay zirvesinde, Bulgaristan ve Romanya'nın NATO'ya üyeliği, bölgede yaşanan son gelişmeler, dört ülke arasındaki askeri işbirliğinin geliştirilmesi ve Moskova'da dün gece düzenlenen tiyatro baskını konuları değerlendirildi. 
     Türkiye ve Yunanistan Genelkurmay Başkanları Kasım ayında Prag'da yapılacak NATO zirvesi öncesinde Bulgaristan ve Romanya'nın NATO'ya üyeliği konusunda tam destek verdiler. 
     Özkök, yaklaşık 1.5 saat süren zirvenin ardından düzenlenen basın toplantısında, zirvenin bölge ülkeleri arasındaki işbirliğinin daha da geliştirilmesi açısından büyük önem taşıdığını söyledi. 
     Balkanlar'da kalıcı barış, güven ve istikrarın sağlanması için genelkurmay başkanlarına büyük sorumluluklar düştüğünü belirten Orgeneral Özkök, şöyle devam etti 
     "Tolerans eksikliği ve önyargılar, Balkanlar'da kalıcı güvenlik ve işbirliğini daima tehdit etmiştir. Bu tehditin ortadan kaldırılması için aramızdaki işbirliğini daha da geliştirmek zorundayız. Bu açıdan Bulgaristan ve Romanya'nın NATO üyeliğine kabul edilmeleri, karşılıklı işbirliğinin gelişmesinde yeni bir adım olacaktır. Her iki ülkenin NATO üyesi olması ayrıca Güneydoğu Avrupa'yı daha istikrarlı ve güvenli bir bölge haline dönüştürecektir." 
     
     İŞBİRLİĞİ ÇAĞRISI 

     Özkök, terörizm ile mücadele ve Moskova'daki tiyatro baskını olayı konusundaki görüşlerini açıklarken de terörizme karşı bir ülkenin veya bir toplumun tek başına mücadele etmesinin mümkün olmadığına işaret etti. 
     Özkök, terörizme karşı mücadelede tüm ülkeleri işbirliğine davet ederek "Terörizm hepimizin ortak düşmanıdır. Rusya'da yaşanan olay terörizmin ne kadar büyük bir tehdit olduğunu bir kez daha ortaya koymuştur" dedi. Orgeneral Özkök, tiyatro baskınını gerçekleştirenler için ise "Onlar amaçları ne olursa olsun terörist olarak insanoğlunun başlıca düşmanıdır. Her halk, her devlet onları kınamalıdır" diye konuştu. 
     





</TEXT>
</DOC>
