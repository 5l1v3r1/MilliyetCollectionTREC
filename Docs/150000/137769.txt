<DOC>
<DOCNO> 137769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/19/son/sonspo27.html </URL>
<DATE> 2003/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Canaydın Mali disiplini sağladık, güzel günlere adım atıyoruz... 
</HEADLINE>
<TEXT>

     Galatasaray Başkanı Özhan Canaydın, kulüpte mali disiplini sağladıklarını ve güzel günlere adım attıklarını söyledi. 
     Galatasaray Kulübü Olağan Divan Kurulu Toplantısı, Galatasaray Lisesi Tevfik Fikret Salonu'nda yapıldı. Toplantıya, yoğun kar yağışının yarattığı ulaşım güçlüğü nedeniyle az sayıda üye katılırken, kulüp yönetim kurulu adına başkan Canaydın, yöneticiler Niyazi Yelkencioğlu ve Refik Arkan toplantıda yer aldı. 
     Canaydın, Divan Kurulu üyelerinin beklentilerini dile getirdikleri konuşmaların ardından yaptığı açıklamada, yönetimde bulundukları süre içerisinde iyi günler geçirdiklerini belirterek, ''Mali disiplini sağladık. Güzel günlere adım atıyoruz'' dedi. 
     Kulüp başkanı olarak hayatının en mutlu günlerini yaşadığını vurgulayan Canaydın, ''Kritik dönemler yaşıyoruz, ama hala ayaktayız. Diğer kulüplerin halini görüyoruz. Ben Galatasaray Kulübü'nün tarihine, örf ve adetine düşkün bir başkanım'' diye konuştu. 
     Yönetim kurulunun faaliyetleriyle ilgili bilgiler veren Canaydın, şöyle devam eti 
     ''Galatasaray Dergisi'ni çıkardık. Mart ayı sayısını 60 bin basacağız. Bu Türkiye'de bir rekordur. Üyelerimizden de dergiye abone olmalarını rica ediyorum. Florya'daki tesisleri yeniledik. Futbol Federasyonu'ndan da ciddi bir katkı payı alacağımızı düşünüyorum, çünkü Milli Takım da burada çalışıyor. Galatasaray Adası bizden önceki yönetim tarafından 20 yıllığına kiralık olarak verilmiş. Buraya tesis yapılacak. Adayı kiralayan firmaya yardımcı oluyoruz. Kalamış'taki tesislerde de ciddi çalışmalar var. 2,5 milyon dolarlık proje mevcut. Burası da kısa zamanda güzel olacak.'' 
     
     ''ÇOK BÜYÜMÜŞÜZ'' 

     Canaydın, yönetim kurulunun önüne hergün çözülmesi gereken 35 civarında konunun geldiğini belirterek, ''Bu çok büyüdüğümüzü gösteriyor. Ama büyürken de sancılarımız olmuş'' dedi. 
     Divan Kurulu üyelerinden destek isteyen Canaydın, ''Çok çalışıyoruz. Amatör şubelerde iyi bir yere geldik. Bazı bölümlerde sıkıntılar olacak. Hepsini yavaş yavaş aşacağız. 1-2 ufak üzüntü olsa da düzelecek'' şeklinde konuştu. 
     
     ''ŞAMPİYONLUKLARI HEDEFLİYORUZ'' 

     Sarı-kırmızılı futbol takımın son 10 yılda 7 kez lig şampiyonluğu yaşadığını hatırlatan Canaydın, gelecek 10 yıllık dönemde de aynı başarıyı yakalamayı hedeflediklerini dile getirdi. 
     Canaydın, futbol takımının iyi bir seviyeye geldiğini anlatarak, şöyle konuştu 
     ''Paniklemiyoruz. Adımlarımızı tedbirli attık. İlk yarıda sıkıntılar yaşadık. Ama şimdi iyi durumdayız. Durmuyoruz. Tüzük çalışmasını kısa sürede bitireceğiz. Kulüp merkezini de Florya'ya taşıyacağız. Hasnun Galip Sokak'taki kulüp binası da üyelerimizin toplanacağı bir yer haline gelecek. Ancak, amatör şubelere de burada verdiğimiz sözler var. Onları da dikkate almalıyız.'' Tribünden gelip yönetici olma felsefesine sahip olmadıklarını kaydeden Canaydın, ''Rakip takımlara karşı centilmeniz. Diğer kulüplerle ilişkimiz üst düzeyde. İnşallah taraftarlarımız da bu seviyeye erişir. 2004'e kadar görevimiz sürecek. En iyi şekilde çalışacağız'' dedi. 
     
     ''KULÜBÜMÜ DÜŞÜNÜYORUM'' 

     Özhan Canaydın, kendisinin hesap adamı olarak değerlendirildiğini ve kulübün tüzüğüne bağlı bir Galatasaraylı olduğunu dile getirerek, ''Belki vizyonum dar, ama kulübümü düşünüyorum. Hata olursa affedin, ama çok iş yapanın hatası da olur. Benim bildiğim doğrular, Galatasaray'dan öğrendiğimdir'' diye konuştu. 
     Borçlanmaya da dikkat edilmesi gerektiğini vurgulayan Canaydın, akıllı bir borçlanma politikasının takip edilmesi gerektiğini, Florya'da petrol kuyusu bulunmadığını ifade etti. 
     Basınla mesafeli bir ilişki kurduklarını belirten Canaydın, ''Hergün sayfalarda görünmüyoruz. Üyelerimizden aldığımız terbiye bunu gerektiriyor. Galatasaray'ı ifade eden yayın organları var. Üyelerimiz bunları takip etsin. Şeffaf olacağız. Mali işlerden sorumlu üyelerimiz her zaman Divan Kurulu üyelerinin emrindedir'' diyerek sözlerini tamamladı. 
     
     TÜZÜK YENİLEME ÇALIŞMALARI 

     Bu arada, Tüzük Çalışma Komisyonu Başkanı Kemal Onar, yenileme çalışmaları hakkında bilgiler verdi. 
     1980 yılında yapılan tüzüğün halen yürürlükte olduğunu anlatan Onar, ''Yeni tüzük için çalışmalar sürüyor. Bu çalışmalar içinde 62 eski madde aynen kalacak. 82 madde değişmiş durumda. 22 de yeni madde eklendi. Bu çalışmaları Mayıs ayına kadar yetiştirmeye çalışıyoruz'' dedi. 

     
</TEXT>
</DOC>
