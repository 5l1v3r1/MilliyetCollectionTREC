<DOC>
<DOCNO> 110731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/02/son/sondun02.html </URL>
<DATE> 2002/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'ye 5 Müslüman ülkeden gelenlere sıkı takip... 
</HEADLINE>
<TEXT>

     ABD'nin yeni gümrük denetleme önlemleri yürürlüğe girdi. Buna göre, 5 Müslüman ülkeden ABD'ye gelen herkes gümrükte sıkı takibe alınıyor. 
     ABD Göç ve Vatandaşlık İdaresi'nin 11 Eylül saldırılarından sonra aldığı karar ile dün başlayan uygulamaya göre, ABD yönetiminin ''terörizme devlet desteği veren ülkeler'' olmakla suçladığı İran, Irak, Libya, Sudan ve Suriye'den ABD'ye gelen herkes parmak izi verecek, fotoğrafı çekilecek, gerekirse sorguya alınacak, fotoğrafı ve parmak izi, suçlularla ilgili veri tabanlarındaki kayıtlarla karşılaştırılacak. 
     5 ülkenin yanı sıra, Suudi Arabistan, Afganistan, Yemen, Mısır, Somali, Pakistan, Endonezya, Malezya, Küba ve Kuzey Kore'yi sık ziyaret eden kişiler de, ABD'yi ziyaretleri için inanılır bir neden gösteremezlerse ''devlet güvenliğine yönelik muhtemel bir tehdit unsuru olarak'' görülüp özel kontrolden geçirilecek. 
     ABD'de yaşayan Araplar ve Müslümanlar yeni politikaya ırk ve din ayrımcılığı yaptığı gerekçesiyle sert tepki gösterirken, Malezya Başbakanı Mahathir Muhammed de tepkisini yeni politikanın ''Müslüman karşıtı bir histeri'' olduğunu söyleyerek gösterdi. Muhammed, ''elbette kızgınım çünkü, öyle görünüyor ki, birkaç kişinin eylemi yüzünden bütün İslam dünyası suçlanıyor'' dedi. 
     Yeni uygulama çerçevesinde bir yıl içinde yaklaşık 100 ila 200 bin kişinin kayıtlara geçirileceği belirtiliyor. 
     11 Eylül saldırıların düzenleyen 19 teröristin ABD'ye geçerli vizelerle girdikleri ve bazılarının vizeleri bittikten sonra da ülkede kaldıkları ortaya çıkmıştı. 
     





</TEXT>
</DOC>
