<DOC>
<DOCNO> 112622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/12/son/sontur18.html </URL>
<DATE> 2002/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal İlk işimiz milletvekili dokunmazlığı 
</HEADLINE>
<TEXT>

     CHP Genel Başkanı Deniz Baykal, iktidara geldiklerinde ilk yapacakları şeyin, milletvekili dokunulmazlığının sınırlandırılması olduğunu söyledi. 
     Kayseri mitinginde AKP'yi hedef alarak "Devletin temel kurumlarıyla çatışma içine girip girmeyeceği belli olmayan partileri işbaşına getirmeyin. Arkasında yolsuzluk dosyaları olmayan, mahkemelerden kaçmayan bir başbakan seçin" dedi. 
     Özel bir uçakla beraberindeki milletvekili adayları Zülfü Livaneli ve Yaşar Nuri Öztürk ile birlikte Kayseri'ye gelen Deniz Baykal, Cumhuriyet Meydanı'nda vatandaşlara seslendi. 
     Baykal, Türkiye'nin içinde bulunduğu sorunlardan, son 15 yıl içinde iktidarda bulunan tüm iktidarların sorumlu olduğunu belirterek sözlerini şöyle sürdürdü 
     "Şimdi herbiri meydanlara çıktılar esip gürlüyorlar, vaadlerde bulunuyorlar. Siyaset adamının sermayesi vaad değildir. At, ata bildiğin kadar, siyaset adamının sermayesi sözünün eri olması, dürüst olmasıdır. Türkiye'nin içinde bulunduğu krizin sorumlusu halkımız değil Ankara'nın çürümüş politikacılarıdır." 
     
     "ARKAMIZDA YOLSUZLUK DOSYALARI YOK"- 
     İktidara geldiklerinde ilk yapacakları şeyin, milletvekili dokunulmazlığının sınırlandırılması olacağını belirten Baykal, CHP dışında hiçbir partinin buna yanaşmadığını ifade ederek sözlerini şöyle sürdürdü 
     "CHP dışında bunu yapan parti var mı Mesela AK Parti 'dokunulmazlığı kaldıracağım' diyor mu Demokrasi demokrasi diyor da milletvekili imtiyazından vazgeçip vazgeçmeyeceğini söylüyor mu Neden söylemiyor 
     CHP'nin arkasında yolsuzluk dosyaları yok, CHP listelerinde İnterpol'ün aradığı sanıklar yok, CHP hesabını vermekten kaçan insanların partisi değil. Kulağınıza küpe olsun, yolsuzluğa icazet vermeyin, ruhsat vermeyin, yolsuzluğun önünü açmayın." 
     





</TEXT>
</DOC>
