<DOC>
<DOCNO> 138506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/23/spor/spo03.html </URL>
<DATE> 2003/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Cim-Bom harıl harıl 
</HEADLINE>
<TEXT>

     Zemin temizlendi 
     İSTANBUL’DAKİ kötü hava şartları Ali Sami Yen Stadı’nı yine karla kaplarken, bu kez hem insan, hem de makine gücü ile zemin temizlendi. 30 kişilik bir ekiple sahayı oynanabilir hale getiren Sarı - Kırmızılılar, bugün havanın durumuna göre yeniden harekete geçecek. Gerekirse 100 kişilik bir ekip hazır tutulacak ve kar yağışı devam ederse saha için insan gücü kullanılacak. 
     
     Yönetimden garanti 
     GALATASARAYLI yöneticiler bugün olağanüstü şartlar yaşanmazsa Malatyaspor maçının mutlaka oynanacağını belirttiler. Maç saatinde yaşanacak çok yoğun bir tipinin ancak kendilerine engel olabileceğini söyleyen yöneticiler, "Seyircimiz merak etmesin. Bu kez takımlarıyla kucaklaşacaklar" diye konuştular. Dün saat 14.00’de zemini temizleyen Cim - Bom beklemeye geçti. 
     
     İlginç yanıt 
     YÖNETİM, Denizlispor maçında sahanın neden temizlenmediği sorularına ise ilginç yanıtlar verdi. Yöneticiler, o gün yağan kar ile bugün yağan kar arasında fark olduğunu belirttiler, "Denizli maçı öncesinde yağan kar çok sertti. Bu yüzden temizlenmesi zordu. Şimdi yağan karın cinsi çok yumuşak. O yüzden kolay temizleniyor. Bu yüzden sahaya makine de giriyor" dediler. 
     
Terim düşünceli      TEKNİK Direktör Fatih Terim, olumsuz hava şartları yüzünden kara kara düşünmeye başladı. Terim ağır saha yüzünden hem taktiksel olarak hem de kadroda ufak değişiklikler yapmayı planlıyor. Tecrübeli hoca bugün havanın ve sahanın durumuna göre son kararını verecek. Saha ve hava şartları uygun olursa, Bursa maçının kadrosu değişmeyecek. Galatasaray dün son çalışmasını basına kapalı olarak Florya Tesisleri’nde yaptı. 
     
Hasan kadro dışı      ERHAN TELLİ 

     TEKNİK Direktör Fatih Terim, Bursa’da sakatlığı nedeniyle kadroya almadığını söylediği Hasan Şaş’ı iyileşmesine ve hafta içinde yapılan tüm çalışmalara katılmasına rağmen Malatyaspor maçının 18 kişilik kadrosuna da dahil etmedi. Yıldız oyuncu dün akşam yapılan antrenmanın ardından evinin yolunu tuttu. Galatasaray ile bir türlü sözleşme yenilemeyen Hasan’ın, Terim ile yönetimin ortak kararı sonucu kadro dışı bırakıldığı öğrenildi. Galatasaray’ın Revivo’yu transfer ettikten sonra Hasan’ı gözden çıkardığı da ileri sürüldü. 
     



 SPOR 























</TEXT>
</DOC>
