<DOC>
<DOCNO> 105343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/02/son/sontur05.html </URL>
<DATE> 2002/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Ünlü bestekar Yusuf Nalkesen, diyalize bağlı ama beste yapıyor 
</HEADLINE>
<TEXT>

     Ünlü bestekar Yusuf Nalkesen, diyaliz makinesine bağlı yaşamını sürdürürken, beste yapmaktan da geri kalmıyor. 
     Nalkesen, iki aydır diyalize bağlı olarak yaşadığını anlatarak, haftanın üç günü bu makineye bağlı kaldığında, aklında daima yeni bir güftenin sözleri olduğunu söyledi. 
     Nalkesen, ''Diyalize bağlı iken gözümü duvara diktiğimde önümde kelimeler uçuşuyor, kalkar kalkmaz elime kağıdı alıp yazıyorum'' diye konuştu. 
     Diyaliz makinesine bağlıyken yaptığı son besteyi ''kürdi'' ve ''hicaz'' makamlarında bestelediğini ve kendisi için Çeşme'de düzenlenen jübile gecesinde Türk Sanat Müziği sanatçısı Ahmet Özhan'ın seslendirdiğini belirten Nalkesen, güfteyi ve nasıl bestelediğini şöyle anlattı 
     '' Ben onu bir vapur güvertesinde hıçkıra hıçkıra ağlar buldum Yıkılmış perişan üzgündü Bilmem ki artık çok mu geçti şeklinde sözleri olan bestemde, biraz da hayata soruyorum. Ama hiç geç kalmadığımı, bestelerimi üretmeye son nefesime kadar devam edeceğimi biliyorum. Sözlerin böyle hüzünlü olması bir tesadüf, çünkü moralim çok yüksek. Dostlarım, sevenlerim, dinleyenlerim olduğu, beste yapabildiğim sürece de mutluyum.'' Hastalığı boyunca Cumhurbaşkanları Kenan Evren, Süleyman Demirel başta olmak üzere, hayatta olan tüm Kültür Bakanlarının kendisini aradığını belirten Yusuf Nalkesen, hayranlarının da kendisini hiç yalnız bırakmadığını belirtti. 
     
     BESTELERİYLE İYİLEŞİYOR 
     Nalkesen'in tedavisini üstlenen Ege Üniversitesi Tıp Fakültesi Nefroloji Anabilim Dalı Başkanı Prof. Dr. Ali Başçı, diyaliz cihazında iken besteler yapan Nalkesen'in, kısa sürede, kalp ve böbrek yetmezliği gibi birbirini körükleyen iki hastalığa rağmen durumunun iyiye gittiğini anlattı. 
     Başçı, ''Nalkesen gerçekten besteleriyle iyileşiyor. Haftada üç gün 4 saat diyalize girmesi gerekiyor ve bu süreyi bile değerlendirirken, diğer hastalara da moral veriyor'' dedi. 
     
     İŞTE NALKESEN'İN ÜNLÜ BESTELERİ 
     Kültür Bakanlığı İzmir Devlet Klasik Türk Müziği Korosu'nun kuruluşunda da katkıları bulunan 67 yaşındaki Yusuf Nalkesen'in en tanınmış eserleri arasında ''Veda Busesi'', ''Bülbülün Çilesi'', ''O Ağacın Altı'', ''Dargın Ayrılmayalım'' ve ''İçimde Kim Var Bir Bilebilsen'' bulunuyor. 
     





</TEXT>
</DOC>
