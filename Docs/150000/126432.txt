<DOC>
<DOCNO> 126432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/23/son/sontur16.html </URL>
<DATE> 2002/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Usulsüzlük uydu fotoğraflarıyla belirlendi 
</HEADLINE>
<TEXT>

     Mardin'in Kızıltepe İlçesi'nde haksız yere ''Pamuk Destekleme Primi'' alan 1.800 çiftçi, uydu fotoğraflarıyla belirlendi. 
     Edinilen bilgiye göre, Tarım ve Köyişleri Bakanlığı Müfettişleri, Kızıltepe İlçesi'nde 1999 ve 2000 yıllarında yapılan ''Kütlü Pamuk Destekleme Primi'' ödemelerini incelemeye aldı. Uydu fotoğraflarıyla o yıllara ait pamuk ekim alanları ile sistemden faydalanan çiftçilerin beyanları karşılaştırıldı. 
     Müfettişlerin 8 ay sürdüğü belirtilen incelemeleri sonucunda, Kızıltepe'deki 1.800 çiftçinin haksız yere prim aldığı ortaya çıktı. Bunun üzerine söz konusu çiftçilere, toplam 600 bin dolar tutarında aldıkları haksız primi geri ödemeleri için tebligat yapıldı. 
     
     ''ÇİFTÇİLERİN YÜZDE 80'İ HIRSIZ OLARAK GÖSTERİLMİŞ'' 
     Bu arada, Kızıltepe Ziraat Odası Başkanı Bedirhan Dinler, destekleme priminden faydalanmayan çiftçilere bile tebligat yapıldığını öne sürerek, müfettiş raporlarının gerçeği yansıtmadığını iddia etti. 
     İlçe Tarım Müdürlüğü ekiplerinin ekim alanlarını 2 kez ölçüm yaparak, belirlediğini anlatan Dinler, şöyle konuştu 
     ''Arazilerin az veya çok miktarda olmasının tek sorumlusu bu ölçümü yapan teknik ekiptir. Böyle bir durumda haksız kazanç söz konusu olamaz. Raporlarda, uydu fotoğrafları ile tespitin yapıldığı belirtilmiş. Müfettiş raporları doğrultusunda bu kanıya varılmış. Toplam 2 bin 300 başvurudan 1.800'ünün usulsüz olduğu açıklandı. Kızıltepe'deki çiftçilerin yüzde 80'i hırsız olarak gösteriliyor. Uydu fotoğraflarında yüzde 10 hata payı var. Zaten primden faydalanmak için İlçe Tarım Müdürlüğü ekiplerinin arazi ölçümü kabul ediliyor. Çiftçilerin haksız kazancı söz konusu değil. Bu raporlar gerçeği yansıtmıyor. Mahkemeye dava açacağız. Çiftçilerden, 1 ile 15 bin dolar arasında ödenen paralar geri isteniyor.'' 
     - 
     'BENDEN 1 TRİLYON LİRA İSTENİYOR'' 
     Başkan Dinler, çiftçilerin yanı sıra ''taktir komisyonu'' üyelerinden de tebligat ile para istendiğini ifade ederek, konuşmasını şöyle sürdürdü 
     ''Komisyonda ben, kaymakam, Ziraat Bankası Müdürü, İlçe Tarım Müdürü, Vergi Dairesi Müdürü görev aldık. Bana gelen tebligatta 1 trilyon lira ödemem isteniyor. Çünkü tümünde imzam var. Diğer üyelerden ise 25'er bin dolar isteniyor. Çiftçilerimizden Mustafa İlhan ve Salih İlhan'a primden faydalanmadıkları halde ödeme tebligatı gelmiş. Müfettiş raporları gerçeği yansıtmıyor.'' 
     





</TEXT>
</DOC>
