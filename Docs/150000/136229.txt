<DOC>
<DOCNO> 136229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/10/son/sontur17.html </URL>
<DATE> 2003/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan "Başkasının komutasını zül kabul ederiz" 
</HEADLINE>
<TEXT>

     AK Parti Genel Başkanı Recep Tayyip Erdoğan, Türk ordusunun herhangi bir komuta kademesine bağlanmak gibi bir derdi ve sıkıntısı olamayacağını söyledi. 
     Erdoğan, Kurban Bayramı öncesi geldiği Rize'nin Güneysu İlçesi'nde evinin önünde, basın mensuplarına yaptığı açıklamada, Irak sorunuyla karşı karşıya olunan bir dönemde Kurban Bayramı yaşanacağını söyledi. Erdoğan, şöyle konuştu 
     ''Bayramın böyle bir döneme rastlamış olması, biraz farklılık arz ediyor. Temennimiz odur ki, barış umutlarını yitirmediğimiz bir dönemde yine barışın tükenmediğini bize gösterecek bir adım olur ve 14-15 Şubat'ta Birleşmiş Milletler Güvenlik Konseyi'nin vereceği kararla da bu konuda haklı bir adım atılmış olur.'' Tayyip Erdoğan, Irak operasyonunda Türk askerlerinin ABD'li bir komutana bağlanıp bağlanmayacağı yönünde ciddi tartışmaların olduğu şeklindeki bir soruyu şöyle yanıtladı 
     ''Konu teknik bir mesele. AK Parti Genel Başkanı olarak çok açık ve net şunu söylerim ki, ordumuz kendi komuta kademeleriyle bu işi götürecek güçte ve kabiliyettedir. Onun için herhangi bir komuta kademesine bağlanmak gibi bir derdi ve sıkıntısı olamaz. Çünkü bu bölgede bu inisiyatiflere sahip bir ordumuz vardır. Böyle bir şeyi, zaten Türkiye olarak, millet olarak zül kabul ederiz. Böyle bir teklifi AK parti olarak hakaret telakki ederiz.'' Erdoğan, NATO üyesi birkaç ülkenin, olası Irak operasyonunda Türkiye'nin korunmasını öngören paketi engellemeleriyle ilgili sorusuyla ilgili şunları söyledi 
     ''Bu açıklamaları biz izliyoruz. Hayır diyen evet diyen olur. Ama nihai karar burada çok önemlidir. Onun için şu anda bunlar hangi gerekçelerle, neye dayanarak söylenmekte, bunları bilemem. Yani birçokları daha önce farklı konuştular. Daha sonra farklı açıklamalarda bulundular. Bizim temennimiz, bölgede istikrarın hakim olması.'' Bir gazetecinin, Irak Lideri Saddam'ın Irak'ı terk edip etmeyeceği yönündeki sorusu üzerine Erdoğan, ''Bu konuda bazı ülkelerden davetler yapıldığını biliyoruz. Ama Türkiye'nin yaptığı şey, İstanbul'daki zirvedir. Bunun dışındaki tekliflerden haberim yok'' dedi. 
     CHP Milletvekili Kemal Derviş'in, gazetelere yansıyan ve Hükümet'in ekonomi politikalarını eleştiren açıklamalarıyla ilgili bir başka soru üzerine de Erdoğan, ''Milletimiz rahatlama dönemine girecektir. Biz kuru sıkı atmadık. Türkiye'nin durumunun ne kadar vahim olduğunu biliyorduk. Şu anda da bu durumun altyapı çalışmaları geceli gündüzlü devam ediyor'' diye konuştu. 
     





</TEXT>
</DOC>
