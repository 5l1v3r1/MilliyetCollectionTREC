<DOC>
<DOCNO> 141710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/10/guncel/gun01.html </URL>
<DATE> 2003/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Antep’e askeri yığınak 
</HEADLINE>
<TEXT>

İskenderun’dan çıkan ABD konvoyları Gaziantep’e 25 kilometre uzaklıktaki Oğuzeli sivil havaalanında konuşlandı 
     AHMET KAYA, UFUK AKTUĞ, MEHMET TAŞÇIOĞLU Hatay, Gaziantep 

     ABD’nin İskenderun Limanı’na gemilerle getirdiği askeri araç ve malzemelerin sevkiyatı devam ederken, modernizasyon çerçevesinde inceleme gerçekleştirilen Gaziantep Havaalanı’na ilk askeri yığınak yapıldı. İskenderun limanının D kapısından önceki gün 43 araçlık bir konvoy çıkarken, dün de 29 TIR’dan oluşan bir başka konvoy Gaziantep’e gitti. 
     Saat 05.00’te limandan ayrılan ve yaklaşık 40 Hummer cipin bulunduğu askeri araç ve malzemeleri taşıyan konvoy, jandarma eskortu eşliğinde, Gaziantep’e 25 kilometre uzaklıktaki Oğuzeli yakınlarında bulunan sivil havaalanına geçti. 
     
     Terminal binasına yerleştiler 
     Askeri araç ve malzemeler, henüz inşaatı tamamlanmayan Devlet Hava Meydanları İşletmesi’ne DHMİ ait yeni terminal binasında konuşlandırıldı. ABD’li askerlerin kalması için çadırların kurulduğu alana portatif tuvaletler de yerleştirildi. Gaziantep’in Karkamış ve İslahiye ilçelerinde de aynı kapsamda birer çadırkent kurulması için çalışmalar yapılacağı belirtildi. 
     
9. gemi yükünü boşalttı      Dünkü sevkiyatla birlikte İskenderun Limanı’ndan bugüne kadar 103 araçlık konvoyla araç ve malzemeler taşınırken, sevke hazır 50 TIR’lık bir konvoy da, limanın D kapısında çıkış pozisyonuna geçti. İskenderun Limanı’na önceki akşam 23.00’te yanaşan Liberya bandıralı "Roka Dalms" adlı gemi de dört numaralı rıhtıma çekildi. Manifestosunda ilaç ve tıbbi malzeme yazılı geminin tahliye işlemleri hemen başladı. Projektörlerle aydınlatılan liman sahasındaki boşaltma işlemleri sırasında Sahil Güvenlik ve SAT komandoları da çevrede güvenlik önlemi aldı. 
     



 GÜNCEL 
















</TEXT>
</DOC>
