<DOC>
<DOCNO> 110832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/02/son/sontur27.html </URL>
<DATE> 2002/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Batman'a Danimarka'dan gelin geldi... 
</HEADLINE>
<TEXT>

     Antalya'nın Alanya İlçesi'nde tanışan Batmanlı Yeşilmen ile Danimarkalı Nielsen, Batman'da düğün yaparak evlendi. 
     Alanya'da bir turizm firmasında çalışan Serkan Yeşilmen ile Türkiye'ye tatil için gelen Danimarkalı Sağlık Öğretmeni Susanne Jurock Nielsen arasındaki arkadaşlık aşka dönüşünce, çift, evlilik kararı aldı. 
     Yeşilmen'in isteği üzerine Müslüman olan ve İrem ismini alan Susanne Jurock Nielsen ile Yeşilmen, Batman'da Esentepe Sosyal Tesislerinde yapılan düğünle dünya evine girdiler. 
     Damat Yeşilmen, eşine İslamiyet'i anlattığını ve onun da bundan etkilenerek Müslüman olmayı kabul ettiğini belirterek, kısa sürede büyüyen aşklarının nikah masasında noktalandığını söyledi. 
     5 yıldan bu yana Türkiye'ye gelip gittiğini anlatan gelin Yeşilmen ise Müslümanlık hakkında az bir bilgisinin olduğunu ve Serkan ile tanıştıktan sonra İslamiyet'i daha iyi tanıma fırsatı bulduğunu bildirdi. 
     En mutlu gününü yaşadığını anlatan Yeşilmen, ''Hem Serkan'ın aşkı, hem de Müslümanlık'ın sıcaklığı, benim İslam dinini kabul etmeme neden oldu. Serkan'ı çok seviyorum'' dedi. 
     Yeşilmen çifti, düğün öncesinde de Siirt'e bağlı Ziyaret Beldesi'nde bulunan Veysel Karani Hazretleri Türbesi'ni ziyaret ederek kurban kesti. 
     





</TEXT>
</DOC>
