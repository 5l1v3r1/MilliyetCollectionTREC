<DOC>
<DOCNO> 136197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/10/son/sondun17.html </URL>
<DATE> 2003/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
400 canlı kalkan Irak'a ulaştı 
</HEADLINE>
<TEXT>

     Irak'a yönelik olası bir savaşta Irak halkının yanında yer almak isteyen dünyanın çeşitli ülkelerinden toplam 400 canlı kalkanın Irak'a ulaştığı açıklandı. 
     Körfez savaşı gazilerinden Amerikalı Ken Nicols O'Keefe'in başkanlığında kurulan ''Anti Emperyalist Koordinasyon'' adlı sivil toplum örgütünün çağrısına uyarak Irak'a giden canlı kalkanlar arasında 100 Amerikalı, 100 İngiliz, 40 Avusturyalı bulunduğu, kalan 160 kişininse dünyanın çeşitli ülkelerinden gittikleri bildirildi. 
     Viyana'da yayınlanan haftalık FORMAT dergisine açıklama yapan anti emperyalist koordinasyon örgütü yetkilileri, kalabalık bir grup Avusturyalı canlı kalkanınsa 19 şubat günü yola çıkacağını ve kendilerine dönüş tarihi açık bilet kesildiğini söylediler. 
     Anti emperyalist koordinasyon örgütü yetkilileri şubat sonuna kadar Irak'a binden fazla canlı kalkan ulaştırmayı amaçladıklarını belirtiyorlar. Irak'a giden canlı kalkanların sivil halka yardımcı olacakları ve savaş sırasında sivil hedeflerde kalkan olarak görev yapacakları bildiriliyor. 
     Irak'a canlı kalkan kampanyasının fikir babası Amerikalı Ken Nicols O'Keefe, körfez savaşı sırasında Amerikan ordusunda denizci olarak görev yapıyordu. Savaş sırasında kullanılan uranyumlu cephaneden hastalanan O'Keefe, ''Anti emperyalist koordinasyon'' adlı sivil toplum örgütünü kurduktan sonra, ABD eski Başkanı George Bush ile şimdiki Başkan George Bush'u ''kriminal suçlu'' ilan etmiş ve Irak'a yönelik olası savaşı protesto amacıyla Amerikan vatandaşlığından istifa ettiğini açıklamıştı. 
     Ken Nicols O'Keefe de Irak'a ulaşan 400 canlı kalkan arasında yer alıyor. 
     





</TEXT>
</DOC>
