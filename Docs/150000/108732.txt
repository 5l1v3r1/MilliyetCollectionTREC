<DOC>
<DOCNO> 108732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/20/son/sontur16.html </URL>
<DATE> 2002/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İsmail Cem "Yabancı holdingler anketlerle zihin bulandırıyor" 
</HEADLINE>
<TEXT>

     YTP Genel Başkanı İsmail Cem, yabancı holdinglerin Türkiye'de yaptığı kamuoyu yoklamalarına tepki göstererek, bunu ''halkın zihnini bulandırmak ve oyuna müdahale olarak'' değerlendirdi. Cem, ''Hiçbir zaman sömürge olmamış Türkiye'yi bazıları sömürge muamelesine tabi tutmak istiyor olabilir. Türkiye kimsenin sömürgesi değildir'' dedi. 
     Cem, partisinin Kırıkkale İl Örgütü'nün açılışında yaptığı konuşmada, Türkiye'nin önünü açmak iddiasını taşıdıklarını belirterek, son yıllarda insanı göz ardı eden ekonomik politikalar uygulandığını ileri sürdü. 
     Kendilerinin bunu değiştirme iddiasında olduklarını kaydeden Cem, ülkenin en büyük sorunlarının üretimsizlik, işsizlik ve eşitsizlik olduğunu söyledi. 
     İşsizliği azaltacaklarını, ancak bunun ölçüsüz bir iddia olmadığını ifade eden Cem, bunun diğer ülkelerde de uygulanmış yolu ve yöntemi olduğunu, kendilerinin de bu yöntemleri uygulayacaklarını kaydetti. 
     ''Yeni Türkiye için ekonomi insan demektir. Eğer insana iş yaratmıyorsa, üretimi artırmıyorsa öyle ekonomiyi neyleyelim'' diyen Cem, ekonominin insan, toplum ve halk için olduğunu söyledi. 
     Memurlara yapılan zammın olumlu olduğunu, ancak bunun ayrım yapılmadan tüm çalışan ve emekli kesimlere verilmesi gerektiğini belirten Cem, bunun için IMF politikalarına ihtiyaç olmadığını, bunun güven ve akıl işi olduğunu ifade etti. 
     
     ''ZİHİNLERİNİZ BULANMASIN'' 
     Cem, halktan zihinlerini bulandıracak çabalara kulak asmamasını isteyerek, şöyle devam etti 
     ''Son zamanlarda bir anket furyası çıktı. Kiminde Yeni Türkiye çok yüksek, kiminde ise düşük oyla gösteriliyor. Açıkça söylüyorum çok iyi gösterenlere de, düşük gösterenlere ihtiyatla yaklaşmaktayım. Geçmiş seçimlerde bunu gördük. Seçim Türkiye'de yapılıyor. Oy kullanacak olan da Türk halkıdır. Ama şimdi yabancı ülkelerden holdingler halkımızın düşüncesini merak edip sürekli anket yaptırıyorlar. Bunun başka ülkelerde örneği yok. Fransız holdingi gidip Almanya'da, İngiltere'de anket mi yapıyor Hayır. Ama gelip Türkiye'de yapıyor. Bu anketlerin sonuçları ile halkın zihni bulandırılıyor, oyuna müdahale ediliyor. Hiçbir zaman sömürge olmamış Türkiye'yi bazıları sömürge muamelesine tabi tutmak istiyor olabilir. Türkiye, kimsenin sömürgesi değildir. Yeni Türkiye olarak bu yaklaşımı tasvip etmiyoruz. İktidar olduğumuzda gereğini yaparız.'' Cem, bazı partilerden kaynaklanan yalan ve eksik haberler üzerine yorumlar yapıldığını belirterek, kendi partisinin milletvekillerinin ANAP'a geçmesinin söz konusu olmadığını söyledi. Cem, ''Mesut Yılmaz ile bir konuşmam, yakın tarihlerde tokalaşmam dahi olmadı'' dedi. 
     Cem, yola çıkarken sadece halka güvendiğini belirterek, ne diğer partilerle işbirliğine ne de bazı çevrelerin desteğine güvendiğini kaydetti. Cem, ''Tek başıma yola çıktım. Halkıma ve size güvendim. Ben ve Yeni Türkiye her zaman size sahip çıktık, siz de bana ve Yeni Türkiye'ye sahip çıkın'' diye konuştu. 
     





</TEXT>
</DOC>
