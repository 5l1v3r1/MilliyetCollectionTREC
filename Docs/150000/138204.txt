<DOC>
<DOCNO> 138204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/21/son/soneko22.html </URL>
<DATE> 2003/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
TOFAŞ, davul şovu ile Guinness Rekorlar Kitabı'na girdi... 
</HEADLINE>
<TEXT>

     Tofaş'ın, tüm Türkiye'deki bayi, satış ve servis elemanlarının biraraya gelerek oluşturduğu 2 bin 208 kişilik dev orkestra, Guinness Dünya Rekorlar Kitabı'na girdi. 
     Rekora konu şov, 2001 yılında beş ayrı dalda şampiyonluğu elde eden Tofaş'ın, 2002 yılını ''Atılım Yılı'' olarak ilan etmesi dolayısıyla 17 Mart 2002 tarihinde gerçekleştirdiği organizasyona dayanıyor. 
     Dönemin CEO'su Jan Nahum, Tofaş'ın değişen vizyonunu ve hedeflerini İstanbul Mydonose Showland'de biraraya gelen bayi, yetkili servis ve satış elemanlarıyla paylaşırken, ekip çalışması, bütünlük ve uyumun vurgulanması amacıyla toplantıya katılan 2 bin 208 kişiye, özel olarak üretilen davullar verildi. 
     Dev orkestra, birlikte ritim tutarak Harem Grubu'na eşlik etti. ''Davul da bizde, tokmak da. O halde yolumuza hızla devam edelim'' çağrısıyla başlayan davul şovda, Tofaşlılar ''tek ses, tek yürek'' mesajını aktardılar. 
     Böylece, noter huzurunda, 5 dakika süreyle aynı ritmi çalan 2 bin 208 kişilik dev orkestra, bu alanda bir ilki gerçekleştirerek dünya rekoruna imza attı. 
     Rekor tespiti için noterlerin katılımcıların imzasını kontrol etmelerinin ardından, sonuçlar Londra'daki Guinness merkezine gönderildi. 
     Guinness merkezi, yaptığı incelemeyi tamamlayarak, Tofaş'ın davul şovunu dünya rekoru olarak tescil etti. Tofaş çalışanları, bu şovla Guinness Dünya Rekorlar Kitabı'na girdi. 
     Dünyada davulla rekor denemesi, daha önce Japonya'da 1700 kişi ile gerçekleştirilmişti. Tofaşlılar, böylece Japonların rekorunu ellerinden almış oldular. 
     





</TEXT>
</DOC>
