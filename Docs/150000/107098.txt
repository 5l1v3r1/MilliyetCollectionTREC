<DOC>
<DOCNO> 107098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/12/guncel/gun02.html </URL>
<DATE> 2002/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İlaçta terör bağlantısı 
</HEADLINE>
<TEXT>

Son aylarda 50’den fazla eczane soyuldu. İlaçların bazı terör ve suç örgütlerine gittiği şüphesi var 
     AYŞEGÜL AYDOĞAN İstanbul 

     Son aylarda yaşanan ilaç hırsızlığı sadece eczanelerle ve İstanbul’la sınırlı değil. Türkiye genelinde son bir yıl içinde 50’den fazla eczane ve 6 hastane eczanesi soyuldu. İlaç soygunlarını organize bir çetenin yaptığını savunan Türk Eczacılar Birliği Başkanı Mehmet Domaç, bugüne kadar bir trilyonluk ilaç çalındığını söyledi. Milliyet’in dün gündeme getirdiği ilaç hırsızlığının boyutlarının daha büyük olduğu ortaya çıktı. İlaçların üzerinde seri numaraları bulunduğundan her yerde satılamayacağına dikkat çeken uzmanlar, çalınan ilaçların bazı terör örgütlerine gittiğinden de şüpheleniyor. 
     Soygunların organize ve ilaçları iyi tanıyan bir çete tarafından yapıldığının açık olduğunu belirten Domaç, "Hangi ilaçları çalacaklarını biliyorlar. Daha çok organ naklinde kullanılan pahalı ilaçları seçiyorlar. Bunların bir kutusu 3 - 5 milyar lirayı buluyor. İlaçları satabilen bir grubun hastaneyle bağlantısı olabilir" dedi. 
     Bir devlet hastanesinin başhekimi, "Kanser, kan hastalıkları ve diyaliz ilaçları çok pahalı. Bu ilaçları satabilmesi için bir eczaneyle bağlantısı olması lazım. Üzerinde seri numaraları olduğundan her yerde satamaz" diye konuştu. 
     Bu arada hastane önlerinde çalıntı ilaçları sattıkları tahmin edilen kişilere karşı Eczacılar Odası bir sistem geliştirdi. Oda Genel Sekreteri Semih Güngör "Emekli Sandığı ve Bağkurlu yatan hastaların ilaçları odamız tarafından oluşturulan bir sistemle bölgedeki eczanelere paylaştırılıyor. Böylece değnekçiler hastane önlerinden çekilmiş oluyor" dedi. Şişli Etfal Hastanesi’nde uygulanan sistem şöyle yürüyor Hastanede Eczacılar Odası’na bağlı 7 personel görev yapıyor. Onlara, hastaların reçeteleri geliyor. Bölgedeki anlaşmalı 96 eczane arasında reçeteler bilgisayar aracılığıyla sırayla paylaştırılıyor. 
     
     Simsarlar işbaşında 
     Çapa Tıp Fakültesi hastenesinin önü. Muhabirimiz Ömer Erbil elinizde reçeteyle hastane kapısında göründüğünde ilaç simsarları anında yanında bitiyor. Erbil şöyle anlatıyor "Bize, eczane lazım mı’ diye soruyorlar. İlaç fiyatlarını çok iyi bilen simsar elimizdeki, reçetenin 50 - 60 milyon ettiğini, çok uygun fiyatla bu ilaçları temin edebileceklerini söylüyor. Bir diğeri yüzde 30 indirim yapacağını, hatta kredi kartının da geçtiğini ekliyor." 
     



 GÜNCEL 

















</TEXT>
</DOC>
