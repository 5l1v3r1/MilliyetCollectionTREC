<DOC>
<DOCNO> 145974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/28/son/soneko10.html </URL>
<DATE> 2003/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan Kamu bankalarında yeni görev zararları istemiyoruz 
</HEADLINE>
<TEXT>

     Devlet Bakanı Ali Babacan ''Hiç bir zaman kamu bankalarında yeni görev zararları istemiyoruz. Ziraat Bankası ve Halkbank'ta Özelleştirme takvimi aksamadan devam edecek'' dedi. 
     Babacan, Ziraat Bankası ve Halk Bankası'nın rasyonelleştirilmesi sürecinde, bu bankaların ticaret kuralları çerçevesinde mutlaka karlılık hedeflerine sadık kalarak faaliyet göstermesini önemsediklerini söyledi. 
     Kamu bankalarının, bankacılık sisteminin yaklaşık yüzde 40'lık bölümünü oluşturduğunu hatırlatan Bakan Babacan, ''Bu bankaların rasyonelleştirilmesi sürecinin hızlandırarak devam ettirilmesi gerekiyor. Ticari ilkeler çerçevesinde çalışmalar yapılması son derece önemli '' diye konuştu. 
     
     YENİ YÖNETİME İNANIYORUZ 
     Her iki bankanın ömürlerinin asırlarla ifade edildiğini vurgulayan Bakan Ali Babacan şunları kaydetti 
     ''İki banka Türk ekonomisinde ve toplumsal yaşamında son derece önemli bir yer tutuyor. Bu bankaların çok daha verimli ve etkin çalışması için yeni yönetim kurullarının güzel bir görev dönemi geçireceğine inanıyoruz. Dün Akşam düzenlediğimiz yemekli toplantıda yeni yönetim kurulu ile eski yönetim kurulu üyeleri biraraya geldiler güzel bir ortam oldu. Daha önce görev alan arkadaşlarımıza hizmetlerinden dolayı teşekkür ettik. Yeni yönetime de başarılar diledik.'' 
     
     BU BANKALARIN BİRLEŞMESİ İÇİN SOMUT BİR ÇALIŞMA YOK 
     Halk Bankası'nın özelleştirme programının Ziraat Bankası'na göre daha yakın olduğunu belirten Babacan, makro ekonomik göstergeler ne kadar hızlı iyileşirse Halk Bankası'nın özelleştirilmesi de o kadar kısa zamanda yapılabilecek'' dedi. 
     Babacan, her iki bankanın birleştirilmesi konusunda şu anda somut bir çalışmanın bulunmadığını ve Halk Bankası'nın belli bir özelleştirme süreci içinde bulunduğunu kaydetti. 
     Ziraat ve Halk Bankası'nın, büyük bankalar ve büyük organizasyonlar olduğunu ifade eden Babacan, özelleştirme ile ilgili çalışmaların devam ettiğini, belli takvimlerin bulunduğunu, bu takvimlerin aksatılmadan mutlaka özelleştirmeye devam edileceğini söyledi. 
     Babacan, özellikle tarım kesimi ve KOBİ'lere kredi kullandırma konusunda Ziraat ve Halk Bankası'nın daha aktif bir çalışma sürecine başlayacaklarına inandıklarını bildirdi. 
     




</TEXT>
</DOC>
