<DOC>
<DOCNO> 109597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/26/guncel/gun06.html </URL>
<DATE> 2002/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Dikkat Boeing’ler havada patlayabilir 
</HEADLINE>
<TEXT>

Amerika’nın saygın gazetelerinden New York Post’a göre, Boeing firması risk taşıyan 737, 747 ve 757 tipi 3 bin uçağı kontrolden geçirme kararı aldı 
     New York Post gazetesi, Boeing uçaklarının yakıt pompalarındaki bir arıza yüzünden uçuş sırasında havada infilak edebileceğini öne sürdü. 
     Gazete, yakıt pompalarındaki muhtemel arızalar nedeniyle Boeing’in 737, 747 ve 757 tipi yaklaşık 3 bin uçağı kontrolden geçirme kararı aldığını anımsattı. Uçakların yakıt pompalarındaki hatanın yanı sıra elektrik kablolarının da birbirine sürtünerek kıvılcım çıkardığını yazan gazete, uçağın boşalan yakıt tanklarının içindeki tellerin de kıvılcım çıkarması halinde patlamaya yol açabileceği görüşünü savundu. 
     
     Resmi inceleme istenebilir 
     Amerikan Federal Havacılık Ajansı’nın FAA geçen ay 118 uçağın, böyle bir duruma meydan verilmemesi için fazladan yakıt alarak uçmasını emrettiği belirtiliyor. FAA’nın, eski model pompalarla donatılmış 3 bin 162 uçağın daha denetimden geçirilmesini istemesi bekleniyor. 
     Sözü edilen pompalar, "rane Co." adlı şirket tarafından üretiliyor. Aynı pompaların 1996’da New York’un Long Island Adası açıklarında havada infilak eden TWA uçağında da kullanıldığı biliniyor. Bu olayda, uçaktaki 230 yolcu hayatını kaybetmişti. Havacılık Güvenlik Kurulu yaptığı incelemede, uçağın esrarengiz bir patlama sonucu düştüğünü belirlemiş, ancak pompanın patlamaya neden olup olmadığını kesin olarak saptayamamıştı. 
     
THY uçakları İncirlik’e inecek      ADANA DHA 

     Adana Havaalanı, 4 Kasım’dan itibaren iki ay süreyle onarıma alınacağı için İncirlik’in sivil uçuşlara açılması kararlaştırıldı. Devlet Hava Meydanları İşletmeleri DHMİ Genel Müdür Yardımcısı Hasan Akalın ile toplantı yapan Adana Büyükşehir Belediye Başkanı Aytaç Durak, sivil uçuşların 210 kilometre uzaklıktaki Gaziantep’ten yapılmasının büyük olumsuzluk yaratacağını belirterek, İncirlik’in THY seferlerine açılabilmesi için gerekli pist bağlantı asfaltlamasını yapabileceklerini kaydetti. Bunun üzerine DHMİ yetkilileri, İncirlik’in kullanılmasına karar verdi. 
     



 GÜNCEL 





















</TEXT>
</DOC>
