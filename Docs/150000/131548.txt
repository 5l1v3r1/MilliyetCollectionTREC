<DOC>
<DOCNO> 131548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/17/son/sontur23.html </URL>
<DATE> 2003/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'ı Çin'den getiren uçak Pekin'e acil iniş yaptı 
</HEADLINE>
<TEXT>

     Çin'i ziyaret eden AK Parti Genel Başkanı Tayyip Erdoğan ile beraberindekileri taşıyan Airbus A-340 tipi uçak, teknik bir arıza nedeniyle Pekin havalimanına zorunlu iniş yaptı. 
     Şanghay'dan saat 12.00'de havalanan THY'nin Airbus A-340 tipi uçağı iki saat 50 dakika sonra havada arızalandı. Tayyip Erdoğan'ın danışmanlarından Erol Koçak'ın verdiği bilgiye göre, aynı zamanda THY Genel Müdür Yardımcısı olan kaptan pilot, yolculara anonsla seslenerek "hava basınca bir problem olduğunu bu nedenle Pekin havalimanına inilmesi gerektiğini" söyledi. 
     Yolcular kemerlerini bağladı ancak uçakta bir panik havası yaşanmadı. Zorunlu iniş nedeniyle Pekin Havaalanı'nda da önlemler alındı. Uçak herhangi bir sorun yaşamadan Pekin'e indi. 
     Pekin Havalimanı'na gelen Türkiye'nin Çin Büyükelçisi Tayyip Erdoğan'ı uçaktan aldı. Uçağın bu akşam Pekin'de kalıp arızanın giderilmesi gerektiği bildirildi. 
     
     ARIZANIN GİDERİLMESİ ZOR 

     Uçağın Pekin Havaalanı'na zorunlu iniş yapmasına yol açan ''basınç dengesini ayarlayan motorda meydana gelen arızanın'' kısa sürede giderilme ihtimali son derecede düşük bulunuyor. 
     Pekin Havaalanı'na TSİ 14.55'te indikten 30 dakika sonra boşaltılan uçaktaki yolcular, dinlenme salonlarında bekletildi Tayip Erdoğan, kısa süre karşılaştığı gazetecilere ''Geçmiş olsun'' derken, işadamları ile gazeteciler arasında gerginlik yaşandığı ifade edildi. 
     İşadamlarının, uçak indikten sonra gazetecilere ''niçin telefonla görüşüyorsunuz '' diye tepki gösterdikleri, dinlenme salonuna geçtikten sonra da ''niçin haber yazdırıyorsunuz, ailelerimiz sürekli bizi arıyor'' diye sitem ettikleri, gazetecilerin de görevlerini yaptıklarını söyledikleri bildirildi. 
     
     GECE PEKİN'DE KALACAKLAR 

     Şanghay'dan Türkiye'ye hareket ettikten sonra kabin basıncını ayarlayan motorunda meydana gelen arıza nedeniyle Pekin Havaalanı'na inen uçağın yolcularının, bu geceyi Pekin'de geçirmelerinin kesinleştiği bildirildi. 
     AK Parti Genel Başkanı Tayip Erdoğan ve beraberindeki heyetin Pekin Havaalanı'nda bekleyişi sürerken, AK Parti'nin basınla ilişkilerini sağlayan İbrahim Bayram, gazetecilere, bu gecenin Pekin'de geçirileceğini söyledi. 
     Yolculara ayrıca, uçakta bulunan eşyalarını alabilecekleri ifade edildi. 
     Öte yandan, A.A muhabirinin görüştüğü Erdoğan, ''Paniğe gerek yok, her şey yolunda'' dedi. 
     Erdoğan'ın, Başbakan Abdullah Gül ile telefon görüşmesi yaparak durum hakkında bilgi verdiği öğrenildi. 
     
</TEXT>
</DOC>
