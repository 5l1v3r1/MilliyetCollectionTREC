<DOC>
<DOCNO> 118903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/14/son/sonspo34.html </URL>
<DATE> 2002/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor'da Diyarbakırspor maçı hazırlıkları... 
</HEADLINE>
<TEXT>

     Birinci Süper Lig'de ikinci sırada yer alan Gaziantepspor, hafta sonu sahasında Diyarbakırspor ile yapacağı karşılaşmaya mutlak galibiyet parolasıyla hazırlanıyor. 
     Kırmızı siyahlılar, Diyarbakırspor maçının hazırlıklarını, Teknik Direktör Gigi Multescu gözetiminde iki çalışmayla sürdürdü. Futbolcular sabah topsuz, öğleden sonra toplu çalışma yaptılar. 
     Teknik Direktör Multescu, Diyarbakırspor'un zorlu bir rakip olduğunu belirterek, ''Karşılaşmada sinirlerine hakim olan, golü düşünen taraf üç puana ulaşır'' dedi. 
     Takım kaptanı milli kaleci Ömer ise bu sezona daha mütevazı bir takımla başladıklarını, ancak hiç kimsenin tahmin edemeyeceği kadar başarılı olduklarını söyledi. 
     Her karşılaşmaya üç puan hedefi ile hazırlandıklarını kaydeden Ömer, ''Gaziantepspor'un şampiyonluk hedefi yok, kendimize ilk 5 takım içinde yer arayacağız'' diye konuştu. 
     ''Şampiyon olma gibi bir hayalimiz yok. Üç büyükler varken zaten onu bize yaşatmazlar. Bu nedenle böyle kelimeleri ağzımıza dahi almıyoruz'' diyen Ömer, şöyle devam etti 
     ''Gidebildiğimiz yere kadar gideceğiz, hedef yenilmezlik unvanını korumak. Bunu koruyabildiğimiz sürece başarı da arkasından gelir. Bu yıl takım olarak daha farklıyız. Geçtiğimiz yıl bizi içeriden çökertmeye, bölmeye çalıştılar. Ancak bu yıl bunu yapamayacaklar.'' Orta sahanın başarılı oyuncusu Kemal de Diyarbakırspor'u yenerek çıkış çizgisini sürdüreceklerini savundu. 
     





</TEXT>
</DOC>
