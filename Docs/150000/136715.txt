<DOC>
<DOCNO> 136715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/14/son/sondun11.html </URL>
<DATE> 2003/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Güney Kore Devlet Başkanı halkından özür diledi... 
</HEADLINE>
<TEXT>

     Güney Kore Devlet Başkanı Kim Dae-jung, Kuzey Kore'ye zirve öncesi milyonlarca dolar ödenmesinden dolayı,, halkından özür diledi. 
     Kim, bugün televizyondan yayınlanan konuşmasında, Hyundai şirketinin Kuzey Kore'ye para ödemesinin, halk arasında büyük söylentilere ve kaygıya yol açtığını belirterek, ''Bu konuda çok üzgünüm. Bu durumun sorumluluğunu üstleniyorum ama halktan samimi olarak, bunun, barış ve ulusal çıkarlar düşünülerek yapıldığını anlamasını istiyorum'' dedi. 
     Hükümetinin herhangi bir ödeme yaptığını kabul etmeyen Devlet Başkanı Kim, Hyundai'nin ödemeyi, yasalara aykırı olmasına rağmen hükümetin bilgisi dahilinde yaptığını kabul etti. 
     Hyundai Şirketler Grubu, Haziran 2000'deki zirve öncesinde Kuzey Kore'ye 186 milyon dolar ödediğini kabul etmiş, ancak ödemenin, Kuzey Kore'de turizm, tren yolları ve endüstri parkı gibi işleriyle ilgili olarak ödendiğini ileri sürmüştü. 
     Kuzey Kore'ye ödenen para, bir devlet bankasından kredi olarak alınırken, muhalefet, paranın zirve görüşmeleri için muhtemelen hükümet tarafından ödendiğini ileri sürmüştü. 
     25 Şubat'ta görev süresi dolacak olan Kim, Kuzey Kore lideriyle görüşmesi nedeniyle 2000 Nobel Barış Ödülü'nü kazanmıştı. 
     





</TEXT>
</DOC>
