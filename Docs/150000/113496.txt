<DOC>
<DOCNO> 113496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/17/son/sonspo22.html </URL>
<DATE> 2002/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Aybaba "İlk yarıyı 30-33 puanla kapatmayı hedefliyorduk" 
</HEADLINE>
<TEXT>

     Trabzonspor Teknik Direktörü Samet Aybaba, sezon öncesi, ilk yarıyı 30-33 puanla kapatmayı hedeflediklerini, ancak ligde şu ana dek hesaplamadıkları puan kayıpları yaşadıklarını söyledi. 
     Samet Aybaba, yaptığı açıklamada, Kocaelispor maçıyla birlikte ligde iyi bir seri yakalamak istediklerini belirterek, ''İlk yarıda 30-33 puan toplamayı düşünüyorduk, ancak kaybettiğimiz maçlar oldu, hesaplamadığımız puan kayıpları yaşadık. Önümüzdeki maçları kazanırsak bu hedefi yine de tutturabiliriz'' dedi. 
     Bordo-mavili takımın uzun süredir Hüseyin Avni Aker Stadı'nda maç kazanamamasıyla ilgili olarak da Aybaba, şunları kaydetti 
     ''Hüseyin Avni Aker'de, takımı 'kazanamıyor' diye strese sokmak yanlış olur. Bu takım sahasında kazanacaktır da kaybedecektir de. Uzun süre Avni Aker'de galip geldiği de kazanamadığı dönemlerde oldu. Ama biz en kısa sürede, yaşadığımız bu dönemden kurtulmak ve oyuncuları sıkmadan Kocaelispor maçını kazanmak istiyoruz.'' Kulüpte, yönetim bazında yaşanan gelişmelerin futbolcuları etkileyemeceğini de ifade eden Aybaba, ''Futbolcular kişilerle bağlantılı sözleşme yapmıyor. Kulüple sözleşme yapıyorlar. Oyuncunun görevi, takımı en iyi yere getirmektir'' diye konuştu. 
     Aybaba, takımdaki genç oyunculara da hiçbir biçimde tahammül göstermeyeceklerini belirterek, ''Oyuncu kendini iyi bilecek. Böyle büyük takımlarda oynamanın ne demek olduğunu iyi hesap edecek. Şımarmayacak, genç diye tahammül sınırı fazla olmayacak. Kendini işine verecek ve kötü gidişatı varsa kadroya alınmayacak'' dedi. 
     Aybaba, Gökdeniz'in Kocaelispor maçında oynamayıp oynamayacağıyla ilgili olarak da yarın takımın son antrenmanı olacağını, futbolcunun penformansını da gözönüne alarak, buna göre karar verecegini sözlerine ekledi. 
     





</TEXT>
</DOC>
