<DOC>
<DOCNO> 123358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/08/son/sonspo15.html </URL>
<DATE> 2002/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kemal Dinçer Söylediklerimden geri adım atmam 
</HEADLINE>
<TEXT>

     Diyarbakırspor maçı öncesi yaptığı açıklamalar nedeniyle yönetimin tepkisini çeken ve Diyarbakır'a götürülmeyen Fenerbahçe İdari Koordinatörü Kemal Dinçer, durumunun yarın yapılacak yönetim kurulu toplantısında netlik kazanacağını söyledi. 
     Bir televizyon kanalında programa konuk olarak katılan Kemal Dinçer, yönetim kuruluyla görüştüğünü ve koşulların böyle sürmesi durumunda ikinci yarıda görev yapmayacağını söylediğini ifade ederek, şöyle konuştu 
     ''Yönetim bana 'söylediklerini geri al' dedi. Ben almayınca Diyarbakır'a gitmedim ve şu anda görevimin başında değilim. Yarın yönetimle görüşeceğiz. Bana 'devam et' derlerse, söylediğimden geri adım atmadan devam ederim. Fenerbahçe'ye zarar vermeden görüşürüz ve gereken açıklamayı yaparız.'' Kendisinin aileden Fenerbahçeli olduğunu vurgulayan Dinçer, ''Yönetim kurulundaki birçok kişiyle daha önce de dostluğum vardı. Ben çok özel şeyleri biliyorum. Ama takımdan ayrılırsam, bunları kimseyle paylaşmayacağım. Orada olanlar orada kalacak. Çalıştığım dönemle ilgili benden kimse negatif şeyler duymayacaklar'' dedi. 
     Lorant'ın Diyarbakırspor maçından sonra kendisiyle ilgili yaptığı açıklamaya da değinen Dinçer, ''O'nun söylediklerine katılıyorum. Sonuçta ikimiz de profesyoneliz. O da 'Ben Kemal Dinçer ile çalışmak istemiyorum' diyebilir. Ben havaalanında konuşmayı yaptıktan sonra, Samandıra'da Lorant ile görüşüp, herşeyi açık açık anlattım, gazetelerden öğrenmedi'' diye konuştu. 
     Futbolcuların ruhunu bilen, belli bir kültür düzeyindeki bir insan olduğunu anlatan Dinçer, oyuncuların da bunu bildiğini ve kendisine çok destek olduğunu söyledi. 
     Dinçer, Fenerbahçe'den ayrılması durumunda basketbola yeniden dönmeyeceğini ama fahri olarak milli takım için elinden geleni yapacağını sözlerine ekledi. 
     





</TEXT>
</DOC>
