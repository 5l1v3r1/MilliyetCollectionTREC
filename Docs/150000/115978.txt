<DOC>
<DOCNO> 115978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/30/son/sonspo06.html </URL>
<DATE> 2002/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol...Ülkerspor Avrupa kupalarındaki 147. maçına çıkıyor 
</HEADLINE>
<TEXT>

     Basketbolda Erkekler Avrupa Ligi C Grubu'nda yarın İspanya'nın Real Madrid takımıyla karşılaşacak olan Ülkerspor, Avrupa kupalarındaki 147. maçına çıkıyor. 
     Turuncu-yeşilliler, 9 yıllık Avrupa serüveninde bugüne kadar yaptığı 146 maçta 66 galibiyet, 79 yenilgi, bir de beraberlik aldı. 
     
     İSPANYOLLARA ŞANSI TUTMUYOR 
     Ülkerspor'un, Avrupa kupalarında İspanyol ekiplerine karşı şansı tutmuyor. 
     Turuncu-yeşilliler, İspanyol takımlarıyla yaptığı 19 maçın 11'ini yitirirken, 8 maçtan galibiyetle ayrıldı. 
     Real Madrid ile bugüne dek 2 kez karşı karşıya gelen Ülkerspor, rakibini 2 maçta da yenmeyi başardı. 1998-99 Avrupa Ligi 2. turda karşılaştığı Real Madrid'i İstanbul'da 85-83 mağlup eden Türk ekibi, deplasmandaki maçı da 85-72 kazandı. 
     Ülkerspor, Avrupa kupalarında İspanyol ekiplerinden 9 kez FC Barcelona, 2'şer kez Manresa, Malaga, Estudiantes ve TAU Ceramica takımlarıyla karşı karşıya geldi. 
     
     DEPLASMANDAKİ EN FARKLI YENİLGİ İSPANYOL TAKIMINDAN 
     Real Madrid ile deplasmanda karşılaşacak olan turuncu-yeşilliler, tarihinde deplasmanda en farklı skorlu yenilgisini bir başka İspanyol kulübünden aldı. 
     Türk ekibi, Uluslararası Basketbol Federasyonu FIBA tarafından ilk kez 1996-97 sezonunda düzenlenen Avrupa Ligi'nde 2. tur maçında Estudiantes SAD Madrid'e İspanya'da tam 34 sayı farkla 97-63 yenildi. 
     





</TEXT>
</DOC>
