<DOC>
<DOCNO> 103973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/26/yazar/ulagay.html </URL>
<DATE> 2002/08/26/ </DATE>
<TIME>  </TIME>
<AUTHOR> Osman ULAGAY  </AUTHOR>
<HEADLINE>
Derviş CHP’de yerini buldu galiba 
</HEADLINE>
<TEXT>

     Ben Türkiye’nin siyaset sahnesine yeni bir soluk getirebileceğini umduğum Kemal Derviş’in CHP’ye katılmasına sıcak bakmadığımı yazmıştım. YTP hakkında da kuşkularım olmakla birlikte, Derviş’li YTP’nin yeni bir siyaset tarzının öncülüğünü yapabileceğini düşünmüş ve tercihinin bu yönde olmaması karşısında düş kırıklığına uğradığımı da açıklamıştım geçen hafta. 
     Kemal Derviş’in CHP’ye katılma kararını açıkladığı toplantıyı ve daha sonra yaptığı söyleşileri televizyondan izlerken farklı düşünmeye başladım. Derviş, aradığını CHP’de buldu gibi geldi bana. Kendisinin defalarca ifade ettiği gibi, siyasette yeni bir açılımın öncülüğünü yapmak, yeni bir liderlik tarzını yerleştirmek Derviş’in öncelikli hedefleri arasında değil. Onun öncelikli hedefi, yoğun çabalarla ve büyük özverilerle bir noktaya gelen ekonomideki dönüşümün tamamlamasına olanak verecek bir iktidarın oluşmasına katkıda bulunmak ve bu iktidarın bir unsuru olarak bu dönüşümün tamamlanmasını sağlamak. Olaya böyle bakınca CHP’nin Derviş için iyi bir tercih olduğunu söylemek mümkün. Gerçi CHP içinde Derviş’inkinden farklı ekonomik görüşlerin temsilcileri var ama bugün yakalanan ortamda, Derviş’in uzlaşmacı yaklaşımıyla onları da bu dönüşümün önemine inandırabileceğini düşünüyorum. 
     Bütün bunların dışında bana önemli görünen bir şey daha var. Derviş, belki yıllarca yurtdışında kalmış olmasının da etkisiyle, CHP’nin geçmişine, sembollerine, temsil ettiği kurumsal imaja içtenlikle yakınlık duyan biri olduğu izlenimini veriyor ve bu da Derviş’in tam yerini bulduğunu düşündürüyor. 
     
Derviş’le hayatın tümü önümüzde’      Derviş’le yatıp Derviş’le kalkmak biraz bıktırıcı olmaya başladı mı diye de düşünüyorum zaman zaman ama bir yandan da şu ana kadar Derviş’le ilgili olarak söylenenlerin onun gerçek potansiyelini anlamamıza, düşünce dünyasına girmemizi sağlayacak düzeyde olmadığını düşünüyorum. Türkiye’nin en azından ekonomik geleceğine yön verme iddiasında olan ve siyasette de belli bir noktaya gelen bir kişi var karşımızda ve biz onu daha yeni yeni tanımaya başlıyoruz. Bu nedenle Derviş’in bir süre ilgi odağı halinde kalması kaçınılmaz görünüyor. 
     Ben Kemal Derviş’le, ekonomiyi kurtarmak üzere Türkiye’ye çağrılmasından yıllar önce tanışmış, dışarıda yaşamasına karşın Türkiye ile yakından ilgili, cana yakın bir insan izlenimi edinmiştim. Ecevit’in çağrısıyla Türkiye’ye geldiği günden bu yana Derviş’le ayrıntılı bir görüşme yapma olanağını bulamadım ama onu yakından izledim, değişik vesilelerle yaptığı konuşmaları dinledim. Son günlerde de sıkça yaptığı söyleşileri dinleyerek ya da okuyarak onu daha iyi tanımaya çalışıyorum. 
     Kemal Derviş 11 Mayıs günü Yeditepe Üniversitesi’nde, Arı gurubunun gençlik kolları tarafından düzenlenen toplantıda yaptığı konuşmaya, "Çok mutluyum ve heyecanlıyım 19 Mayıs’a sekiz gün kala hayatın tümü önümüzde" diye başlamıştı. Aslında hayli düşünceliydi o gün Derviş, "seçim tarihinin belli olması ekonomi için yararlı olabilir" açıklamasının hayli yankı yaptığı bir ortamda, kendi hayat çizgisinin de yeni bir dönemece geldiğini hissediyordu belki de. Buna karşın, Türkiye için, hatta dünya için umutlu bir geleceğin ufkunu açan bir konuşma yaptı gençlere ve sivil toplumun önemini anlattı, "siyasetin işlevini çok abartmayın", dedi. 
     Türkiye’nin potansiyeline gerçekten inanması ve bunu topluma yansıtabilmesi Derviş’in en önemli kozlarından biri belki de. Derviş bu inancı, bilgi ve deneyim birikimiyle destekleyerek ortaya koyduğu için daha anlamlı oluyor. Hani o çok alıştığımız "biz en büyüğüz, ezer geçeriz" anlayışının dışında, Türkiye’nin potansiyellerinin diğer ülkelerle karşılaştırılması sonucunda ortaya konan bir umut, bir iyimserlik Derviş’inki. 
     
     Türkiye’nin altın çağı’ 
     Örneğin Türkiye’nin demokratik yapısının önemli bir sıçrama olanağı yarattığını düşünüyor Derviş. 13 Haziran’da YASED tarafından düzenlenen yemekte, küreselleşmenin yarattığı tehdit ve fırsatları anlatan Derviş, Türkiye’nin nüfus yapısı bakımından bir altın çağı’ yakalama noktasına geldiğini söyledi. Yıllık nüfus artışının 2.5’ten 1 dolayına indiği bir ortamda Türkiye ekonomik açıdan faal nüfusun optimum noktaya geldiği bir döneme giriyordu Derviş’e göre. Doğu Asya ülkeleri 10 - 15 yıl önce bu noktaya gelmiş ve bir sıçrama yapma olanağını bulmuştu. 
     Şimdi sıra Türkiye’de olabilirdi. Avrupa Birliği AB ile bütünleşme ve AB’den büyük miktarda yatırım sermayesi çekme potansiyeline sahip olan Türkiye, bu nüfus yapısını en iyi biçimde değerlendirecek bir verimlilik ve üretim atılımı yapabilirdi. Yaşlı nüfusun hızla arttığı Avrupa’nın ve Japonya’nın sahip olmadığı bir şansa sahipti ve bu şansı iyi kullandığı takdirde gelir düzeyini ve refah düzeyini hızla yükseltebilirdi. Bu şansı iyi kullanacak bir Türkiye’nin yılda ortalama 7’lik büyüme hızlarını tutturması, hatta TL’nin değer kazanmasıyla bunun üzerine çıkması mümkündü. 
     
     Küreselleşme ve IMF 
     Ucuz milliyetçilik yaparak Kemal Derviş’i karalamaya çalışmanın, "Türkiye’yi IMF politikalarına mahkum etti" diye suçlamanın hayli revaçta olduğu bir ortamda gözden kaçırılan bir nokta da Derviş’in küreselleşmeye ve onun yarattığı tehditlere bakış açısı. Derviş 29 Mayıs’ta Londra’da, London Schooll of Economics’te yaptığı konuşmada ve yukarıda değindiğim YASED konuşmasında, şimdi yaşanmakta olan küreselleşmenin nasıl farklı olduğunu, ne gibi fırsatlar ve tehditler yarattığını çok güzel anlattı. Derviş, mevcut küresel düzenin adil bir düzen olmadığının, mali piyasalardaki işleyişin insafsızlığının bilincinde ve bu düzenin değişmesi gerektiğine inanıyor aslında. Derviş’i karalamaya çalışan ucuz milliyetcilik ve anti - emperyalizm palavracıları kızacaklar belki ama Derviş, adil olmayan bu küresel düzenin değişmesi için en etkili çabayı gösteren bir konuma bile gelebilir. Türkiye’nin bu düzenin tehditleri arasından sıyrılarak daha umutlu bir geleceğe yönelmesine yardımcı olurken bu düzenin değişmesi için gösterilen uluslararası çabalara da katkıda bulunabilir. Türkiye’nin çıkarlarını IMF karşısında korumak açısından da avantajlı bir konumu var Derviş’in. 
     
Daha güzel bir dünya için      Bugün Johannesburg’da başlayacak olan Sürdürülebilir Kalkınma Zirvesi’ne, resmi heyetlerin yanı sıra çok sayıda sivil toplum örgütü temsilcisinin katılması bekleniyor. On yıl önceki Rio zirvesinin temennilerinin gerçekleşmediğini bilenler yine çok umutlu değiller, "bu toplantıdan da sadece laf çıkar", diyorlar ama dünyanın daha yaşanabilir hale gelmesi için bir şeyler yapmanın gereği de ortada. Dünya Bankası Başkanı James Wolfensohn’a göre 2050 yılında dünya nüfusu 9 milyar kişiye çıkacak ve tarihte ilk kez bunların çoğunluğu kentlerde yaşıyor olacak. Dünyanın gayri safi hasılası dörde katlanarak 140 trilyon dolara yükselecek ve karbon dioksit üretimi de üçe katlanacak. Gelişmekte olan ülkelerde kişisel gelir yılda ortalama 3.3 artabilirse 2050’de 6.300 dolarlık bir ortalama gelir düzeyi yakalanabilecek. Dünyamız büyük tehditlerle ve fırsatlarla karşı karşıya insanlık çevre ve toplum bilinciyle çok daha güzel bir dünya da yaratabilir kendine. 
     
     







Din ve yenilenme 


Peşrev Nargile bozuk çalıyordu 


Seçim ve roketleme 


CHP, Baykal ve iç borç 


Baykal’a haksızlık yapılıyor 


Hoş geldiniz Erbakan Hoca 


Eymir’de Baykal turu 


Geçti Sami Geçti 


Derviş CHP’de yerini buldu galiba 


İçte bağımsız dışa bağımlı 


</TEXT>
</DOC>
