<DOC>
<DOCNO> 117828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/08/son/sonspo20.html </URL>
<DATE> 2002/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Mirsad Türkcan "En değerli oyuncu" derecesini kaptırmadı 
</HEADLINE>
<TEXT>

     Basketbolda Erkekler Avrupa Ligi'nde, 5. hafta maçları da geride kalırken, bireysel istatistiklerde, İtalya'nın Montepaschi Siena takımında oynayan milli basketbolcu Mirsad Türkcan, 3 kategoride ilk, 2 kategoride de 2. sırada yer alarak büyük bir başarı gösterdi. 
     Takımının ilk 5 maçında gösterdiği performansla 134 puan toplayan ve maç başına ortalaması 26.8 puan olan Mirsad Türkcan, ''en değerli oyuncu'' MVP klasmanında ilk sıradaki yerini korurken, savunma ribaundunda toplam 43 ve 8.6 ortalama, 3 sayılık atış yüzdesinde de 14'de 10 isabet ve 71.42'lik başarı yüzdesiyle zirvede yer aldı. 
     Türkcan ayrıca, toplam ribaunt kategorisinde 56 ve 11.2 ortalama, top çalma dalında da toplam 17 ve 3.4 ortalamayla 2. sıralarda yer almayı başardı. 
     Bu arada Ülkerspor'un ABD'li pivotu Joseph Blair, toplam ribaunt kategorisinde 57 ve 11.4 ortalama, hücum ribaundu dalında da toplam 23 ve 4.6 ortalamayla ilk sıraya yerleşti. 
     Öte yandan, C Grubu'nda yaptığı 5 maçta toplam 359 sayı yiyen ve maç başına 71.8 ortalama tutturan Ülkerspor, ligdeki 24 ekip içinde en iyi savunma yapan takım konumuna geldi. 
     





</TEXT>
</DOC>
