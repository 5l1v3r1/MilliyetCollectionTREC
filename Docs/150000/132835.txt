<DOC>
<DOCNO> 132835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/24/yasam/yas02.html </URL>
<DATE> 2003/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu da esnaf efsanesi... 
</HEADLINE>
<TEXT>
Gelinin başını akrep soktu 
Üsküdar esrarengiz bir efsaneyle çalkalanıyor. Ünlü bir kuaförde saçına ekleme yaptıran genç bir gelin, postişin içine saklanan akrep tarafından sokuluyor ve... 
     BÜLENT ÖZDEMİR İstanbul 

     t Efsanenin peşine düştük 
     ÜSKÜDAR, kulaktan kulağa yayılan bir gelin ölümü efsanesiyle çalkalanıyor. Söylentiye göre bir gelin düğün günü postiş saç ekleme yaptırmak için ünlü bir kuaföre gidiyor. Ancak daha düğün salonuna ulaşamadan ölüyor. Nedeni ise postişte saklanan ve kafasından sokan akrep... Olay her yerde anlatıldığı için bu efsanenin peşine düştük. 
     
     İlk durak Üsküdar Adliyesi 
     İLK durağımız Üsküdar Adliyesi’ydi. Savcılık özel kalemindekiler, "Duyduk ama üstünden bir yıl geçti" dediler. Son üç yılın kayıtlarından "Ölüme sebebiyet vermek", "ihmal" gibi suçlamalar nedeniyle dava açılmış mı, araştırmalarını istedik. Ama sonuç alamadık. Bir de Üsküdar Merkez Karakolu’nu deneyin dediler, biz de yolu tuttuk. 
     Herkes hatırlıyor ama... 
     İŞİMİZ gerçekten zordu. Çünkü elimizde ne ölen kişinin adı, ne de ölüm tarihi vardı. Karakolda olayı anlattığımız polis memurları, gelinin başına gelenleri duyduklarını ancak karakollarında böyle bir kayıt bulunmadığını söylediler. Son üç yılın kayıtlarında da çıkmadı. Polisler Haydarpaşa Numune Hastanesi Morgu’na yolladı. 
     
     Hiç böyle bir şey gizlenebilir mi 
     AMA sonuç yine aynıydı. Son çare olarak, olayla ilgili tek bilinen adres olan Özenir Kuaför’e gittik. 45 yıllık işletmenin emektar kuaförlerinden Kutlu Karan, "Söylentiler son 1 - 1.5 yılda yayıldı" dedi ve anlattı "Bir genç kız ölmüş olsa böyle bir şey saklanabilir mi Kaldı ki o postiş onlarca işlemden geçiyor. Yapana, tarayana bir şey olmamış da takanı mı sokmuş akrep " 
     
İşte o efsane      BİR gelin annesiyle kuaföre geliyor. Genç kız saçlarını uzattırıyor. Gelinliğini giyip duvağını takarak, annesi ve damat adayıyla otomobile biniyor. Kız birden bir ağrıyla çığlık atıyor. Tam düğün salonunun önüne geldiklerinde de koltuğa yığılarak ölüyor. Anne acıyla kızına sarılıyor, saçlarını okşuyor. Bu sırada eklenen kısım yere düşüyor ve içinden bir akrep çıkıyor. Aynı hik yenin bir de yılanlı versiyonu var. Postişin içinden çıkan yılan yavrulayıp genç gelinin ölümüne neden oluyor. 
     



 YAŞAM 





















</TEXT>
</DOC>
