<DOC>
<DOCNO> 149210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/12/ekonomi/eko01.html </URL>
<DATE> 2003/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
GS'nin kalbine Fener'li Nihat Özdemir talip 
</HEADLINE>
<TEXT>

Galatasaray'ın almak için yıllarca uğraştığı Ali Sami Yen'in yanındaki Tekel'e ait Likör Fabrikası'na, Fenerbahçe'li Nihat Özdemir göz koydu 
     FEHİM GENÇ 

     Galatasaray Kulubü'nün GS almak için sayısız girişimde bulunduğu ve hatta projesini bile hazırlattığı Mecidiyeköy Likör Fabrikası'na, GS'nin ezeli rakibi Fenerbahçe'nin 2. Başkanı Nihat Özdemir talip oldu. İnşaat şirketi Limak'ın sahibi Özdemir, Tekel'in satışa çıkardığı 23 dönümlük arsayı almak için hazırladıkları teklifi 28 Nisan'a kadar Tekel Genel Müdürlüğü'ne vereceklerini söyledi. 
     Üzerine 70 bin metrekarelik inşaat izni olan Likör Fabrikası'nın arsasına iş ve alışveriş merkezi yapmak için Galatasaray Kulübü talip olmuş hatta proje bile hazırlatmış ancak sonuç alamamıştı. Özdemir de geçici teminatı 3 trilyon lira olarak belirlenen arsa üzerine iş ve alışveriş merkezi ile otel yapacaklarını açıkladı. 
     
     Üsküdar'a 'Reina' kuracak 
     Nihat Özdemir, Likör Fabrikası'nın yanı sıra Tekel'in Üsküdar'daki Tütün Deposu'na da teklif vereceklerini, restore edilerek Tekel Müzesi haline getirilen bu arsaya 'Reina benzeri' bir eğlence merkezi kurmak istediklerini belirtti. Bomonti Bira Fabrikası için de teklif sunacaklarını kaydeden Özdemir, yaklaşık 30 bin metrekarelik bu arsa üzerine ise alışveriş merkezi ve otel kurmayı planladığını ifade etti. Özdemir ayrıca turizm yatırımı yapmak için Tekel'in Bodrum'daki 4 bin 500 metrekarelik arsasına da talip olduklarını söyledi. 
     
30 milyon metrekare arsasını satışa çıkarıyor      Tekel'in özelleştirilecek gayrimenkullerinden sorumlu genel müdür yardımcısı Mustafa Güler, Türkiye çapında 30 milyon metrekarelik arsanın bölüm bölüm satışa çıkarılacağını, bu arsaların muhammen bedelleri toplamının en az 1 milyar dolar olduğunu söyledi. 
     Türkiye genelinde tapusu Tekel'in üzerine kayıtlı 35 milyon metrekare arazi olduğunu belirten Güler, bu arazilerin 5 milyon metrekaresinin işletme olarak özelleştirilecek kısımda yer alacağını, özelleştirme haricindeki 30 milyon metrekarelik arsanın ise tek tek teklif alınma ve gerekirse açık artırma yöntemiyle satılacağını söyledi. 
     


SİYASET 























</TEXT>
</DOC>
