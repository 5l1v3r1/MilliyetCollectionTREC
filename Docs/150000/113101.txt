<DOC>
<DOCNO> 113101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/15/son/sonspo05.html </URL>
<DATE> 2002/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
UEFA İnceleme Heyeti İstanbul'da... 
</HEADLINE>
<TEXT>

     2008 Avrupa Futbol Şampiyonası Finalleri'ne Yunanistan'la Türkiye'nin birlikte adaylığı sonrası incelemelerde bulunan UEFA İnceleme Heyeti, bugün İstanbul'a geldi. 
     Gezisine ilk olarak Galatasaray Florya Metin Oktay Tesisleri'nden başlayan heyet, ardından Atatürk Olimpiyat Stadı'nı ve Fenerbahçe Şükrü Saracoğlu Stadı'nı gezdi. Heyete, Futbol Federasyonu Başkanvekili Ata Aksu, yönetim kurulu üyeleri Levent Kızıl ve Şekip Mosturoğlu eşlik ederken, rahatsız olunduğu gerekçesiyle tüm tesislerdeki incelemeler sırasında basın mensuplarına izin verilmedi. 
     Başkanlığını Frantisek Laurinec'in yaptığı ve Jurgen Muller, Jacob Erel, Markus Schmid, Michael Lee, Stephanie Theintz ile Cess de Bruin'den oluşan 7 kişilik heyetin tutacağı raporun, organizasyonu yapacak ülkeyi belirleyecek olan UEFA İcra Kurulu'na sunulacağı kaydedildi. 
     Ayrıca, heyetin sadece tesislerle ilgili değil, organizasyon yetenekleri, ulaşım durumları, telekomünikasyon alt yapıları ile otel kapasiteleriyle de yakın ilgilendiği belirtildi. 
     
     AKSU ''HAK ETTİĞİMİZE İNANIYORUM'' 
     Geziler sırasında basın mensuplarını sorularını yanıtlayan Futbol Federasyonu Başkan Vekili Ata Aksu, Türkiye ve Türk futbolu için bu işi başaracaklarına inandıklarını belirtti. 
     Heyetin İzmir ve Antalya'daki geziden oldukça memnun ayrıldığını anlatan Aksu, şöyle konuştu 
     ''Hak ettiğimize inanıyorum. Son derece iyi çalıştık. Özellikle İzmir ve Antalya'dan çok memnun ayrıldık. Bunu biz değil, heyetteki insanlar söylüyor. Bundan önceki incelemelerinde bu kadar iyisine rastlamadıklarını ilettiler. Hep beraber bu işi halledeceğiz.'' 2008 Avrupa Futbol Şampiyonası Finalleri'ni organize edecek ülke, 14 Aralık'ta UEFA İcra Kurulu tarafından belirlenecek. 
     





</TEXT>
</DOC>
