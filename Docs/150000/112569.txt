<DOC>
<DOCNO> 112569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/12/son/sondun04.html </URL>
<DATE> 2002/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Kuveyt'e asker yığıyor 
</HEADLINE>
<TEXT>

     ABD Savunma Bakanlığı Pentagon , Irak yakınlarındaki askeri düzeneğini artırıyor. ABD'nin Avrupa'daki Kara Kuvvetleri 5. Kolordu ile Kaliforniya'daki Deniz Kuvvetleri I. Ordusu'ndan bazı askerler Kuveyt'e kaydırıldı. 
     Savunma Bakanlığı yetkilileri, Kuveyt'e nakledilen askerlerin sayısını bin civarında olarak açıklarken, söz konusu nakil kararının amacının, Bush'un Irak'a müdahale kararı alması halinde daha kalabalık bir kara gücünün gelişini hazırlamak olduğunu belirterek "Amaç, talimat geldiğinde kısa sürede harekete geçebilmek için her şeyin hazırlanmasıdır, ancak henüz bu noktada değiliz" dedi. 
     Almanya'nın Heidelberg kentinde bulunan 5. Kolordu'da 42 bin asker ve sivil bulunuyor. 5. Kolordu, Avrupa ve Ortadoğu'daki Amerikan ordusuna acil kuvvet sağlıyor. ABD'nin bölgeye ek askeri malzeme göndermek için yük gemileri kiraladığı da belirtiliyor. 
     





</TEXT>
</DOC>
