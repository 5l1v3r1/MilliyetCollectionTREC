<DOC>
<DOCNO> 128768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/04/son/sonspo07.html </URL>
<DATE> 2003/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih Terim ''Felipe'ye karşılık Simplicio'yu alacağız'' 
</HEADLINE>
<TEXT>

     Galatasaray Teknik Direktörü Fatih Terim, sorun yaşadıkları Brezilyalı orta alan oyuncusu Felipe'nin yerine, Sao Poulo takımından Fabio Henrique Simplicio'yu renklerine bağlayacaklarını açıkladı. 
     Florya Metin Oktay Tesisleri'nde transferlerle ilgili basın mensuplarının sorularını yanıtlayan Fatih Terim, yönetimle birlikte futbolcu isimleri belirlediklerini ve bu oyuncularla da görüşmeleri sürdürdüklerini dile getirdi. 
     Brezilya'nın Sao Paulo takımının 24 yaşındaki orta alan oyuncusu Simplicio'yu Felipe ile takas edeceklerini kaydeden Terim, ''Bu oyuncuyu 6 Ocak Pazartesi günü İstanbul'a getirip imza attırmayı ve ardından da Marbella'daki kampa dahil etmeyi planlıyoruz'' dedi. 
     İspanya'nın FC Barcelona takımında forma giyen Hollandalı futbolcu Reizeger'in transferinin olmayacağını vurgulayan Terim, Arjantin'nin Indiepente takımında forma giyen Frederico Insua ve Andres Silvera ile Macaristan'ın Ferençvaroş takımında oynayan Zoltan Gera ile ilgilendiklerini, birkaç gün içinde de bu oyuncularının durumunun netlik kazanacağını bildirdi. 
     Gera'ın ağabeyinin trafik kazası geçirmesi ve felç olması nedeniyle bir sorun yaşadıklarını anlatan Terim, bu oyuncunun takıma dahil edilebilmesi için çalışmaların sürdüğünü kaydetti. 
     Hollanda'nın Feyenoord Rotterdam takımında oynayan Van Hooijdonk ile ilgili soruları da yanıtlayan Terim, Hollandalı futbolcunun kalitesini bildiklerini ve böyle bir oyuncuya da her kulübün sahip olmak isteyeceğini söyledi. 
     Terim, transferleri en kısa sürede gerçekleştirmek istediklerini belirterek, ''Ne kadar çabuk sürede yeni transferleri kadroya katarsak, uyum süreleri de o kadar kısalacaktır. Çalışmalarımız hep bu yönde. Yönetimle her gün çalışma içindeyiz. Biz yalnızca bugün için değil, ileriye dönük transferler de yapmaya çalışıyoruz. Ama takviyeli veya takviyesiz Galatasaray her zaman şampiyonluğun bir numaralı adaylarındandır'' diye konuştu. 
     
     HASAN ŞAŞ KONUSU 

     Terim, Hasan Şaş'ın transferleriyle ilgili basına yansıyan haberlerin artık kendisini güldürdüğünü vurgulayarak, şunları söyledi 
     ''Doğrusu artık ben bu haberlere gülüyorum. Çünkü bu haberlere gülünür. Benim de adım bu haberler içinde geçiyor. Çeşitli kulüpler karşı karşıya getiriliyor ve rakamlar veriliyor. Ben futbolcu menajeri değilim. Zaten Hasan ile ilgili bize gelen bir teklif de yok. Sezon sonuna kadar da bizim oyuncumuz. Yönetimimiz Hasan ile görüşmelerini sürdürüyor.'' Terim, son olarak henüz İstanbul'a gelmeyen Christian'ı İspanya kampına çağırdıklarını, ancak bu oyuncudan bilgi alamadıklarını, ayrıca orta alan oyuncusu Faruk Atalay'ın Avusturya Birinci Lig takımlarından birine transferinin sözkonusu olduğunu sözlerine ekledi. 
     
</TEXT>
</DOC>
