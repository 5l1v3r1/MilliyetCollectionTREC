<DOC>
<DOCNO> 123159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/07/son/sondun25.html </URL>
<DATE> 2002/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'da öğrenci günü töreninde polis müdahale etti... 
</HEADLINE>
<TEXT>

     İran'da bugün ''Öğrenci Günü'' törenlerinde başkent Tahran'daki Tahran Üniversitesi'nde yapılan toplantıya yaklaşık 1000 kişi katılırken, toplantıdan sonra polis üniversite dışında toplanan kalabalığa müdahale etti. 
     İran Öğrenci Haber Ajansı'nın İSNA haberine göre, üniversitenin Fen Fakültesi binasındaki toplantıda yapılan konuşmalarda, ''bazı kesimlerin öğrencilere karşı saldırgan tutum izlediği, her türlü diktatörlüğün kınandığı, İran'da diktatörlüğe yer olmadığı, bazı kişilerin kendileri ve halk için var olmayan düşman imajı yarattıkları'' belirtilerek, cezaevlerindeki siyasi mahkumların serbest bırakılması çağrısı yapıldı. 
     Üniversitedeki toplantıda idama mahkum edilen Haşim Agaceri'nin, tutuklu kamuoyu şirketi yetkilisi Abbas Abdi, eski İran Başbakanı Muhammed Musaddık ve İranlı filozof Ali Şeriati'nin fotoğraflarını taşıyan öğrenciler, ''Diktatörlüğe ölüm'', ''Siyasi mahkumlar serbest bırakılsın'' ve ''Halk referandum istiyor'' sloganları attılar. 
     İSNA'nın haberine göre, toplantıdan sonra öğrenciler Tahran Üniversitesi'nin ana kapısına kadar yürüdüler. Öğrenciler burada da ''Kabil ve Tahran'da Taliban'a ölüm'', ''Hatemi istifa'' ve ''Referandum'' sloganları atarken, polis üniversitenin dışında toplanan, yaklaşık 2 bin kişiden oluşan kalabalığa müdahale etti. 
     Haberde, üniversite kampusu yakınındaki İnkılap Meydanı'nda halkın toplandığı, polisin öğrencilere kimseyi yaklaştırmamak için üniversite önündeki caddeyi otobüslerle kapattığı bildirildi. Muhafazakar göstericilerin üniversite dışında toplananlara saldırmasını önlemeye çalışan polisin, bu gruba göz yaşartıcı bomba attığı belirtildi. 
     Ajans, bazı foto muhabirlerinin gözaltına alındığını belirtirken, göstericilerden gözaltına alınan olup olmadığına ilişkin bilgi vermedi. 
     İran'da Agaceri'nin idama mahkum edilmesinden sonra geçen ay reformcu öğrenciler, Agaceri'ye destek amacıyla ülkenin çeşitle kentlerinde yaklaşık iki hafta süren gösteri yürüyüşleri yapmış, ülkedeki en büyük öğrenci federasyonu Birliği Güçlendirme Bürosu BGB liderlerinden 4 öğrenci gözaltına alındıktan 24 saat sonra serbest bırakılmıştı. 
     





</TEXT>
</DOC>
