<DOC>
<DOCNO> 131034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/15/son/sonspo08.html </URL>
<DATE> 2003/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
A Milli Takımı'nın maç biletleri acenteler aracılığıyla satılacak. 
</HEADLINE>
<TEXT>

     A Milli Futbol Takımı'nın, 2 Nisan'da İngiltere ile deplasmanda yapacağı 2004 Avrupa Futbol Şampiyonası grup eleme maçının biletleri, Türk seyircilere acenteler aracılığıyla 35 İngiliz Sterlini yaklaşık 94 milyon lira karşılığında satılacak. 
     Futbol Federasyonu'ndan yapılan açıklamaya göre, acenteler, 5 Mart Çarşamba gününe kadar federasyonun dış ilişkiler müdürlüğüne bilet talebinde bulunabilecek. 
     Sunderland şehrinde oynanacak grup eleme maçıyla ilgili olarak iki ülke federasyon ve emniyet teşkilatlarının yaptıkları görüşmelerle, taraftarların huzur ve güven içinde maçı izleyebilmeleri amacıyla bu yönde bazı kararlar alındığı belirtilen açıklamada, şu bilgilere yer verildi 
     ''Türk seyircilerin maça toplu gidişinin sağlanması amacıyla bilet satışları seyahat acenteleri aracılığıyla yapılacaktır. Şahıslara doğrudan bilet satışı yapılmayacaktır. İngiliz polisinin de isteği olan seyircilerle ilgili formun düzenlenmesi biletleri alan ve dağıtımını yapacak olan seyahat şirketinin hukuki sorumluluğundadır. 
     Federasyon, bilet bedellerini İngiltere Futbol Federasyonu'na peşin olarak ödeyeceği için, 'vize alınamadığı veya maça gitmekten vazgeçildiği durumlar gibi' çeşitli nedenlerden dolayı bilet bedelinin iadesi mümkün olmayacaktır. 
     Bilet ücretlerinin İngiliz Sterlini olarak federasyonun Türkiye İş Bankası İstanbul Şubesi 51154 numaralı ve ISBKTRIS swift nolu hesabına yatırılması veya federasyonun 4. Levent'teki merkezine makbuz karşılığı ödenmesi gerekmektedir. 5 Mart 2003 tarihine kadar iletilmeyen taleplere bilet tahsis edilmeyecektir. Tahsis edilen bilet sayısının müracaat sayısını karşılayamaması halinde, federasyona yapılan müracaat sırasına göre değerlendirme yapılacaktır.'' 

     
</TEXT>
</DOC>
