<DOC>
<DOCNO> 122690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/04/son/soneko32.html </URL>
<DATE> 2002/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomotiv fuarı... 
</HEADLINE>
<TEXT>

     400 firmanın katılımıyla gerçekleştirilecek Otomotiv Fuarı'nı, Dış Ticaret Müsteşarlığı ve İstanbul Fuarcılık'ın ortak çalışmalarıyla belirlenen ülkelerden gelecek yabancı alım heyetlerinin de ziyaret edeceği bildirildi. 
     İstanbul Fuarcılık'tan yapılan açıklamada, otomotiv sektörünün, 12-15 Aralık 2002 tarihleri arasında CNR Expo'da biraraya geleceği belirtilerek, fuarın, sektörün Avrupa ve Asya pazarlarının satın almacılarını katılımcılarla buluşturan bir platform olarak 8. kez açılacağı kaydedildi. 
     Otomotiv 2002'nin ticari araçları da içine alan özel bölümüyle sektörde sinerji yaratarak hedeflerin büyütülmesine katkı sağlayacağı aktarılan açıklamada Almanya, Rusya, İtalya, Japonya, İran, Singapur, Polonya, Taiwan ve Çin'den 30 katılımcının yer alacağı fuarın, uluslararası profesyonelleri, otomobil ve orijinal ekipman üretici ve ithalatçılarını, nakliye ve yolcu taşıma şirketlerini, teknisyen ve akademisyenler gibi sektör profesyonellerini biraraya getireceği de dile getirildi. Açıklamada şunlar kaydedildi 
     ''İstanbul Fuarcılık ve Dış Ticaret Müsteşarlığı'nın yanısıra İhracatçı Birlikleri'nin de ortak çalışmalarıyla belirlenen yabancı alım heyetleri de Otomotiv Fuarı'nı ziyaret edecek. 
     Dış Ticaret Müsteşarlığı her yıl ülkemizin uluslararası pazarda tanıtımının sağlanması amacıyla düzenlediği alım heyeti programlarını fuarın düzenlendiği 12-15 Aralık 2002 tarihleri arasında yapacak.'' Açıklamada, başta İngiltere, Almanya, İtalya, İsveç, Yunanistan, Belçika, Arjantin, Rusya ve İran'ın yanısıra dünyanın çeşitli bölgelerinden gelecek ithalatçıların fuara katılan firmalarla buluşacağı ve alım heyetleri programının Türkiye'nin uluslararası pazarlardaki payının artmasında etkili olacağı vurgulandı. 
     





</TEXT>
</DOC>
