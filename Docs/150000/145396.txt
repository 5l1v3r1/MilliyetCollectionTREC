<DOC>
<DOCNO> 145396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/26/siyaset/asiy.html </URL>
<DATE> 2003/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerika, Türkiye’deki demokrasiden rahatsız’ 
</HEADLINE>
<TEXT>

Financial Times gazetesi, Ortadoğu’ya demokrasi götürmek istediğini belirten ABD Başkanı Bush’un Türkiye’deki demokratik atılımlarından rahatsız olduğunu yazdı 
     Washington ile Ankara arasındaki son gelişmeleri irdeleyen İngiliz The Financial Times gazetesi, Bush yönetiminin savaştan önce Türkiye’yi kaybettiğini yazdı. 
     "Tarih kitapları 2. Körfez Savaşı’nı yazdığı zaman şu hayati soruya cevap vermek zorunda Türkiye’yi kim kaybetti " diyen Financial Times, ABD’nin Ankara’daki siyasi gelişmeleri okuyamamasını en büyük yanlışlardan biri olarak nitelendirdi. 
     Irak’ı vurma kararlılığının Bush yönetiminin gözlerini körelttiğini ve Ankara’daki son siyasi gelişmeleri iyi değerlendiremediğini savunan gazete, halı tüccarı nitelendirmesine gönderme yaparak, Amerikalı yetkililerin duyarlı davranmayı başaramadığını belirtti. Türkiye’nin Avrupa Birliği’nin AB istediği gibi, daha demokratik, askerin müdahalesinin azaldığı bir yönetime kavuştuğunu ve istikrarlı bir demokrasi haline geldiğine dikkat çeken gazete, "Bu durum Ortadoğu’ya demokrasi götürmek isteyen Bush’u rahatsız etti" yorumunu yaptı. 
     
     Bizde de hata var’ 
     ABD’nin eski Ankara Büyükelçisi Morton Abramowitz ise, Amerikan finans çevrelerinin gazetesi Wall Street Journal’de yayımlanan makalesinde, "Türk ve Amerikalı yetkililerin 10 yıllık çabaları sonucu oluşturulan stratejik ortaklığın, TBMM’deki tezkere oylamasıyla bir günde silinip gittiğini" iddia etti. 
     "Türk hükümeti pek zarif değil, üstelik tecrübesiz, ama bizim de suçlanacak yanlarımız var" ifadesini kullanan Abramowitz, "Irak’ın, iki ülke arasındaki ortaklık konusunda deney niteliği taşıdığını ve bu deneyin başarılı olmadığının açıkça görüldüğünü" belirtti. 
     


SİYASET 
















</TEXT>
</DOC>
