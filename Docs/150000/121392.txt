<DOC>
<DOCNO> 121392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/27/son/sonspo14.html </URL>
<DATE> 2002/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan basınında, UEFA Başkanı Johansson'a tepki... 
</HEADLINE>
<TEXT>

     UEFA Başkanı Lennard Johansson'un, 2008 Avrupa Futbol Şampiyonası'na aday ülkeler hakkında yaptığı öne sürülen açıklamaya, Yunan basını sert tepki gösterdi. 
     Yunan basını, Johansson her ne kadar, Türkiye ile Yunanistan'ın 2008'i ortak düzenleme isteklerinin adeta ütopya olduğu değerlendirmesinde bulunduğunu kabul etmese de, ''Açıklamalarını gerek Türk, gerekse Yunan Futbol Federasyonları'nın tepkilerinden kurtulmak için geri aldığı'' görüşünde birleşti. 
     Atina'da yayımlanan Apoyevmatini gazetesi, UEFA'nın aday ülkeler arasında oylamaya başlamış olduğunu anımsattığı haberinde, ''Johansson'un son anda lafı çeviriyor olmasının, zarardan dönüldüğü anlamına gelmediğini'' yazdı. 
     Öte yandan, Yunanistan Spor Bakanı Yorgos Lianis'in, ''Yunanistan'ın, 2008'i Türkiye ile ortak organize etmek için elinden geleni yaptığını'' belirttiği açıklamasında, ''Organizasyonun 2 ülke tarafından alınmasından ise pek de umutlu olmadığını'' ifade ettiği kaydedildi. 

     
</TEXT>
</DOC>
