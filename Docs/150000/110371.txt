<DOC>
<DOCNO> 110371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/30/son/sonspo15.html </URL>
<DATE> 2002/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Engellilere ve dar gelirlilere binicilik eğitimi 
</HEADLINE>
<TEXT>

     Spordan Sorumlu Devlet Bakanı Erdoğan Toprak, engelliler ve dar gelirlilerin binicilik eğitimi alması için İstanbul Atlı Spor Kulübü ve Sipahi Ocağı'yla protokol imzaladı. 
     Maslak'taki binicilik tesislerinde gerçekleştirilen törene Devlet Bakanı Toprak'ın yanı sıra İstanbul Atlı Spor Kulübü Başkanı Fevzi Atabek, Sipahi Ocağı Başkanı Engin Mete, Zihinsel Engelliler Federasyonu Başkanı Tarık Bitlis, İstanbul Gençlik ve Spor İl Müdürü Vedat Bayram, Türkiye Engelliler Spor Yardım ve Eğitim Vakfı TESYEV Başkanı Yavuz Kocaömer ve bir grup engelli öğrenci katıldı. 
     Devlet Bakanı Erdoğan Toprak, imza töreninden sonra yaptığı konuşmada, çok duygulandığını ve bu nedenle konuşmakta güçlük çektiğini belirterek, ''Biz bir eksiği kapatıyoruz. Engelliler bu toplumda hak ettiği yeri bulamadı. Ben onlara acımıyorum. Engellilerin hakkının teslim edilmesi için mücadele ediyoruz. Engellilerin bu salonlara gelmesi, çağdaş Türkiye'nin eksiğini gidermektir'' dedi. 
     İmzalanan protokolün sadece engellileri kapsamadığını anlatan Toprak, şöyle devam etti 
     ''Burada zihinsel, bedensel ve dar gelirli başarılı öğrencilere eğitim verilecek. Atlı sporu bu ülkede zenginlerin yanı sıra fakirlerin de yapması gerekir. Edirne'den Hakkari'ye kadar bu ülkeyi kucaklayıp fakirlere de spor yaptırırsak, sosyal uzlaşmayı sağlarız. Bu mücadelede maraton koşucusu gibi uzun mesafe alacağız.'' 
     
     ''İCRANIN BAŞINDA OLUNCA BU İŞLER DAHA KOLAY OLUYOR'' 

     Toprak, daha önce de engellilerin hakkı için uğraştığını kaydederek, ''İcranın başında olunca bu işler daha kolay oluyor. İnsanlar böyle çocuklarını evlerine kapatmamalı, haklarını aramalılar. Belediyelerimiz engellilere hizmet etmeye mecbur. Engelliler toplumdaki yerleri için mücadele etmeli. Sokaklar olmuyorsa, çıkıp trafiği kapatmalı'' diye konuştu. 
     Mücadelelerinin diğer spor branşları için de süreceğini kaydeden Toprak, her şeyi tek başına kendisinin düzeltemeyeceğini, toplumun da bu konuda çaba harcaması gerektiğini söyledi. 
     Devlet Bakanı Toprak, engellilerin bu tesislere geliş ve gidişleri konusundaki maddi desteği ise tesislerde bulunan Gençlik ve Spor Müdürlüğü'ne ait 40 modern ahırın gelirleri ile karşılayacaklarını bildirdi. 
     Toplantıda, İstanbul Atlı Spor Kulübü Başkanı Fevzi Atabek, Sipahi Ocağı Başkanı Engin Mete, Zihinsel Engelliler Federasyonu Başkanı Tarık Bitlis ve TESYEV Başkanı Yavuz Kocaömer ise Devlet Bakanı Toprak'a gösterdiği hassasiyetten dolayı teşekkür etti. 
     Engellilerle yakından ilgilenen Toprak, Selahattin Korkmaz Eğitim Uygulama Okulu öğrencisi Gülcan Ülkü ile fotoğraf çektirirken, ''Gülcan iyi resim yapar. Bana hediye ettiği resmi odama astım'' dedi. 
     Toprak, imza töreninden sonra Atlı Spor Kulübü Başkanı Fevzi Atabek ve Sipahi Ocağı Başkanı Engin Mete'ye teşekkür plaketi verdi. Daha sonra bazı engelliler atlara bindirilerek, Devlet Bakanı Toprak ile fotoğraf çektirildi. 
     





</TEXT>
</DOC>
