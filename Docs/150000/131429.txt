<DOC>
<DOCNO> 131429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/17/son/sondun05.html </URL>
<DATE> 2003/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam'dan sonra Irak'ı Amerikan askerleri yönetecek.. 
</HEADLINE>
<TEXT>

     Amerikan The Washington Post gazetesi, olası Irak harekatının ardından ABD'nin, Irak lideri Saddam Hüseyin sonrası planlarının netleştiğini ve ülkenin yönetiminin, Saddam'dan sonra ''yıllarca bu bölgede kalacak'' Amerikan askerleri tarafından üstlenileceğini yazdı. 
     Gazete, Amerikan planlarına göre, Saddam sonrasında Irak'ta ''geçici askeri yönetimin'' planlandığını kaydetti. Washington Post, Irak'ın bölünmesini engellemek için Amerikan komutanlarının, Irak'ın hem kuzeyinde, hem de güneyinde belli bir güç muhafaza etmesinin beklendiğini de belirtti. Gazete, Türkiye'nin, bölgede bağımsız bir Kürt devleti kurulmasına ilişkin endişelerini ifade ettiğini, Iraklı Kürtlerin ise, ''Türkiye'nin bölgede ortaya çıkacak boşluğu kullanarak bölgeyi ele geçirmeye çalıştığından'' endişelendiğini yazdı. 
     Washington Post, Amerikalı yetkililerin, savaş durumunda Amerikan askerlerinin, petrol kentleri Musul ve Kerkük'ün güvenliğini sağlamayı planladığı yönünde Türk yetkililere garanti verdiğini de belirtti. Gazeteye konuşan bir Amerikan yönetimi yetkilisi, ''Bu konuda sıkıntıya yol açacak durumlardan sakınılabileceği konusunda iyimseriz. Hem Türklerle, hem de Kürtlerle ağırlıklı olarak bu konuları konuştuk ve herkes birbirinin kırmızı çizgilerinin çok iyi farkında'' dedi. 
     
     ''BUSH HENÜZ ONAYLAMADI'' 
     Gazete, bölgedeki Amerikan güçlerinin ''birincil görevinin'', Irak'ın petrol kaynaklarını, ortaya çıkabilecek çatışmalarda korumak olduğunu yazdı. Washington Post, ABD Başkanı George Bush'un henüz bu planı onaylamadığını ve plan üzerinde bazı değişiklikler yapılabileceğini de kaydetti. 
     Gazete, Amerikan yönetiminin, Iraklı üst düzey sivil ve askeri liderlerin, savaş suçları ve diğer suçlardan yargılanması çağrısında bulunacağını da belirtti. 
     Öte yandan Avrupa, ABD ve Ortadoğu'da Iraklı muhalif gruplarla düzenlenen sayısız toplantıya karşın Bush yönetiminin, muhalefet yetkililerinden oluşan bir hükümeti Irak'ta uygun görmediği de bildirildi. Gazeteye konuşan bir yönetim yetkilisi, ABD'nin, ''neo-sömürgeci'' etiketi taşımak istemediğini de özellikle vurguladı. 
     ABD Dışişleri Bakanı Colin Powell da gazeteye açıklamasında, Irak lideri Saddam Hüseyin'in savaş suçları için yargılanması niyetine karşın, ''eğer savaşı önleyecekse'', Saddam'ın başta oğulları olmak üzere ailesiyle birlikte ülkeyi terk etmesine izin verilebileceğini söyledi. Saddam'ın sürgüne gitmesinden sonra, uluslararası yargı tarafından takip edilip edilmeyeceği yönündeki bir soruya ise Powell, ''Şu sırada böyle bir soruyu yanıtlamaya hazır değilim'' karşılığını verdi. 
     Washington Post, savaştan sonraki ilk dönemlerde Irak'ın petrol işinin kim tarafından yönetileceği ve OPEC'te ülkeyi kimin temsil edeceği konusunda kesin sonuca varılmadığını da yazdı. 
     





</TEXT>
</DOC>
