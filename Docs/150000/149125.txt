<DOC>
<DOCNO> 149125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/11/son/soneko36.html </URL>
<DATE> 2003/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Garanti Bankası 2002 hedeflerine ulaştı 
</HEADLINE>
<TEXT>

     Garanti Bankası'nın 2002 yılında alışılagelen iş hacimleri ve karlılık seviyelerine hızla geri döndüğü bildirildi. 
     Doğuş Holding Yönetim Kurulu Başkanı Ferit Şahenk, Garanti Bankası'nın 2002 yılı faaliyet raporunda yer alan değerlendirmesinde, bankanın 2002 yılını iyi neticelerle tamamladığını belirterek, ''Gururumuzun 2 önemli nedeni var. Birincisi tarihinin en köklü değişimini yaşayan Türk bankacılık sektöründe, bankamızı sürdürebilir bir etkinlik, karlılık ve büyüme yörüngesine oturtmuş olmamız diğeri ise böylesi bir iş ortamında aldığımız cesur karar doğrultusunda bankalarımızı birleştirmenin olumlu sonuçlarını hemen tüm iş sahalarımızda görebilmemizdir'' dedi. 
     Ferit Şahenk, 2002 yılında uygulamaya koydukları yeniden yapılanma projelerinin, sadece etkinliği ve müşterilerinin memnuniyetini artırmakla kalmadığını, Garanti'nin, Türk bankacılığının küresel rekabet koşullarına açıldığı bir dönemde, sağlıklı bir maliyet tabanına kavuşmasını da sağladığını kaydetti. 
     Garanti Bankası'nın, geçen yıl tüm iş sahalarında önemli atılımlar gerçekleştirdiğini belirten Ferit Şahenk, şöyle dedi 
     ''Banka, müşteri sayısı ve işlem hacimlerinde artış kaydetmiş, özellikle bireysel ve ticari bankacılık alanlarındaki piyasa payını artırmıştır. Toplam krediler, mevduat ve kredi kartları iş hacimlerinin önemli oranda büyümesiyle bankamız, son iki yılda tüm bu alanlardaki piyasa payını katlayarak artırmıştır. Özellikle kredi kartı iş sahası, süreklilik gösteren ve istikrarlı büyüme kaydeden yapısı ile önem kazanmıştır.'' Şahenk, öngörü kabiliyeti, etkin değişim yönetimi ve dikkatli planlamanın, Garanti'nin, sektörün en iyileri arasındaki yerini en zor durumlarda bile sürekli kıldığını bildirdi. 
     
     ERGUN ÖZEN 
     Genel Müdür Ergun Özen de raporda yer alan değerlendirmesinde, bankanın geçen yıl 134.5 trilyon lira vergi öncesi kar ve 123 trilyon lira net kar kaydettiğini anımsatarak, ''Bu sonuçlara göre ölçülen ortalama sermaye getirimiz yüzde 7.5 olarak gerçekleşmiştir'' dedi. 
     Performanslarındaki gelişmenin sadece bilanço ve kar zarar rakamları ile sınırlı olmadığını vurgulayan Özen, ''Tüm iş alanlarında kaydedilen yüksek hacimler, pazar payımızı ve bankacılık gelirlerimizi artırmıştır. Yarınların piyasasında rekabet edebilen, kaliteli hizmeti ile tercih edilen ve toplum için katma değer yaratan bir banka olmayı sürekli kılmak ana hedefimizdir'' dedi. 
     Faaliyet raporuna göre, Garanti 2002 yılında çoğunluğu Anadolu'da olmak üzere 27 yeni şube açtı, 7 şubesini birleştirdi, 9'unu ise kapattı. Bankanın toplam yurtiçi şube sayısı 323'e ulaştı. 
     Garanti Bankası'nın geçen yıl, 2001 kriz ortamının iş hacmine ve finansal sonuçlara yaptığı olumsuz etkilerden sıyrıldığı, alışılagelen iş hacimleri ve karlılık seviyelerine hızla geri dönebildiği belirtilen raporda, bunun, Garanti'nin mali gücünün, iş değerlerine bağlılığının, insan kaynağının, liderlik ve kuvvetli öngörü yeteneğinin ortak bir başarısı olduğu vurgulandı. 
     Raporda, ''Ekonomik durgunluğun aşılmasının beklendiği 2003 yılında, Garanti, küçük işletmeler ile olan ilişkilerini geliştirip yurt çapında daha da yaygınlaştırarak işletme bankacılığında piyasa payını artırmaya, karlı ve sürdürülebilir büyümesini devam ettirmeye kararlıdır'' denildi. 
     





</TEXT>
</DOC>
