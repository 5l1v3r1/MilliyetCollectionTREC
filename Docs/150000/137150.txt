<DOC>
<DOCNO> 137150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/16/son/sontur10.html </URL>
<DATE> 2003/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
TEKEL dış piyasadan aldığı tütünleri yakacak... 
</HEADLINE>
<TEXT>

     TEKEL'in yerli üretici ve dış piyasadan aldığı yabancı menşeli tütünlerin stokunun çok yüksek oranlara ulaşması nedeniyle niteliğini kaybetmeden kullanılma şansının kalmadığı bildirildi. 
     Devlet Bakanı ve Başbakan Yardımcısı Abdüllatif Şener, AK Parti Samsun Milletvekili Suat Kılıç'ın soru önergesine verdiği yanıtta, iç piyasadan alınan yabancı menşeli tütün stokunun 9 bin ton, ABD, Arjantin, Brezilya, Güney Kore ile Zimbabwe ve Malavi gibi Afrika ülkelerinden alınan tütünlerin stokunun da 19 bin tona ulaştığını bildirdi. 
     Sigara Sanayii Müessesesi'nin yıllık yabancı menşeli tütün ihtiyacının 20 bin ton dolayında olduğunu kaydeden Şener, 2003 yılında yeni alım yapılmamak koşulu ile eski yıllarda ithal edilen tütünlerin ihtiyacı karşılayacak düzeyde olduğunu ifade etti. Şener, iç piyasadan satın alınan Virginia ve Burley tipi tütünlerin Samsun 216 ve Ballıca gibi markalarda kullanıldığını, stoklarda bulunan bu tütünlerin büyük bir kısmının artık kullanılma olanağının bulunmadığını bildirdi. 
     Stoklarla ilgili müfettiş incelemesi başlatıldığını belirten Bakan Şener, bilirkişinin, iç piyasadan satın alınan yabancı menşeli tütünlerden 19 yıla yetecek stok olduğunu hesapladığını ifade etti. Bu süre içinde tütünlerin kullanma niteliğini yitireceğini bildiren Şener, bu nedenle stokların değerlendirilmesinin mümkün olmayacağını belirtti. 
     Şener, eldeki stokların kullanım niteliğini kaybedip kaybetmediği, ürün yılları ve sigara fabrikaları ihtiyacı bakımından gerekliliği ile ithalat işlemlerinden doğan finans yükleri itibariyle gerekli tespitlerin yapıldığını ve başlatılan müfettiş incelemesinin sürdüğünü de bildirdi. 
     
     47 MİLYARLIK TÜTÜN ISLANDI 
     Şener'in verdiği bilgiye göre, Ballıca Sigara Fabrikası'nda 2002 yılında aşırı kar nedeniyle çatı çökmesi sonucu 16 ton tütün de ıslanma sonucu küflendi ve imha edildi. Bakan Şener, bu tütünün değerini de 47 milyar lira olarak açıkladı. 
     Aynı depoda bin 600 kilogram daha bozuk tütün belirlendi. 
     
     FİYAT FARKLILIKLARINA SORUŞTURMA 
     Bakan Şener, yurtdışından yaprak tütün alımlarına ilişkin soruyu yanıtlarken de fiyatların ülkelere göre farklı olduğunu bildirdi. 
     Buna göre, ABD'den Virginia tipi tütün, kilogramı 6.90 dolara alınırken, aynı tütün Zimbabwe ve Malavi'den 2.88 dolara, Güney Kore'den 4.06 dolara, Burley tipi tütün ise ABD'den 9.19 dolara, Brezilya ve Arjantin'den 2.18 dolara, Zimbabwe ve Malavi'den 2.48 dolara, Güney Kore'den de 4.70 dolara satın alındı. 
     Şener, ithalatta alım yöntemleri, siparişlerdeki miktarların üretim ve finans durumları ile karşılaştırmalarındaki isabet durumunun, sürdürülen müfettiş incelemelerine göre değerlendirileceğini ve sorumlular hakkında soruşturma açılacağını bildirdi. 
     





</TEXT>
</DOC>
