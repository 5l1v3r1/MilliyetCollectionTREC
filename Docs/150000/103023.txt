<DOC>
<DOCNO> 103023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/21/ekonomi/eko08a.html </URL>
<DATE> 2002/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
DÜNYA BUNLARI KONUŞUYOR 
</HEADLINE>
<TEXT>

Brezilyalı liderler IMF programında anlaştı      EKONOMİ SERVİSİ 

     Brezilya Devlet Başkanı Fernando Henrique Cardoso, ekim ayında yapılacak yeni devlet başkanlığı seçimlerinin favori adaylarıyla buluşarak, Uluslararası Para Fonu IMF ile yapılan anlaşma için destek aldı. 
     NTV’nin haberine göre Cardoso, piyasaları rahatlamak amacıyla görüştüğü dört başkan adayından IMF’nin hazırladığı ekonomi programına destek olmalarını istedi. IMF karşıtı görüşleriyle öne çıkan İşçi Partisi adayı eski sendikacı Lula da Silva da anlaşmaya destek verdi. Silva, seçilmesi halinde, anlaşmada önemli değişiklikler yapmayacağını belirtti. 
     Diğer başkan adayları da, IMF anlaşmasının gereğini yerine getireceklerini söyledi. Liderlerin IMF programına destek vermeleri Brezilya ve diğer gelişen ülkelerin çoğunun tahvil fiyatlarını yükseltti. IMF geçen ay Brezilya’ya 30 milyar dolar kredi açacağını açıklamış ve bu kredinin büyük bölümünün 2003’te verileceğini duyurmuştu. 
     
Malezya, siyasi plan açıkladı, notu yükseldi      Uluslararası kredi derecelendirme kuruluşu Standard Poor’s, S P döviz cinsinden uzun vadeli ülke kredi notunu BBB’den BBB ’a yükseltti. 
     S P’nin açıklamasına göre, Malezya’nın notu hükümetinin şirketlerdeki şeffaflık çalışmaları ve Başbakan Mahathir Muhammed’in hazırladığı yumuşak, pürüzsüz güç değişim - dönüşüm planı üzerine yükseltildi. Açıklamada, Mahathir sonrasında iktidarın gelecek yılın ekim ayında başbakan yardımcısı Abdullah Ahmed Badawi’ye geçecek oluşuna ilişkin iyi hazırlanmış yumuşak geçiş, iktidar değişim - dönüşüm planı, Malezya’nın politika sahasında kısa vadedeki belirsizliği azalttı. S P, Malezya’da ekonomi politikaları ile şirketler ve borçlarda yeniden yapılandırma sürecinin değişmeyeceğine inanıyor. Bu ülkenin özel sektörününkiler dahil dış borçlarının cari işlemler gelirlerine oranı 1997 yılı sonunda yüzde 17 iken şimdilerde yüzde 5’in altına düştü. 
     
ABD’nin dış ticaretinde rekor açık devam ediyor      ABD’nin, haziran ayındaki dış ticaret açığı 37.16 milyar dolara gerilemesine rağmen, halen rekor düzeydeki açık devam ediyor. 
     ABD Ticaret Bakanlığı’nın verilerine göre, artan ithalat talebi, ithalatın son 15 ayın en yüksek düzeyine ulaşmasına neden oldu. Haziran ayında 37.16 milyar dolar olarak açıklanan ABD’nin dış ticaret açığı mayıs ayında 37.85 milyar dolar olarak gerçekleşmişti. 2002’nin ilk altı ayında açığın bir önceki yılın aynı dönemine göre yüzde 8.1 oranında arttı. 
     Bu trendin devam etmesi halinde, ABD’nin, yıl sonundaki dış ticaret açığının 412 milyar dolar olması bekleniyor. Analistler ise tahminlerinde dış ticaret açığının ABD’nin yüzde 1.1 olarak öngörülen büyüme hedefini değiştirmeyeceği görüşündeler. 
     Bu arada ABD’nin Çin’e olan ihracatı haziran ayında 2.19 milyar dolar ile rekor kırdı. Haziran ayında Çin’den ithalatı ise 10.73 milyar dolara ulaştı. 
     



 EKONOMİ 






















</TEXT>
</DOC>
