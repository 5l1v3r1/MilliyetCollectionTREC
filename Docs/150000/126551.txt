<DOC>
<DOCNO> 126551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/24/son/sondun15.html </URL>
<DATE> 2002/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan ile Putin görüştü... Gündem terör ve ticaret... 
</HEADLINE>
<TEXT>

     Rusya Devlet Başkanı Vladimir Putin, Mavi Akım Projesi'nin bitmek üzere olduğunu dile getirerek, bu projenin iki ülke arasındaki ilişkilerin ne kadar sağlam olduğunu ispatladığını söyledi. 
     AK Parti Genel Başkanı Recep Tayyip Erdoğan da Mavi Akım Projesi'nin tamamlanmasından sonra ilişkilerin çok daha ilerleyeceğini kaydetti. 
     Erdoğan, Rusya Devlet Başkanı Putin tarafından Kremlin Sarayı'ndaki Oval Salon'da kabul edildi. 
     Gazetecilerin görüntü almalarının ardından açıklamalarda bulunan Putin, Türkiye'yi ''eski ve güvenilir ortak'' sözleriyle değerlendirerek, iki ülke arasındaki ilişkilerin son dönemlerde daha da geliştiğini bildirdi. 
     Tüm samimiyetiyle Erdoğan'ı 3 Kasım seçimlerinde alınan sonuçtan dolayı tebrik etmek istediğini belirten Putin, Türkiye ile Rusya arasındaki ilişkilerde mevcut olan geleneklerin muhafaza edileceğine olan inancını dile getirerek, iki ülke arasında 5 milyar dolarlık ticaret hacmi bulunduğunu söyledi. Türk şirketlerinin önemli yatırımlar yaptığını anlatan Putin, Mavi Akım Projesi'nin de bitmek üzere olduğunu anımsattı. Bu projenin iki ülke arasındaki ilişkilerin ne kadar sağlam olduğunu ispatladığını kaydeden Putin, ''Gerek Türkiye, gerekse Rusya'nın güvenli bir ortaklığa olan inancının göstergesidir'' diye konuştu. 
     Sözü terörle mücadeleye getiren Putin, Türkiye'nin Moskova'daki tiyatro baskınının ardından gösterdiği ''son derece sert ve anlaşılır tavrına'' teşekkür etmek istediğini ifade etti. 
     Türkiye ile Rusya'nın uluslararası terörle mücadele konusundaki koalisyonun aktif üyeleri olduğunu ifade eden Putin, bu alandaki işbirliğinin geliştirilebileceğini söyledi. 
     
     ''AYNEN BİZİM POLİTİKAMIZ'' 
     AK Parti Genel Başkanı Erdoğan da Rusya'ya 170 kişilik bir heyetle geldiğini ve bu ülkeyle ekonomik ilişkileri geliştirmek istediklerini belirtti. Erdoğan, ''Gerek Sayın Başkan'ın, gerek ailesi, gerekse içinden çıktığı halka olan sevgisi aynen bizim politikamızı oluşturuyor. Muhafazakar, demokrat kimliğimizi oluşturan temel özellik bunlardır'' dedi. 
     Mavi Akım Projesi ile iki ülke arasındaki ilişkilerin çok daha ilerleyeceğini vurgulayan Erdoğan, geçmişteki bazı aksamalar nedeniyle sıkıntıların yaşanmış olabileceğini, ancak bunu aşmak gerektiğini ifade etti. 
     Uluslararası teröre karşı mücadele edilmesi gerektiğini, bu konuda Türk hükümetinin hassasiyetle çalıştığını vurgulayan Erdoğan, terörün dininin, dilinin, ırkının olmadığını söyledi. 
     Erdoğan, sözlerini sürdürürken, Rus yetkililer, gazetecileri salon dışına çıkardılar. 
     
     SİLAH İHRAÇ FİRMASI TEMSİLCİSİ DE GÖRÜŞMEYE KATILDI 
     Görüşmeye, AK Parti Dış İlişkilerden Sorumlu Genel Başkan Yardımcısı Şaban Dişli, Nazım Ekren ile İstanbul Milletvekili Ömer Çelik, Rusya Dışişleri Bakanı İgor İvanov ile Rusya'nın resmi silah ihraç firması Rosoboronexport'un 1. Başkan Yardımcısı Sergei Çemizov da katıldı. 
     Putin'in birkaç kişilik Rus heyetinde silah ihraç şirketinin temsilcisine yer vermesi dikkat çekti. 
     Rusya, Türkiye'nin helikopter ihalesi için ABD'nin teklifine göre, daha elverişli koşullar sunduğunu öne sürüyor ve ihaleyi almak için oldukça ısrarlı davranıyor. İhale için ABD ile birlikte son listeye kalan Rusya ile müzakereler bu sene içinde yeniden başlatılmıştı. Önce ABD ile yapılan görüşmelerden sonra Türkiye'nin Rusya ile de görüşmelere başlaması, Moskova tarafından ''ihaledeki şansımız arttı'' şeklinde yorumlanmıştı. 
     





</TEXT>
</DOC>
