<DOC>
<DOCNO> 134725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/03/spor/spo15.html </URL>
<DATE> 2003/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

Jacobs kanatlandı      ABD’Lİ atlet Regina Jacobs, bayanlar 1500 metrede 13 yıldır geçilemeyen Dünya salon rekorunu tarihe gömdü. 3.59.98 koşan 39 yaşındaki tecrübeli atlet, Rumen Doina Melinte’nin 1990’da yine Amerika’da elde ettiği 4.00.27’lik dereceyi 29 salise geliştirdi. Rus atlet Svetlana Feofanova da İskoçya’nın Glasgow kentinde bayanlar sırıkla yüksek atlamada 4.76 metreyle salon Dünya rekoru kırdı. 
     
Feofanova’dan Dünya rekoru      RUS atlet Svetlana Feofanova, İskoçya’nın Glasgow kentinde yapılan yarışmalarda, bayanlar sırıkla yüksek atlamada 4.76 metreyle Dünya rekoru kırdı. Feofanova, 4.75 metre olan daha önceki rekorunu, geçen yıl 3 Mart’ta Avusturya’nın başkenti Viyana’da yapılan Avrupa Salon Atletizm Şampiyonası’nda elde etmişti. 
     
Rakibimiz İsviçre      6. AVRUPA Erkekler Hentbol Şampiyonası play - off turunda Türkiye, İsviçre ile eşleşti. Portekiz’in başkenti Lizbon’daki 18. Dünya Erkekler Şampiyonası sırasında yapılan kura çekimine göre Türk Milli Takımı, ilk maçını 14 - 15 Haziran’da Türkiye’de, rövanşını ise 21 - 22 Haziran’da deplasmanda yapacak. 
     
Yıldıray’a kırmızı kart      ALMANYA Ligi’nde Bayer Leverkusen forması giyen Yıldıray Baştürk, takımının Borussia Dortmund’a rakip sahada 2 - 0 yenildiği maçta kırmızı kart gördü. Henüz 3. dakikada Ewerthon’un golüyle yenik duruma düşen Leverkusen’de Yıldıray, 6. dakikada rakibine kötü girince oyun dışı kaldı. Dortmund’un diğer golü Kohler’den geldi. Geçen hafta da son sıradaki E.Cottbus’a yenilen Leverkusen, 14. sırada kalarak düşme potasından uzaklaşamadı. 
     
Blackburn dağıldı 3-0      İNGİLTERE Premier Ligi’nde kötü bir dönem geçiren Blackburn Rovers, dün deplasmanda Aston Villa’ya da 3 - 0 mağlup olarak düşüşe devam etti. 90 dakika sahada kalan Tugay’ın çabası da Blackburn’e yeterli olmazken, Alpay’ın kadro dışı olduğu Aston Villa’yı farka taşıyan goller Dublin 2 ve Barry’den geldi. Blackburn böylece üst üste yedinci maçından da üç puan bulamadan ayrıldı. 
     



 SPOR 































</TEXT>
</DOC>
