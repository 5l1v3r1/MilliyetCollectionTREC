<DOC>
<DOCNO> 137775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/19/son/sontur03.html </URL>
<DATE> 2003/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kar, İstanbul'da trafiği yine kilitledi... 
</HEADLINE>
<TEXT>

     İstanbul'da sabah saatlerinde etkili olan kar yağışı, kentin bazı bölgelerinde ulaşımı olumsuz etkiledi. Sabah okul ve işlerine gitmek için yola çıkan bir çok kişi yoğun kar yağışı nedeniyle kilitlenen trafiğe takıldı. 
     Yağış, özellikle İkitelli ve TEM Otoyolu'nun Mahmutbey-İSTOÇ Mevkii'nde uzun kuyruklara neden olurken, sürücülerin de zor anlar yaşamasına yol açtı. Ekiplerin buzlanmaya karşı tuzlama çalışmaları sürürken, İstanbul Boğazı tanker trafeğine kapatıldı. 
     Trafik özellikle Merter, Yeşilköy, Bahçelievler semtlerinde uzun süre açılamadı. İstanbul Milli Eğitim Müdürü Ömer Balıbey, okulların tatil edilmediğini açıkladı. 
     Öte yandan Beykent Üniversitesi, kar yağışı ve olumsuz hava şartları nedeniyle 1 gün tatil edildi. 
     Rektörlük'ten yapılan açıklamada, kentteki olumsuz hava şartlarından dolayı üniversitenin bugün tatil edildiği bildirildi. 
     Meteoroloji, kar yağışının Cuma gününe kadar aralıklarla süreceğini açıkladı. 
     İstanbul Valiliği ise okulların tatil edildiği yönünde bir açıklama yapmadı. 

     
</TEXT>
</DOC>
