<DOC>
<DOCNO> 123334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/08/son/soneko07.html </URL>
<DATE> 2002/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'de nitelikli işgücü de ucuz... 
</HEADLINE>
<TEXT>

     İhracatta önemli rekabet unsurlarından biri olarak kabul edilen işgücü maliyetlerindeki düşüklük, nitelikli personel açısından da önemli adaletsizliğe neden oluyor. 
     Tekstil ve konfeksiyon sektöründe çalışan nitelikli işçi, ABD'de, Türkiye'dekinin 5.8, İtalya'da 6.2 katı ücret alıyor. Türkiye ve Türkiye gibi gelişmekte olan ülkelerde, nitelikli işgücü ile niteliksiz işgücü arasındaki ücret farkı da oldukça düşük. 
     Dış Ticaret Müsteşarlığı'nın DTM tekstil ve konfeksiyon sektörünün sorunlarını belirlemek amacıyla düzenlediği sektör toplantılarında sunulan ve daha sonra rapor haline getirilen verilere göre, bu sektörde çalışan nitelikli elemanın saat ücreti, Türkiye'de 2.9 dolar iken, ABD'de 16.8 dolar, İtalya'da 18.1 dolar. Gelişmekte olan ülkelerden Güney Kore'de nitelikli tekstil ve konfeksiyon elemanının saat ücreti 5.76 dolar, Brezilya'da 4 dolar düzeyinde iken, Hindistan'da 1.15 dolara, Endonezya'da 0.59 dolara kadar düşüyor. 
     Aynı sektörde çalışan niteliksiz eleman, Endonezya'da 0.15, Hindistan'da 0.69, Brezilya'da 1.36, Türkiye ve ABD'de 1.59, Kore'de 2.68, İtalya'da ise 15.9 dolar saat ücreti alıyor. 
     Tekstil ve konfeksiyon sektöründe, Türkiye'de nitelikli işgücü maliyeti Hindistan ve Endonezya'dan, niteliksiz işgücü maliyeti ise Brezilya, Hindistan ve Endonezya'dan daha yüksek olsa da bu rakamlar, nitelikli ve niteliksiz işgücü arasındaki ücret farkının, özellikle gelişmekte olan ülkelerde nitelikli işgücünü özendirici olmaktan oldukça uzak olduğunu ortaya koyuyor. 
     Verilere göre, bu sektörde, en yüksek ücretleri, İtalya'daki sektör çalışanları alıyor. İtalya'da, nitelikli tekstil ve konfeksiyon çalışanının saat ücreti 18.1 dolar, niteliksiz çalışanın ücreti ise 15.9 dolar. ABD'de nitelikli sektör çalışanı saatte 16.8 dolar alırken, niteliksiz sektör çalışanının ücreti 1.59 dolara kadar düşüyor. 
     Buna göre, bu sektörde nitelikli ve niteliksiz çalışanların saat ücretinde, Türkiye'de 1.8, ABD'de 10.6, Güney Kore'de 2.15, İtalya'da 1.14, Endonezya'da 3.9, Hindistan'da 1.7, Brezilya'da ise 2.9 kat fark bulunuyor. 
     
     ÜCRETLER, ASYA'YA GÖRE YÜKSEK, AVRUPA'YA GÖRE DÜŞÜK 
     Gelişmiş ülkelere göre ücret farklılığına rağmen, DTM'nin sektör raporunda, Türkiye'de işçilik maliyetlerinin özellikle Çin ve diğer Asya ülkelerine göre oldukça yüksek olduğuna dikkat çekilerek, bu ülkelerde sosyal güvenlik uygulamalarının nispeten daha gevşek uygulanmasından dolayı ihracattaki rekabet şansının olumsuz etkilendiği belirtildi. 
     Raporda, Türkiye'de işgücünün bazı Avrupa ülkelerine göre ucuz görünse de verimliliğinin düşük olduğuna dikkat çekildi. 
     





</TEXT>
</DOC>
