<DOC>
<DOCNO> 115676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/29/dunya/adun.html </URL>
<DATE> 2002/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte gerçek simitçi 
</HEADLINE>
<TEXT>

Bizim liderler Çocukken simit sattık’ diye övünedursun, Brezilya’da devlet başkanlığı seçimlerini aç kalmamak için ayakkabı boyacılığı, fıstık satıcılığı, 13 yaşında fabrika işçiliği yapan işçi lideri Lula da Silva kazandı 
     DIŞ HABERLER SERVİSİ 

     İlkokul çağlarında hayatın çetin koşullarını yakından tanımaya başladıklarını, hatta simit satarak harçlıklarını kazandıklarını övünerek anlatan bizim liderlere Latin Amerika’dan gerçeğin yanıtı geldi. Dünyanın en büyük 9. ekonomisi olan Brezilya’da çocukluğunda aile bütçesine katkı için çeşitli küçük işlerde çalışan ve satıcılık yapan Luiz Inacio Lula da Silva devlet başkanı seçildi. 
     Seçim Komisyonu’nun açıklamasına göre, oyların sayımı tamamlanan yüzde 95’inin yüzde 61.5’unu İşçi Partisi’nin adayı Lula, yüzde 38.5’unu da hükümetin desteklediği rakibi Sosyal Demokrat Parti’nin adayı Jose Serra aldı. 
     
     Sokaklarda bayram 
     Lula’nın seçimi kazanması beklendiği için, son sandık da kapandıktan sonra, İşçi Partisi taraftarları Sao Paulo ve Rio de Janeiro gibi büyük kentlerde sokaklara dökülerek sevinç gösterileri yaptı. 
     Rakibinin yenilgiyi kabul etmesinden sonra Lula, "Brezilya’nın Amerika kıtasında olağanüstü bir rol oynayabileceğini düşünüyorum. Halkların ekonomik ve toplumsal olarak gelişecekleri, etkin bir dünya barışı kurabiliriz" diye konuştu. 
     
     İlk solcu başkan 
     Brezilya’da 6 Ekim’de yapılan devlet başkanlığı ilk tur seçiminde yeterli yüzde 50 oranında oyu az bir farkla kaçıran Lula, Brezilya’nın seçimle iktidara gelen ilk solcu devlet başkanı oldu. 
     1961’de, dönemin devlet başkanının istifası üzerine, yerine geçen solcu Devlet Başkanı Yardımcısı Joao Goulart, 2 yıl sonra askeri darbeyle görevden uzaklaştırılmıştı. 
     Luiz Inacio Lula da Silva şimdi dünyanın 9. büyük ekonomisini durgunluktan kurtarmak, daha fazla istihdam yaratmak ve yoksulluk sınırı altındaki 50 milyon kişiyi memnun etmek zorunda. Brezilya’nın 230 milyar dolar dış borcu var. 
     
Varoşlardan Başkanlık Sarayı’na giden yol      57. yaş gününde gelen seçim zaferi, yoksul bir çiftçinin ayakkabı boyacısı oğlu Luiz Inacio Lula da Silva’yı Latin Amerika’nın en kalabalık ve en büyük ülkesinin başına getirdi. 5. sınıftan sonra okulu terkeden Lula, Sao Paulo’nun kenar mahallelerinde ayakkabı boyadı ve yer fıstığı sattı. Lula, 14 yaşında çalışmaya başladığı fabrikada, pres makinesinde sol serçe parmağını kaybetti. 1989’da ilk kez İşçi Partisi’nden devlet başkanlığına aday oldu. O zaman seçim kampanyasında topraksız çiftçilerin özel mülkleri işgal etmesi ve dış borçların ödenmemesi çağrısı yaptı. Lula, sonraki seçimlerde tonunu giderek yumuşattı. 
     
Chavez Şer ekseni değil, iyilik ekseni      Venezüella Devlet Başkanı Hugo Chavez, Brezilya’da devlet başkanlığı seçimlerini solcu işçi lideri Luiz Inacio Lula da Silva’nın kazanmasıyla, Latin Amerika’da bir "iyilik ekseninin" oluşacağını söyledi. Chavez, bazı muhaliflerinin kendisi, Küba Devlet Başkanı Fidel Castro ve Lula’dan Latin Amerika’nın "şer ekseni" olarak söz ettiklerini anımsatarak, "Bir şer ekseni mi Daha çok bir iyilik, halk ve gelecek eksenine benziyor" diye konuştu. "Kıtayı yeni bir özgürlük dalgası sarıyor" diyen Chavez, bu dalganın seçim rüzgarlarının estiği Ekvador ve Bolivya’yı kapsadığını da söyledi. 
     



 DÜNYA 











</TEXT>
</DOC>
