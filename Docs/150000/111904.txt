<DOC>
<DOCNO> 111904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/09/dunya/adun.html </URL>
<DATE> 2002/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Atina’da güzel seçim 
</HEADLINE>
<TEXT>

Atinalı seçmenler pazar günkü yerel seçimlerde kentin yönetimini iki kadına teslim etmeye hazırlanıyor Belediyeyi sağcı Dora’ya, valiliği solcu Fofi’ye... 
     YORGO KIRBAKİ Atina 

     Adını bilgelik tanrıçası Athena’dan alan Yunanistan’ın başkenti Atina, kaderini iki kadına teslim etmeye hazırlanıyor. İlk turu pazar günü yapılacak yerel seçimlerde belediye başkanı ile valilik koltuklarına 2 kadının oturmasına kesin gözüyle bakılıyor. 
     Kamuoyu araştırmaları, belediye başkanlığında sağcı Yeni Demokrasi Partisi’nin adayı Theodora Bakoyanis’in, valilikte de solcu PASOK’tan Fotini Yennimatas’ın rakiplerine fark atacaklarını gösteriyor. Atina’nın yönetimini ele geçirmeye aday iki kadının, farklı siyasi partilerden olmasının bu durumu değiştirmeyeceği anlaşılıyor. Çünkü Atinalılar yerel yönetim için "illa da kadın olsun" derken, Theodora Bakoyanis’e "Dora", Fotini Yennimatas’a da "Fofi" diye hitap ederek şimdiden kadın yöneticileri benimsediklerini ortaya koyuyor. 
     
     İstanbul’a hayran 
     Atina belediye başkanı adayı Dora Bakoyanis, Türkiye’de de tanıdık bir isim. Babası Konstantin Miçotakis, Yunanistan Başbakanı olduğu 1990 - 1993 yılları arasında Türkiye ile ilişkilerin düzelmesini hararetle savundu. Dora, babası ile birlikte hayran olduğu İstanbul’u pek çok kez ziyaret etti. 
     İlk kocası Pavlos Bakoyanis’in 1989 yılında terör örgütü 17 Kasım tarafından öldürülmesinden sonra adı çeşitli aşk maceralarına karıştı. 48 yaşındaki Dora, 9 yıl dul kaldıktan sonra 1998’de işadamı İsidoros Kuvelos’la evlendi. Ana muhalefet partisi Yeni Demokrasi tarafından desteklenen Dora Bakoyanis, rakibi PASOK’un adayı Hristos Papuçis’i daha ilk turda yeneceğinden emin. 
     Atina ve Pire süpervaliliği seçimleri için PASOK’un adayı Fofi Yennimatas’ın da rakibi Yeni Demokrasi Partisi’nin adayı Aleksos Canetakos’a fark atacağı belirtiliyor. Fofi de, Dora gibi siyaset "hanedanı"ndan. Babası Yorgo Yennimatas, PASOK’un kurucularından. Henüz 38 yaşında olan Fofi, özellikle genç seçmenler tarafından tercih ediliyor. Anketler doğru çıkarsa, Atina sağcı belediye başkanı ve solcu süpervaliye sahip olacak. 
     



 DÜNYA 












</TEXT>
</DOC>
