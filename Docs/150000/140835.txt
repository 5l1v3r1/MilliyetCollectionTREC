<DOC>
<DOCNO> 140835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/05/son/sonspo29.html </URL>
<DATE> 2003/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor'da, Adanaspor maçı hazırlıkları... 
</HEADLINE>
<TEXT>

     Gaziantepspor Kulübü Profesyonel Futbol Şubesi Sorumlusu Asım Atmaz, komşu kent takımı olan Adanaspor ile yapacakları karşılaşmanın zor, çekişmeli ve futbol adına güzelliklerin yaşanacağı bir maç olacağını söyledi. 
     Asım Atmaz, yaptığı açıklamada, geçen hafta Altay deplasmanında aldıkları tek puanla yetinmek zorunda kaldıklarını, oynanan oyundan ise memnun olmadığını belirterek, ''Gerçek Gaziantepspor gücünü ve performansını Adanaspor maçında ortaya çıkaracaktır''dedi. 
     Adanaspor'un ligde zor günler geçirdiğini, sahaya mutlak galibiyet amacıyla çıkacaklarının bilincinde olduklarını ifade eden Atmaz, şöyle konuştu 
     ''Rakibimiz ligde şanssız günler yaşıyor. Adanaspor'un gerçek gücünün bu olmadığını, daha iyi yerlerde olması gerektiğine inanıyorum. Ama futbolda birazda şans faktörü çok önemli. Puan cetvelinin alt sıralarından kurtulma mücadelesi veriyorlar. Biz de UEFA Kupası hedefinden geri kalmamak için kazanmak zorunda olan bir takımız. Şiddetle puana ihtiyacımız var. Komşu kent takımıyla bölgemize yakışır nitelikte çekişmeli, zorlu bir maç yapacağız.'' Öte yandan Celal Doğan Tesisleri'nde hazırlıklarını sürdüren kırmızı-siyahlılarda, sakatlığı nükseden Regis'in durumunun maç saati netleşeceği bildirildi. 
     Gaziantepspor'da, kart cezalısı Maxim, Ufuk ve Murat Erdoğan ile sakatlığı süren Preko ile kentten ayrılan Halit'in Adanaspor maçında forma giyemeyecekleri belirtildi. 
     





</TEXT>
</DOC>
