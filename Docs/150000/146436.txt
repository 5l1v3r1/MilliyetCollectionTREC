<DOC>
<DOCNO> 146436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/31/guncel/gun03.html </URL>
<DATE> 2003/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuzey aralıksız bombalanıyor... 
</HEADLINE>
<TEXT>

ABD uçakları, kuzeyde yeraltında bulunan komuta merkezlerini bombaladı. Bombardımanda Irak topçusu da hedef alındı 
     DIŞ HABERLER SERVİSİ 

     ABD ve İngiliz uçakları, Irak’ın kuzeyine dün yoğun bombardıman düzenledi. Kuzeyde müttefik bombalarına hedef olan yerlerin, Fayda’nın doğusundaki Irak mevzileri, Musul’un doğusundaki Irak mevzileri ve ülkenin kuzeyinde, yeraltında bulunan çok sayıda komuta kontrol merkezi olduğu açıklandı. 
     
     Sıradağlar hedef 
     ABD’nin, Irak’ın kuzeyindeki cephe hattına yakın sıradağları bombaladığı bildirildi. Bölgedeki bir Reuters muhabiri, B - 52 olduğu tahmin edilen büyük bir uçaktan yaklaşık 20 bomba bırakıldığını belirtti. Hedeflenen sıradağların, Musul’un kuzeyindeki Fayda şehrinin doğusunda bulunduğu belirtildi. 
     Amerikan ve İngiliz uçakları, kuzeydeki Musul kentinin doğusunda bulunan Irak mevzilerini de dün sabah yeniden bombaladı. Bölgedeki AFP muhabirine göre uçaklar, Musul’un yaklaşık 40 kilometre doğusundaki Kalak bölgesi çevresine beş dakika içinde üç bombardıman düzenledi. 
     
     Hedef komuta merkezi 
     ABD’nin Theodore Roosevelt Uçak Gemisi’nden önceki gece havalanan avcı bombardıman uçaklarının da, Irak’ın kuzeyinde, yeraltında bulunan komuta merkezlerini bombaladıkları kaydedildi. Operasyona katılan pilotlara göre, bombardımanda Irak topçusu da hedef alındı. Yeraltındaki komuta merkezlerinin, hafta içinde ABD Kara Kuvvetleri 173. Tugayı askerlerinin indiği havaalanı yakınlarında bulunduğu belirtildi. Bombardımana katılan Steve Laukaitis adlı pilot, "Düşman hedeflerine 14 - 15 lazer güdümlü bomba attıklarını" söyledi. 
     


GÜNCEL 


























</TEXT>
</DOC>
