<DOC>
<DOCNO> 136567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/13/son/sondun06.html </URL>
<DATE> 2003/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
AİHM'den Erbakan'a ret 
</HEADLINE>
<TEXT>

     Avrupa İnsan Hakları Mahkemesi AİHM Büyük Dairesi, Anayasa Mahkemesi tarafından kapatılan Refah Partisi yöneticilerinin temyiz için yaptıkları başvuruyu reddetti. 
     AİHM Büyük Dairesi, kapatılan Refah Partisi'nin yöneticilerinin başvurusuyla ilgili olarak, Avrupa İnsan Hakları Sözleşmesi'nin AİHS dernek ve örgütlenme hakkıyla ilgili 11. maddesinin Türkiye tarafından ihlal edilmediği görüşüne vardı. 
     Büyük Daire, kapatılan Refah Partisi'nin avukatlarının AİHS'nin 9, 10, 14, 17 ve 18. maddeleriyle ilgili yaptığı şikayetleri ise incelenmeye gerek görmedi. 
     AİHM'in 3. dairesinin, ilk başvuruyla ilgili olarak Temmuz 2001'de Türkiye'nin insan hakları ihlalinde bulunmadığını bildirmesinden sonra, kapatılan Refah Partisi'nin yöneticilerinin avukatları, bu kararı temyiz etmek için Büyük Daire'ye başvurmuşlardı. 
     AİHM'in Büyük Dairesi, 19 Haziran 2002'de, kapatılan Refah Patisi'nin yaptığı temyiz başvurusunu görüşmüştü. 
     AİHM'nin 17 yargıçtan oluşan büyük dairesi, bir çeşit temyiz mahkemesi özelliği taşıyor. 
     
     DAVANIN GEÇMİŞİ 
     Anayasa Mahkemesi tarafından kapatılan Refah Partisi'nin yöneticileri Necmettin Erbakan, Şevket Kazan ve Ahmet Tekdal, 1998 yılında AİHM'ye yaptıkları şikayet başvurusunda, Avrupa İnsan Hakları Sözleşmesi'nin 11 ayrı maddesinin Türkiye tarafından ihlal edildiğini ileri sürmüşlerdi. 
     AİHM, 3 Ekim 2000'de verdiği kararda, kapatılan Refah Partisi'nin yöneticilerinin yaptığı başvurunun incelenmeye alınmasına karar vermişti. 
     Mahkeme, 16 Ocak 2001'de yaptığı duruşmada, kapatılan Refah Partisi'nin ve Türk hükümetinin avukatlarını dinlemişti. 
     Duruşmada AİHM yargıçları, kapatılan Refah Partisi'nin şeriat yanlısı bir parti olup olmadığı yolunda avukatlara sorular yöneltmişlerdi. 
     AİHM'nin 7 yargıçtan oluşan 3. dairesi, Temmuz 2001'de aldığı kararda, kapatılan Refah Partisi'nin yaptığı şikayet başvurusunda Türkiye'nin insan hakları ihlalinde bulunmadığı görüşüne varmıştı. 
     





</TEXT>
</DOC>
