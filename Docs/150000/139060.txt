<DOC>
<DOCNO> 139060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/26/guncel/gun10.html </URL>
<DATE> 2003/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Binasız fakülteye 57 doktor atandı 
</HEADLINE>
<TEXT>

Doktor açığı yaşanan ülkemizde, böyle tıp fakültesi görülmedi. Ne binası, ne de öğrencisi var. Ama 57 doktor görev yapıyor 
     SİBEL KAHRAMAN İstanbul 

     Türkiye’nin pek çok üniversitesinde öğretim üyesi açığı yaşanıyor, bir çok hastanede ise doktor sıkıntısı. Ancak Türkiye’de bir tıp fakültesi var ki hemen her branştan 57 yardımcı doçenti bulunmasına rağmen, ortada ne hastane, ne okul, ne de öğrenci var. 
     Bu tablo Hatay Mustafa Kemal Üniversitesi’nde yaşanıyor. Altı yıl önce kurulan ancak henüz temeli bile atılmayan tıp fakültesinin öğretim üyesi kadrosunun ataması jet hızıyla yapıldı. 
     Geçtiğimiz yıl ekim ayında rektörlük seçimi öncesinde Yüksek Öğretim Kurulu YÖK , fakültenin bir binası bile olup olmadığını araştırmadan öğretim üyelerini atadı. Ekim ayından bu yana devlet atıl durumdaki bu kadroya her ay yaklaşık 60 milyar lira maaş ödüyor. 
     Mustafa Kemal Üniversitesi Rektörü Prof. Dr. Metin Gürkanlar, gelen hekim öğretim üyelerinin çalışamadıklarını belirterek, "Ekim ayında öğretim üyelerimiz geldi. Ama burada hizmet veremiyorlar. Bu onların suçu değil. Biz onlara çalışacak yer gösteremiyoruz. Branşı uyanlar mediko sosyalde nöbetleşe görevlendiriliyor. Bazıları da istek olduğu takdirde başka illerdeki üniversite hastanelerine gönderiliyor. Ancak bunların sayısı çok az. Fiili duruma göre ne eğitim ne sağlık hizmeti verdiriyoruz ama maaşlarını da ödüyoruz" dedi. 
     Tıp fakültesinin yaklaşık 6 yıl önce yasal olarak kurulduğunu belirten Gürkanlar, "Ancak daha temel bile atılmadı. Sadece 400 yataklı hastanenin 260 yataklı kısmının kaba inşaatı bitti. Eğitime başlanması çok uzun sürecek. Benden önce acil kadro istenmiş. Dekan ataması yapılmış. Önümüzdeki sene de öğrenci alabileceğimizi sanmıyoruz" dedi. 
     K ğıt üzerinde varlığını sürdüren Tıp Fakültesi’nin Dekan Vekili Prof. Dr. Fuat Odabaşıoğlu da "Altyapı eksikliği nedeniyle öğrenci alınmadı. Öğretim üyeleri mediko sosyalin yanı sıra, araştırma hastanesinin kuruluşunda görev yapıyorlar" diye konuştu. 
     



 GÜNCEL 




















</TEXT>
</DOC>
