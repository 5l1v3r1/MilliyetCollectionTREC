<DOC>
<DOCNO> 120111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/21/spor/yture.html </URL>
<DATE> 2002/11/21/ </DATE>
<TIME>  </TIME>
<AUTHOR> GÖKHAN TÜRE  </AUTHOR>
<HEADLINE>
Türk ekolü 
</HEADLINE>
<TEXT>

     12 Dev Adam, üç ayaklı ikinci raund serisinin ilkinde Bulgaristan’ı evinde yenerken, basketbolda oluşmakta olan "Türk ekolünü" gözler önüne serdi. Milli Takımımız, savunma anlayışı, hücum organizasyonları, direnci ve tecrübesiyle artık oturmuş bir yapıya kavuştu. Tabii bunda Dünya Şampiyonası’nda yaşadığımız iyi - kötü tecrübelerin etkisi de tartışılamaz. 
     Maça tutuk başlamasına rağmen iki yıldızımız İbrahim ve Hüseyin’in sürüklediği 12 Dev Adam, savunmada bir çeyreklik gaflet sonrası çabuk toparlanınca, kalite olarak ağır bastığı Bulgarlar’a kolaylıkla üstünlük sağladı. Birinci periyotta Millilerimiz pota altını neredeyse hiç kullanamadan rakibinin yağmur gibi üçlüklerini izlemekle yetindi. Bu da, Bulgarlar’a arayı açma şansı verdi. 
     İlk çeyrekteki krizin ardından ikinci periyotta alan savunması sonuç verirken, Hüseyin’in içeriden Bulgar potasını dövmesi ev sahibi takımı faul problemine de soktu ve maçta ibre giderek milli takımımız lehine dönmeye başladı. İbrahim de her zamanki gibi skorda üzerine düşeni yapınca son çeyrekte maçın rengi belli oldu. Bu iki oyuncunun katkısını gözardı etmeden, özellikle Alper olmak üzere diğer oyuncuların da önemli katkılarını vurgulamak gerekiyor. Eksik de olsak, artık ekol olma yolunda milli takımımız. Bu galibiyetle önemli bir adım daha atmış oldu. Kadro genişliği ve Avrupa tecrübesi üst düzeyde olan 12 Dev Adam’ın yolu da bu galibiyetle açılmış oldu. Mehmet Okur, Hidayet, Harun ve Mirsad gibi önemli yıldızları olmamasına rağmen 12 Dev Adam’ın dünkü performansı, 2003 finalleri için de umut verdi. 
     



 SPOR 

























</TEXT>
</DOC>
