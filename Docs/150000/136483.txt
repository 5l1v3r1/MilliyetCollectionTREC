<DOC>
<DOCNO> 136483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/12/son/sontur15.html </URL>
<DATE> 2003/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan "Sınırlarımızda doğacak boşluğu başkası dolduramaz" 
</HEADLINE>
<TEXT>

     - AK Parti Genel Başkanı Recep Tayyip Erdoğan, ''Sınırlarımızda doğabilecek herhangi bir boşluğu bir başkasının doldurmasına göz yumamayız, yummamalıyız'' dedi. 
     Erdoğan, Kurban Bayramı'nı geçirmek üzere geldiği Rize'de, 2 Mart Spor Salonu'nda vatandaşlarla bayramlaştı. 
     Erdoğan, yandaki evde yangın olduğunu ve bu yangının Türkiye'yi etkileyebileceğini ifade ederek, şunları söyledi 
     ''Bu yangının sizin binaya sıçramaması mümkün mü Değil. Eninde sonunda sizin binanıza sıçrar. Öyleyse yapmanız gereken gerekli tedbirleri almak. Bu tedbirlerin azamisini almak zorundayız. Türkiye şu anda elinden geleni yapıyor. Sınırlarımızda doğabilecek herhangi bir boşluğu bir başkasının doldurmasına göz yumamayız, yummamalıyız. Irak'ın toprak bütünlüğüne kesinlikle saygılıyız. Bu konuda hükümet üzerine düşeni yapmakta. Irak'ta doğabilecek herhangi bir bölünmeye, herhangi bir devlet kurulmasına Türkiye hiçbir zaman sıcak bakmamaktadır.'' Binlerce kilometre uzaklıktaki ülkelerin açıklamalarının anlamlı olduğunu da vurgulayan Erdoğan, şöyle devam etti 
     ''Ama bu konuda Türkiye'nin açıklaması farklıdır. Çünkü yandaki yangın bizi etkiliyor. Onlar rahat olabilir, biz onlar kadar rahat değiliz. Çünkü 1991'de biz tecrübe yaşadık. Ateş onları sarmadı. Bedelini onlar ödemedi, biz ödedik. Dolayısıyla sütten ağzımız yandı, yoğurdu üfleyerek yiyoruz. Bu böyle biline.'' Meclis'te görüşülmesi planlanan tezkere konusuna da değinen Erdoğan, şunları kaydetti 
     ''Bizi bağlayıcı nedenlerle Meclis adımını attı. Bu adım Türkiye'den asker çıkışı ile alakalı değildir. Tamamen üs ve limanların modernizasyonu ile alakalı. Asker giriş çıkışı ile alakalı konu ise Birleşmiş Milletler Güvenlik Konseyi'nin vereceği karar ve gelişmelerle ilgili olarak hükümetimizin ilgili kurumlar ile yapacağı görüş alışverişinden sonra atacağı adımlardır. Bazı etkileyici nedenler de vardır. Bunları görmeden biliniz ki Türkiye adım atmayacaktır. Görecek, değerlendirecek ondan sonra tezkeresini hazırlayacaktır.'' Erdoğan, konuşmasının ardından salonda bulunanlarla el sıkışarak bayramlaştı. 
     





</TEXT>
</DOC>
