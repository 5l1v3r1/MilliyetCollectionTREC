<DOC>
<DOCNO> 104632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/29/son/soneko12.html </URL>
<DATE> 2002/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Yetiştirdiği devekuşlarını satmak için gazeteye ilan verdi... 
</HEADLINE>
<TEXT>

     Konyalı üretici Mehmet Kağnıcı, yaklaşık bir yıldır özenle yetiştirdiği 25 devekuşundan birisini bile satamayınca gazeteye satış ilanı verdi. 
     Kağnıcı, bir yıl önce bir işe yatırım yapmak istediğini ve yakınlarının önerisi üzerine de o günlerde çok karlı gibi görünen devekuşu yetiştiriciliğine başladığını söyledi. 
     Bunun için Konya'nın Altınekin İlçesi'ne bağlı Hacı Numan Köyü'nde bir çiftlik kurduğunu ve tanesi 150 dolardan 15 günlük 25 adet devekuşu aldığını ifade eden Kağnıcı, deve kuşlarını yetiştirebilmek için gecesini gündüzüne katarak çalıştığını kaydetti. 
     Devekuşlarını aldığı işletmenin ''1 yıl sonra çok para kazanacaksın'' dediğini belirten Kağnıcı, ''Bu yüzden devekuşlarına çok özen gösterdim. Bir yıl boyunca 10 bin doların üstünde para harcadım. Hepsi ortalama 100 kilo ağırlığına ulaştı. Ancak, bugün devekuşlarını satın alan kimse yok. Bu konuda teklif bile gelmedi'' dedi. 
     Devkuşlarını pazarının dar olması ve etinin pahalı olması nedeniyle satmakta güçlük çektiğini bildiren Kağnıcı, ''Satamayınca, gazeteye ilan verdim. Elimde bulunun 25 adet devekuşunu satınca, bu işi tamamen bırakacağım. Çünkü, devekuşu yetiştiriciliği anlatıldığı gibi çok para kazandırmıyor. Ayrıca, satışı da oldukça zor'' diye konuştu. 
     





</TEXT>
</DOC>
