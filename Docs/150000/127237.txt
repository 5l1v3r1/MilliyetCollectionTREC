<DOC>
<DOCNO> 127237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/27/son/soneko14.html </URL>
<DATE> 2002/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İşçi ve memurun vergi indirimi 45 milyon lira... 
</HEADLINE>
<TEXT>

     İşçi ve memurun özel indiriminin 1 Ocak 2003 tarihinden geçerli olmak üzere, normal yörelerde 45 milyon lira olması öngörüldü. 
     Edinilen bilgiye göre, Maliye Bakanlığı'nda yapılan çalışmalarda önce 39 ya da 40 milyon lira olması düşünülen özel indirim tutarının, daha sonra hükümetin Acil Eylem Planında ''Özel indirim, aşamalı olarak asgari ücret seviyesine çıkarılacak'' hükmü doğrultusunda 50 milyon liraya çıkarılması benimsendi. 
     Ancak Türkiye'de 7 milyonun üzerinde ücretli bulunduğu, bu aşamada özel indirimde yapılacak yüksek artışın ciddi bir vergi kaybını da beraberinde getireceği dikkate alınarak, söz konusu tutarın 45 milyon lira olması kararlaştırıldı. 
     Bu şekilde, işçi ve memurların ücretlerinin vergi dışı bırakılan bölümü olan özel indirim, bu yıla göre 15 milyon lira arttırılmış oldu. 
     Bu durumda, ücretlerde aylık 2 milyon 250 bin lira ile 3 milyon lira dolayında bir iyileşme sağlanacak. Yüksek ücretlilerde bu rakam 6 milyon liraya kadar çıkacak. 
     Söz konusu tutar, Adıyaman, Batman, Bingöl, Bitlis, Diyarbakır, Elazığ, Hakkari, Mardin, Muş, Siirt, Şırnak, Tunceli ve Van'da ise aylık 63 milyon lira olarak uygulanacak. Bu illerde özel indirim, içinde bulunduğumuz yıl aylık 42 milyon lira olarak uygulanıyordu. 
     
     5 MİLYAR LİRALIK DİLİM 
     Öte yandan gelir vergisinde yüzde 15'lik oranın uygulanacağı ilk dilim, yeni yılda 3 milyar 800 milyon liradan 5 milyar liraya yükselecek. 
Gelir vergisi tarifesi yeni yılda şöyle olacak 
-5 milyar liraya kadar yüzde 15 
-12 milyar liranın 5 milyar lirası için 750 milyon, fazlası için yüzde 20 
-24 milyar liranın 12 milyar lirası için 2 milyar 150 milyon lira, fazlası için yüzde 25 
-60 milyar liranın 24 milyar lirası için 5 milyar 150 milyon lira, fazlası için yüzde 30 
-120 milyar liranın 60 milyar lirası için 15 milyar 950 milyon lira, fazlası için yüzde 35 
-120 milyar liranın üstündeki gelirlerin 120 milyar lirası için 36 milyar 950 milyon lira, fazlası için yüzde 40 

Bu arada gelir vergisi dilimleri ve özel indirimin yanı sıra motorlu taşıt, damga vergisi, harçlar ve diğer vergi düzenlemelerine ilişkin Bakanlar Kurulu Kararları ile Maliye Bakanlığı tebliğlerinin, önümüzdeki günlerde Resmi Gazete'de yayımlanması gerekiyor. Düzenlemeler, 1 Ocak'ta yürürlüğe girecek. 
     





</TEXT>
</DOC>
