<DOC>
<DOCNO> 101172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/10/son/sonspo07.html </URL>
<DATE> 2002/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'da hasılat sevinci... 
</HEADLINE>
<TEXT>

     Trabzonspor Kulübü Basın Sözcüsü Mehmet Ongan, 0-0 beraberlikle sona eren Fenerbahçe maçını kazanamadıkları için üzüldüklerini söyledi. 
     Ongan, yaptığı açıklamada, Fenerbahçe karşısında iyi bir mücadele örneği ortaya koyduklarını belirterek, ''Fenerbahçe maçını kazanamadığımız için üzüldük. İkinci yarıda 10 kişi kaldığımız andan itibaren rakibe pozisyon vermediğimiz için ise sevindik'' dedi. 
     Karşılaşmanın son 35 dakikasında 10 kişi kalmalarının kendilerini etkilediğini de ifade eden Ongan, ''11 kişi oynasaydık, karşılaşmadan galibiyetle ayrılmaya yakın taraf olurduk. Rakibimizin maçın son bölümlerinde kondisyonu düştü. Hocamız da buna göre planını yapmıştı. Ancak eksik oynamamız bizi etkiledi'' diye konuştu. 
     Ongan, genç bir kadro oluşturduklarını ve transferleri kulübün ekonomisi doğrultusunda gerçekleştirdiklerini de ifade ederek, şunları söyledi 
     ''Bu çocuklarla ligde çok şey yapacağımıza inanıyoruz. Taraftarlar bu takımı desteklesinler. Fenerbahçe, kadro olarak bizden daha pahalı bir kadro, ancak kalite olarak bizden pek farklı değil. Kesemize uygun transferler yaptık. Genç oyuncularla çok koşan bir takım oluşturduk. Ligde iyi işler yapacağız.'' Öte yandan, teknik direktör Samet Aybaba tarafından 18 kişilik maç kadrosuna alınmayan Somers'ın Belçika'ya transferinin gündeme geldiği ve bu nedenle kadroda yer almadığı bildirildi. 
     
     HASILAT SEVİNCİ 
     Trabzonspor ile Fenerbahçe arasında yapılan karşılaşmayı 17 bin 500 biletli seyirci, gişelere 210 milyar lira bırakarak izledi. 
     Sezon öncesi de bordo-mavili kulübün bin 100 kapalı tribün kombine bileti, bin 400 de maraton tribün bileti sattığı bildirildi. 
     





</TEXT>
</DOC>
