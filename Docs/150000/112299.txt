<DOC>
<DOCNO> 112299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/11/ekonomi/eko00.html </URL>
<DATE> 2002/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadro ve ek zamda tıkandık 
</HEADLINE>
<TEXT>

Geçici işçilerin kadroya alınması ve ek zammın işçi ve Bağ - Kur’a da yansıtılmasına Maliye karşı çıkıyor. Program olumsuz etkilenir’ diyen IMF de ikna edilemedi 
     ANKARA Milliyet 

     Geçici işçilerin kadroya alınması ile memura ek zammın işçi ve Bağ - Kur emeklilerine de yansıtılmak istenmesi hem hükümet içinde hem de IMF ile sürdürülen gözden geçirme çalışmalarında sıkıntı yarattı. 
     Juha Kahkonen başkanlığındaki IMF heyeti ile Ankara’da devam eden 4’üncü gözden geçirme kapsamındaki çalışmalarında, Orman Bakanlığı’na bağlı 21 bin 475 işçinin kadroya alınması ve ek zammın Bağ - Kur ve Emekli Sandığı’na da yansıtılması konuları gündeme geldi. IMF heyeti, Orman Genel Müdürlüğü ya da diğer birimlerde geçici olarak çalışan işçilerin kadroya alınmasının, bunlara 12 ay maaş ödenmesini gerektireceğini, bunun da kamu harcamalarını arttıracağını, bunun da programı olumsuz etkileyeceğini öne sürdü. 
     
     Maliye de karşı çıktı 
     Orman Bakanlığı’nın kadro talebi Devlet Bakanı Masum Türker tarafından da olumlu karşılanıyor. Ancak Maliyeciler, geçici işçilerin kadroya alınmasına itiraz ediyorlar. Halen kamuda 100 bin dolayında geçici işçi bulunduğuna dikkat çeken Maliye yetkilileri, Orman Genel Müdürlüğü’ndeki 21 bin 475 işçinin kadroya alınmasının 2003 bütçesine 200 trilyon lira ilave yük getireceğini savunuyor. 
     Orman işçilerini emsal gösterecek olan diğer kurumlardaki geçici işçilerin de kadro talebiyle kendilerine geldiğini belirten Maliyeciler, bütün geçici işçilerin kadroya alınmasının da 2003’de 500 trilyon liralık ilave bir fatura çıkaracağını hesapladı. 
     
     3 katrilyon gerekiyor 
     Öte yandan bugün yürürlüğe giren memurlar, sözleşmeliler ve memur emeklilerine 100’er milyon liralık ek zam konusu, sorun olmaya devam ediyor. Ekonomi yönetimi, bu konuda çıkış ararken, yapılan değerlendirmelerde 100’er milyon liralık zammın 1 Ekim’den geçerli olmak üzere SSK ve Bağ - Kur emeklilerine de yansıtılması halinde, 800 trilyon liralık ilave bir kaynağa ihtiyaç olduğu belirtiliyor. Söz konusu zammın 2003 bütçesine getireceği ek yük ise 3 katrilyon lira olarak ifade ediliyor. 
     IMF’ye gönderilecek güncelleştirilmiş Niyet Mektubu taslağı üzerindeki çalışmalar da sürüyor. IMF heyetinin, hafta başında, bir basın toplantısı düzenleyerek Türkiye’den ayrılması bekleniyor. 
     
Sosyal güvenlik açığı 10 katrilyon olacak      Orman Bakanı Nami Çağan, 7.5 katrilyon lira olarak öngörülen sosyal güvenlik kuruluşları açığının 10 katrilyon lira olacağını belirtti. ASO’nun toplantısına, DSP’nin ekonomi kurmayları ile birlikte katılan Çağan, bakanlığına bağlı kurumlarda çalışan geçici işçilerin kadroya alınması konusundaki görüşünü tekrarladı. "Bu işçilerin kadroya geçirilmesinde popülizm aranmamalıdır" diyen Çağan, zarar eden Orman Genel Müdürlüğü’nün kendi dönemlerinde kara geçtiğini belirterek, daimi kadrodan Hazine’ye yükün minimum düzeyde olacağını söyledi. 
     Orman işçilerinin kadroya geçirilmesinin popülizm olmadığını belirten Çağan, sosyal güvenlik açıklarının 7.5 katrilyon lira olarak öngörüldüğünü, ancak bunun 10 katrilyon lira düzeyinde gerçekleşeceğini kaydetti. 
     



 EKONOMİ 
























</TEXT>
</DOC>
