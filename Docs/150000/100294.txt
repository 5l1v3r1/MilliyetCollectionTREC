<DOC>
<DOCNO> 100294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/06/son/sondun24.html </URL>
<DATE> 2002/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Washington'daki Irak muhalifleri toplantısı. 
</HEADLINE>
<TEXT>

     Iraklı muhaliflerin Washington'daki toplantısına, Irak İslam Devrimi Yüksek Meclisi adlı Şii muhalefet örgütünün lideri Ayetullah Muhammed Bekir El Hakim'in katılmayacağı, yerine bir temsilcinin gideceği açıklandı. 
     Şii muhalif örgütün sözcüsü Ebu İslam El Kesir, Reuters ajansına yaptığı açıklamada, ''Ayetullah El Hakim'in kendisi konferansa katılmayacak. Washington'a bir temsilci gönderecek'' dedi. 
     Iraklı 6 muhalefet grubunun temsilcileri, ABD Dışişleri ve Savunma bakanlıklarının temsilcileriyle 9 Ağustos'ta biraraya gelecek. ABD Dışişleri Bakanlığı, 9 Ağustos tarihini doğrulamış, ancak toplantının nerede yapılacağı konusunda bilgi vermemişti. 
     Toplantıya, Kuzey Iraklı Kürt liderlerin de katılması öngörülüyor. 
     Ayetullah El Hakim, daha önce, ABD'nin kendilerine yaptığı daveti düşündüklerini, ancak henüz karar vermediklerini açıklamıştı. 
     





</TEXT>
</DOC>
