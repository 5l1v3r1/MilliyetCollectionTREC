<DOC>
<DOCNO> 105177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/02/ekonomi/eko04.html </URL>
<DATE> 2002/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
BDDK 874 trilyon istiyor 
</HEADLINE>
<TEXT>

Halis Toprak ve Toprakbank’ın 18 eski yöneticisi hakkında bankayı 874 trilyon zarara uğrattıkları gerekçesiyle dava açılarak, paranın tahsili istendi 
     İSTANBUL Milliyet 

     Bankacılık Düzenleme ve Denetleme Kurumu BDDK , Tasarruf Mevduatı Sigorta Fonu’na TMSF devredilen Toprakbank’ın eski sahibi Halis Toprak ile 18 eski banka yöneticisi hakkında, "usulsüz krediler ve kötü yönetimle bankayı 874.4 trilyon lira zarara uğrattıkları" gerekçesiyle alacak davası açtı. 
     İstanbul 1. Asliye Ticaret Mahkemesi’nde açılan davanın dilekçesinde, Toprakbank’ın, 30 Kasım 2001’de 1.3 katrilyon liralık zararla TMSF’ye devredildiği belirtildi. 
     
     Borcunu bile Fon ödedi 
     Bankalar yeminli murakıpları ve Maliye Bakanlığı Teftiş Kurulu müfettişlerinin hazırladıkları raporlarda, "davalı yöneticilerin alınması istenen tedbirleri almadıkları, kaynakları hissedarların oluşturduğu sermaye grubuna aktardıkları" iddia edildi. 
     Vergi borcu ve fon cezalarının bile bankaya el konulmasından sonra TMSF tarafından ödendiği kaydedilen dilekçede, Toprakbank ile Toprakbank Off Shore arasındaki işlemler nedeniyle ödenmesi gereken, ancak ödenmediği için cezasıyla birlikte 44.2 trilyonu aşan vergi ve cezalarında devir sonrası TMSF tarafından ödenmek zorunda kalındığı bildirildi. 
     
     1.3 katrilyonluk zarar 
     Bankaya el konulduğu günkü bilançoda tespit edilen 1.3 katrilyon liralık zarardan "fazlaya dair haklar saklı kalmak" üzere 874.4 trilyonluk bölümün, Toprakbank’ın eski yönetim kurulu başkanları, yönetim kurulu üyeleri, genel müdürleri ve denetim kurulu üyelerinden yasal faiziyle birlikte tahsili istendi. 
     Davalıların malvarlıkları için haciz ve tedbir konulması, yurtdışına çıkışlarının yasaklanması yolundaki istem ise hakim tarafından reddedildi. 
     

</TEXT>
</DOC>
