<DOC>
<DOCNO> 133413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/27/son/sondun26.html </URL>
<DATE> 2003/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş, Dışişleri Bakanı ile görüştükten sonra yumuşadı... 
</HEADLINE>
<TEXT>

     KKTC Cumhurbaşkanı Rauf Denktaş, Dışişleri Bakanı Yaşar Yakış ile çok güzel bir çalışma yaptıklarını belirtti ve ''milli dava olarak bildikleri ilkelerde herhangi bir görüş ayrılığının olmadığını gördüklerini'' söyledi. 
     Denktaş ve Rum yönetimi lideri Glafkos Klerides, BM Genel Sekreteri Kofi Annan'ın sunduğu çözüm planı temelinde Kıbrıs'ta başlayan yeni müzakere sürecinde 6. kez biraraya geldi. 
     Denktaş, görüşme için Cumhurbaşkanlığı'ndan ayrılırken, gün içinde yaptığı temasları değerlendirdi. 
     ''Dolu bir gün geçirdiğini'' ifade eden Denktaş, Dışişleri Bakanı Yaşar Yakış ile güzel bir çalışma yaptıklarını belirtti ve şunları söyledi 
     ''Üzerinde durduğumuz ve milli dava olarak bildiğimiz ilkelerde herhangi bir görüş ayrılığının olmadığını görmenin mutluluğu içerisindeyiz. Türk halkının, Kıbrıs Türklerinin selameti için uğraşıyoruz. Birlikte uğraşıyoruz. Maksat, geçici, üç günlük iyi günler görmek değil, kalıcı, devamlı, bizi 1963'lere götürmeyecek, halkımızı yerinden edip yeni sıkıntılara sokmayacak, ekonomi iyileşecek ümidiyle atılacak adımlar ekonominin tamamen bozulduğu günler getirmeyecek bir çalışmadır. Bunu devamlı surette ve Türkiye ile işbirliği içerisinde yapmaktayız, yapmaya devam edeceğiz.'' Rum tarafının, önerdikleri değişikliklere olumlu bakması ve Türklere 40 yıldır kabul ettiremedikleri ''Kıbrıs Cumhuriyeti''ni dolaylı yoldan kabul ettirmeye uğraşmaması gerektiğini belirten Denktaş, anlaşmanın iki tarafın uzlaşmasına dayandığını kaydetti. 
     Rum kesiminin seçim havasında olduğunu ve bu nedenle zorluklarını anladıklarını ifade eden Denktaş, ancak Kıbrıs sorununu bu döneme denk getirip halletmeyi kendilerinin programlamadığını söyledi. 
     Denktaş, ''Ümit ederiz ki bütün sıkıntılarına rağmen doğruyu görürler. 1963'ten bu yana yaptıklarının neticesinin ayrılık olduğunu, şimdiki çabanın birleşme olduğunu, ama kendi şartları ile birleşme değil, kalıcı bir birleşme ve kalıcı bir dostluk için uğraş verdiğimizi, bunun da bazı ilkelerin muhakkak kabul edilmesine dayandığını görürler. Bu ilkeler Kıbrıs'ı kötüye götürecek ilkeler değildir. Her iki devleti, her iki halkı daha iyiye götürecek, iyi komşu yapacak ve bir arada çalışmalarını sağlayacak bir formüldür diye düşünüyoruz. İnşallah başarırız'' diye konuştu. 
     Bu arada, bir bayan gazeteci, Cumhurbaşkanı Denktaş'a, 79. yaşına girmesi nedeniyle çiçek vererek, doğum gününü kutladı. Denktaş, teşekkür ederek, ''Her şeyin başı sağlıktır'' dedi. 
     





</TEXT>
</DOC>
