<DOC>
<DOCNO> 113125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/15/son/sontur12.html </URL>
<DATE> 2002/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan İyi frikik atarım 
</HEADLINE>
<TEXT>

     AKP Genel Başkanı Recep Tayyip Erdoğan, seçimde baraj korkusu olanlar bulunduğunu belirterek "Bana da frikik attırıyorlar. İyi frikik atarım" dedi. 
     Giresun'daki mitingte halka hitap eden Erdoğan, iktidara geldiklerinde vatandaşın sorunlarının çözümü için Ankara'da milletvekillerinin ayağına kadar gelmeyeceğini, milletvekillerinin bölgelerine en az 15 günde bir giderek açacakları ofislerinde milletin sorunlarını dinleyeceklerini söyledi. 
     Parti genel merkezinde kurulacak "Beyaz Masa"da halkın sorularına çözüm üretme çalışmaları yürütüleceğini kaydeden Erdoğan, Türkiye'nin IMF kapılarında kuyruğa girdiğini, alınan paraların da batık bankalara ve milletin yararına olmayan işlere gittiğini ileri sürerek şöyle devam etti 
     "Hükümetin 4. ortağı diyor ki, IMF'den şu kadar para aldık. Alınan paranın 8 milyar doları tekrar IMF'den alınan borçların geri ödemesine gitti. 22 milyar dolar batık bankalara gitti. Güney Kore IMF'den 20 milyar dolar aldı. Bir yılda ayağa kalktılar ve borçlarını ödediler. Bir de bizim halimize bakın. Bizi bu hallere beceriksiz, basiretsiz ve aciz yönetimler getirdi." Erdoğan, vatandaşların "Erdoğan'ın frikik atarken Ecevit, Çiller, Yılmaz ve Bahçeli'yi ise baraj yaparken tasvir eden montaj fotoğrafı" açmaları üzerine, "Baraj korkusu olanlar var. Bana da frikik attırıyorlar. İyi frikik atarım" dedi. 
     





</TEXT>
</DOC>
