<DOC>
<DOCNO> 133440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/27/son/soneko26.html </URL>
<DATE> 2003/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Şener TEKEL tütün alımlarına Şubat'ta başlayacak 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, TEKEL'in, bölgeler itibariyle alım tarihleri farklılaşmakla birlikte, Şubat ayından itibaren 3 milyon lira fiyat ile tütün alımına başlayacağını açıkladı. 
     Şener, düzenlediği basın toplantısında, alım tarihlerindeki farklara bağlı olarak üreticilere enflasyon farkı da ödeneceğini, ayrıca kaliteli tütün üreticilerine prim ödenmesinin de söz konusu olabileceğini, bu konuda çalışmaların sürdürüleceğini bildirdi. 
     Şener, ayrıca, Kurban Bayramı öncesi, TEKEL ile sözleşme yapan üreticilere, kilogram başına 500 bin lira olmak üzere, kişi başına 100 milyon liraya kadar avans ödemesi yapılacağını bildirdi. Önceden avans ödemesinin bölgelere göre farklı tarihlerde yapıldığına işaret eden Şener, bu yıl bayram öncesi üreticilerin eline para geçmesi için, bayram öncesi Türkiye genelinde avans ödemelerinin tamamlanacağını belirtti. 
     Şener, uygulama kapsamında, TEKEL ile sözleşme yapan 281 bin 422 üreticiye, toplam 28 trilyon lira avans ödemesi yapılacağını kaydetti. 
     
     PÜLÜMÜR'DEKİ DEPREM 

     Başbakan Yardımcısı Abdüllatif Şener, bu sabah Tunceli'nin Pülümür İlçesi'nde meydana gelen deprem konusunda da bilgi verirken, olayda Esma Yıldırım adlı vatandaşın hayatını kaybettiğini, iki de yaralı olduğunu belirterek, ''Hayatını kaybeden vatandaşa Allah'tan rahmet, yaralılara acil şifalar ve millete de geçmiş olsun'' dileklerini ifade etti. 
     Tunceli Valiliği'nden alınan bilgiye göre, tüm köyler ile bağlantıların kurulduğunu, başka can kaybı bulunmadığını, tüm telefon ve elektrik hatlarının çalıştığını belirten Şener, ilçe merkezi ve köylerde binalarda hasar meydana geldiğini, vatandaşların da panik yaşadığını kaydetti. 
     İl merkezinden belli miktarda çadırın Pülümür'e gönderildiğini hasar tespit komisyonlarının çalışmalarını sürdürdüğünü ifade eden Şener, durumu yerinde tespit amacıyla Bayındırlık ve İskan Bakanı Zeki Ergezen'in Tunceli'ye hareket ettiğini söyledi. 
     
     AVANS ÖDEMELERİ 

     Devlet Bakanı ve Başbakan Yardımcısı Abdüllatif Şener, TEKEL tarafından tütün üreticisine Kurban Bayramı öncesi yapılacak avans ödemelerinin ilk defa bu yıl geçmiş yıllardan farklı olarak herhangi bir ayrım yapılmaksızın yurt çapında gerçekleştirileceğini açıkladı. 
     Şener, düzenlediği basın toplantısında, tütün üreticilerine verilecek avans uygulamasının geçmiş yıllardan farklı olduğunu belirtti. 
     Önceki yıllarda bölgeler itibariyle farklı tarihlerde avans ödemesinin gerçekleştirildiğini hatırlatan Şener, şimdi ise yurt çapında avans ödemelerinin yapılacağını kaydetti. 
     
     SORULAR 

     Alımlar için TEKEL'in tütün üreticisine ne kadarlık bir ödeme yapacağının sorulması üzerine Şener, 28 trilyon liralık avans rakamının toplam rakamın 1 6'sına tekabül ettiğini hatırlattı. Buna göre yapılacak ödemelerin toplamı yaklaşık 168 trilyon lirayı buluyor. 
     Başbakan Yardımcısı Şener, bu rakamın ödeme tarihine göre enflasyon farkı ve kaliteli tütün için ödenecek prim nedeniyle biraz daha artabileceğine dikkat çekti. 
     Nemaların ödenmesine ilişkin bir soru üzerine de Şener, bu konuda çalışmaların devam ettiğini belirtmekle yetindi. 
     
     BAZI BÜYÜKELÇİLERİN EMEKLİLİĞİ 

     Emeklilik yaşının 61'e çekilmesiyle emekli olmak zorunda kalacak büyükelçilerin durumu hakkındaki bir soruyu ise Şener, bunun bazı durumlarda Bakanlar Kurulu tarafından 4 yıl daha uzatılabilmesi konusunda yasal hazırlıkların tamamlandığını, bunun Meclis'te görüşülmesinin ardından yasalaşacağını kaydetti. 
     Bakan Şener, Meclis'te kanunun yasalaşması sırasında önergelerle bir değişiklik olmaması durumunda, kamuda ihtiyaç duyulan personelin çalışma sürelerinin 4 yıl daha Bakanlar Kurulu tarafından uzatılabileceğini dile getirdi. 
     İhtiyaç duyulan 61 yaş üstü personelin görev süresinin uzatılması teklifinin ilgili bakanlar tarafından Bakanlar Kurulu'na getirilebileceği gibi, Bakanlar Kurulu'nun res'en de hizmetinde yarar gördüğü personelin durumunu karara bağlayabileceğini ifade eden Şener, bu safhada henüz yasa çıkmadan kimin kalıp kimin gideceğini tartışmanın doğru olmadığını belirtti. 
     İthal tütünlerin Tekel tarafından yakılıp yakılmadığı yönündeki bir soru üzerine de Şener, TEKEL'in depolarında çok miktarda stok tütün bulunduğunu hatırlatarak, bunların satışının teşvik edildiğini, ancak kullanılamayacak durumdaki tütünlerin kuruluş tarafından imha edildiğini bildirdi. 
     Genel Kurmay Başkanlığı ve Dışişleri Bakanlığı tarafından Irak konusunda 7 alternatifli bir planın hükümete sunulduğu yönündeki haberlerin hatırlatılması üzerine de Şener, ''Şu safhada bununla ilgili herhangi bir açıklama yapmam söz konusu değil'' derken, ancak Irak'la ilgili konunun ilk gündeme gelişinden buyana ilgili kuruluşların ve Bakanlar Kurulu'nun takibinde olduğunu kaydetti. 
     
     İGSAŞ'IN ÖZELLEŞTİRİLMESİ 

     Özelleştirme kapsamındaki İGSAŞ'nın bilerek zarara uğratıldığı yönünde basında yer alan haberlere ilişkin olarak da Abdüllatif Şener, özelleştirmedeki kararlılıklarını vurgulayarak, şimdiye kadar Türkiye'de özelleştirmenin değişik söylemlerle sürüncemede bırakıldığını hatırlattı. 
     Şener, ''Özelleştirmenin ne pahasına olursa olsun öngörülen takvimler içinde tamamlanması gerektiği kanaatindeyim'' diye konuştu. 
     İGSAŞ'ın ihalesi devam eden bir kuruluş olduğunu hatırlatan Şener, ihalenin tamamlanmasının ardından konunun Özelleştirme Yüksek Kurulu'na geleceğini, yapılan işlerde herhangi bir yanlışlık tespit etmesi durumunda, ilgili herkes hakkında gerekli işlemi yapacağını vurguladı. 
     İGSAŞ'ın karlı bir kuruluş olduğunun doğru olduğunu söyleyen Şener, İGSAŞ'ın karlılığı ile ilgili herhangi bir olumsuzluğun söz konusu olmadığını ifade etti. 
     Türkiye Masası Şefi Juha Kahkonen başkanlığındaki IMF heyetinin ne zaman geleceği ve niyet mektubunun ne zaman verileceği yönündeki soru üzerine de Şener, konunun Hazine tarafından takip edildiğini belirterek, ziyaretle ilgili takvimin de Hazine tarafından açıklanacağını sözlerine ekledi. 
     





</TEXT>
</DOC>
