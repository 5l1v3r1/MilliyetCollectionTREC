<DOC>
<DOCNO> 112951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/14/son/sontur15.html </URL>
<DATE> 2002/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Türker Ekonomi olası Irak savaşına hazırlanıyor 
</HEADLINE>
<TEXT>

     Devlet Bakanı Masum Türker, savaş olasılığına karşı ekonomiyi hazırlamak zorunda olduğunu belirterek "Bu konuda, şu anda ciddi çalışmalar yapılıyor" dedi. 
     Bahçeşehir Üniversitesi'nde, 2002-2003 akademik yılının açılışı nedeniyle düzenlenen törene katılan Türker, Türkiye'nin seçimlere gittiğini ve iki projenin gençleri yakından ilgilendirdiğini, bunlardan birinin AB projesi, diğerinin ise Irak'ta bir askeri harekat olduğunu söyledi. 57. Hükümet olarak savaşa karşı olduklarını blirten Türker şunları kaydetti 
     "Bu konuda yapılan çalışmalar, Türkiye'yi içine çeker noktadadır. Savaş olmamalı. Savaşta, Türk gencinin zarar görmesini asla istemiyoruz. Tanrı bize o günleri hiç göstermesin. Ekonominin yönetiminden sorumlu bir bakan olarak, savaş olasılığına karşı ekonomiyi hazırlamak zorundayım. Bu konuda şu anda ciddi çalışmalar yapılıyor. Bu çalışmalarda benim temel hedefim, Türkiye'de hiç kimsenin ekonominin bozulmasından korkmamasıdır." 
     
     "SAVAŞ NARALARI ATAN LİDERLER VAR" 

     Türker, kendisine "savaş olursa doların değerinin ne olacağının sorulduğunu" ve bunun karşılığında Türk vatandaşının Türk Lirası'nın değerini koruyacak kadar ulusal bilince sahip olduğunu söylediğini ifade ederek şöyle devam etti 
     "Bu ülkede alışveriş Türk Lirası ile yapılacaktır. Eğer biz bunları düşünmezsek, gençlerle birlikte ulusal bir duruş içinde olmazsak, Türkiye'yi savaşa gidilecek günlerde seçim ortamına sokup, acaba bu seçimden sonra savaştan kim koruyacak, savaştan nasıl en az zararla çıkarızı düşünecek kişileri belirsizliğe sokacak insanların ekmeğine yağ sürmüş oluruz." Türker, "Türkiye'de 'savaş olsun miğferimi, botumu, parkamı giyer, giderim' naraları atan siyasi liderler bulunduğunu" kaydederek şöyle konuştu 
     ""Ben, o siyasi liderlerden olmayan birisinin partisinde hizmet ediyorum. Bizim için her şey barış olmalıdır. Biz, gençlerimizi her türlü kötülükten kurtarmalıyız. Nasıl 2 aydır belirsizliğin üstüne gidiyorsam, bu ülkenin parasıyla oynayıp dolar spekülasyonu yapacakları hukuki olarak suç olsa bile açıklayacağımı söylüyorsam, olası bir savaşa ekonomiyi hazırladığımızı sizlere ildirmek istiyorum." 
     





</TEXT>
</DOC>
