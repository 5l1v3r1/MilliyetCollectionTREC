<DOC>
<DOCNO> 105160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/01/son/sontur18.html </URL>
<DATE> 2002/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan "Bence, Erdoğan ve Erbakan'ın önü açık, öyle olmalıdır'' 
</HEADLINE>
<TEXT>

     SP Genel Başkanı Recai Kutan, AK Parti Genel Başkanı Recep Tayyip Erdoğan ile kapatılan RP'nin son Genel Başkanı Necmettin Erbakan'ın milletvekili adayı olup olamayacaklarını değerlendirirken, ''Bence hem Sayın Erbakan'ın, hem de Sayın Erdoğan'ın önü açık, öyle olmalıdır'' dedi. 
     Kutan, Ankaralılar Derneği'nce Altınpark'ta düzenlenen 1. Ankara Kurultayı'na gelişinde, gazetecilerin sorularını yanıtladı. 
     Gazetecilerin, Erbakan ve Erdoğan'ın 3 Kasım'daki seçimde milletvekili adayı olamayacakları yönünde yüksek yargı organlarına atfen haberler yer aldığını hatırlatarak, değerlendirme yapmasını istemeleri üzerine Kutan, ''bu haberin sağlığı konusunda şüpheleri bulunduğunu'' söyledi. 
     Kutan, basında yer alan haberlerin bir kısmında Hasan Celal Güzel hakkındaki kararın yorumu yapılırken, Erbakan ve Erdoğan'ın ''önlerinin açık olduğun'', bir kısım haberlerde ise ''kapalı olduğunun'' ifade edildiğini belirtti. 
     Bu konuda net bir görüş olmadığını belirten Kutan, belki bir iki gün beklemek gerektiğini kaydetti. Kutan, ''Dileğim her ikisinin de önünün açılmasıdır. Yani, yapılacak siyasi mücadelede herkes eşit şartlarda yarışabilmelidir. Bence, hem Sayın Erbakan'ın, hem Sayın Erdoğan'ın önü açık, öyle olmalıdır'' diye konuştu. 
     AB Komisyonu'nun genişlemeden sorumlu üyesi Günter Vergeugen'in, ''Türkiye, Kopenhag zirvesinde müzakere tarihi beklemesin'' yönünde açıklaması bulunduğunun ifade edilmesi üzerine de Kutan, Türkiye'nin attığı adımların önemli olduğunu, bir kişinin böyle bir ifadede bulunmasının gerçekçi olabileceğine inanmadığını söyledi. 
     Recai Kutan, memurların hükümetle yürüttüğü toplu görüşmelere ilişkin bir soruyu yanıtlarken de, memur, emekli, işçi ve çiftçilerin haklarının yendiğini öne sürerek, haklarının mutlaka verilmesi gerektiğini söyledi. Kutan, ''Şu anda memur sendikalarının taleplerinin gerçekçi talepler olduğu kanaatindeyim. Seçimden evvel hakları mutlaka ödenmelidir'' dedi. 
     





</TEXT>
</DOC>
