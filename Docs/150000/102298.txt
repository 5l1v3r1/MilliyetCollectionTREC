<DOC>
<DOCNO> 102298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/16/son/sontur25.html </URL>
<DATE> 2002/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Prof.Işıkara seçim kampanyasını deprem bölgesinde başlattı 
</HEADLINE>
<TEXT>

     ANAP'tan milletvekili aday adayı olan Prof. Dr. Ahmet Mete Işıkara, deprem ve diğer doğal afetlerdeki can kaybını ve ekonomik zararın azaltılmasını sağlamak için siyasete girdiğini belirterek, bu yöndeki projelerin ancak tek başına iktidarla mümkün olacağını belirtti. 
     Marmara depreminin 3. yılında Adapazarı'nda incelemelerde bulunan Işıkara, Ticaret Borsası Salonu'nda ANAP Sakarya il ve ilçe yöneticileriyle görüştü. 
     Türkiye'ye daha fazla hizmet etmek için siyasete atıldığını ve yola ANAP ile çıkmaya karar verdiğini belirten Işıkara, ''Deprem ve doğal afetlerdeki can ve mal kaybını en aza indirebilmek için siyasete girdim. İstesem başında bulunduğum itibarlı kurumda konuşarak günlerimi geçirirdim, ama ben ülkeme ve insanlarıma hizmet etmeyi seçtim'' dedi. 
     Hazırladığı ''Türkiye Acil Durum Müsteşarlığı'' projesinden söz eden Işıkara, ''Bu proje hayata geçerse 17 Ağustos gibi felaketlerde daha az gözyaşı akıtacağız. Fakat bu proje, tek başına iktidarla hayata geçebilir'' diye konuştu. 
     Türkiye gibi Japonya'nın da bir deprem ülkesi olduğunu anımsatan Işıkara, şunları kaydetti 
     ''Bizde deprem olduğu zaman binlerce insan ölür, milyarlarca lira zarar olurken, diğer ülkeler, aldıkları tedbir ve bilinçli hareketleriyle afetleri yok denecek kadar az hasarla kapatıyorlar. Gölcük'te yaptığım bir araştırmaya göre, depremde hasar gören bina ortalamasına göre her binada 1 ölü ve 4 yaralı çıktı. İlk kez açıkladığım bu araştırmada, her evde hasar var mı sorusuna yüzde 80 evet, yüzde 20 hayır cevabı verildi. Depremdeki ölümlerin yüzde 14'ü duvar çökmesi, yüzde 10'u tavan çökmesi, yüzde 8'i de kiriş çökmesi nedeniyle oldu. Dolapların insanların üzerine yıkılması neticesinde yüzde 31, camlı dolap ve gardropların yıkılması nedeniyle yüzde 17 oranında ölüm oldu. Oysa binaları sağlıklı yapıp, dolap, gardrop gibi eşyaları duvara monte etseydik bu kayıpları vermezdik. Sadece dolap yıkılmaları nedeniyle 2 bin 200 kişi hayatını kaybetti. İşte bu gerçekleri gördüğüm ve yeni projemi hayata sokmak için siyasete girdim.'' 
     
     AFETLERİN EKONOMİK BOYUTU 
     Türkiye'nin afetlerle adeta yıkıldığını, bu nedenle hazırladığı projenin mutlaka hayata geçmesi gerektiğini kaydeden Işıkara, şunları söyledi 
     ''Hazine ve SSK'dan aldığım bilgilere göre iş hayatı da duran Türkiye'nin 17 Ağustos'taki zararı 22 milyar dolar oldu. Oysa biz geri ödemek kaydıyla IMF'den 10 milyar dolar almak için çabalıyoruz. Alırsak da seviniyoruz. Türkiye, afetleri ulusal program çerçevesinde ele almalı. Türkiye ve İstanbul için müsteşarlık kesinlikle kurulmalıdır. Kurulacak olan müsteşarlık direk olarak bakanlık ve başbakanlığa bağlı çalışmalı ve tüzel kişiliğe sahip olmalıdır. Ayrıca ayrı bir personel rejimine sahip olmalı ve kendi usulüne uygun olarak sınav açarak personel almalı. Bu personele önce Acil Durum Uzman Yardımcılığı , hizmet içi eğitim sınavlarını kazandıktan sonra da Acil Durum Uzmanı unvanı verilmelidir. Sivil Savunma Genel Müdürlüğü, itfaiyeler, Kızılay'ın ilgili kısmı, Ordu'dan DAK takımı ve ilgili kurumlar bu müsteşarlıkla birebir çalışacak. Ayrıca bu müsteşarlık bünyesinde yapılacak olan çalışmalarla kurumlar, kuruluşlar, sivil toplum örgütleri, halk verilecek olan çalışmalarla bilinçlendirilip eğitilecektir. Projeye her kesimin katılması gerekiyor.'' 17 Ağustos sonrasında Dünya Bankası, Avrupa Bankaları ve AB'den toplam 2 milyar dolarlık bir kaynağın bulunduğunu, ancak bu kaynağı harcatmadığını anlatan Işıkara, ''Bu kaynak hazır ve afet için harcanabilir. Sonuçta Türkiye'nin afetlerle baş edebilmesi, can ve mal kaybının en aza indirilebilmesi, afetlerle beraber yaşamayı öğrenen ülkeler gibi yaşamamız için bu proje hayata geçmelidir. Ama bu proje, ancak tek başına iktidarla başarılı olabilir. Koalisyon hükümetiyle bu işler olmaz. Bu proje geleceğimiz için, çocuklarımız için, hepimiz içindir'' dedi. 
     
     BAŞBAKAN YARDIMCILIĞI 
     Işıkara, ''Deprem bölgesi Sakarya'dan aday olmayı düşünüyor musunuz'' şeklindeki soruyu, ''Bunu partim bilir. Etik kurallara göre bunu açıklamam mümkün değil. Ayrıca ben hepinizin adayıyım. Zaten siyasete ve kampanyalara alışık değilim. Ancak, yeni projemi halka bir bir anlatacağım. Depremi anlattım, sıra projemdedir'' diye yanıtladı 17 Ağustos depremini önceden tahmin edip etmediğine ilişkin soruyu da yanıtlayan Işıkara, şunları kaydetti 
     ''17 Ağustos depremini bilseydim çıkıp açıklardım. Nitekim, 19 Ağustos'ta insanları dışarıya çıkardım. Başbakan Yardımcısı Hüsamettin Özkan'ı aradım, o da çıkın açıklayın dedi. Ve açıkladım. Bir daha olsun yine açıklarım. Devlet bana bu konuda o zaman destek verdi. Tehditler aldım, felaket tellallığıyla suçlandım. Ancak Başbakan Ecevit, bana, bir daha deprem riski olduğu zaman bana söyleyin, ben açıklayacağım dedi. Ayrıca Kandilli Rasathanesi'nden ayrılmama rağmen, arkadaşlarım olası bir riskte bana bilgi verecekler. Söz verdiler, ben de bunu hemen açıklarım.'' Işıkara, deprem sonrasında bulunan 2 milyar dolarlık krediyi niçin kullanmadığının sorulması üzerine de, ''Onu şimdi açıklayamam. Siyasi iradeye kavuşayım açıklarım. Zaten siyasi irade olsa sorunlar hallolacak. Onun için siyasete atıldım. Ayrıca başbakan yardımcısı olursam ilk önce Adapazarı, Yalova ve Kocaeli'nin yarım sorunlarıyla ilgileneceğim'' dedi. 
     Işıkara, kendisine başbakan yardımcılığı için kendisine söz verilmediğini, ama daha iyi hizmet verebilmek amacıyla bunu istediğini sözlerine ekledi. 
     





</TEXT>
</DOC>
