<DOC>
<DOCNO> 102320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/17/ekonomi/eko04.html </URL>
<DATE> 2002/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Karacan, Çukurova Grubu’yla yolunu ayırdı 
</HEADLINE>
<TEXT>

YKB’nin yeni yönetiminde görev almayan Ali İhsan Karacan, Çukurova Holding yönetimi ve bankanın iştiraklerindeki görevlerinden de ayrıldı 
     SONGÜL HATISARU 

     Ali İhsan Karacan, beş yıldan bu yana üst düzey yönetiminde yer aldığı Çukurova Grubu ile yolunu ayırdı. Karacan’ın geçen hafta Çukurova Holding’deki görevinden istifa ettiği öğrenildi. 
     Aralık 1997’den bu yana Çukurova Holding Yönetim Kurulu ve İcra Komitesi üyeliklerinde bulunan Karacan’ın Pamukbank ve Yapı Kredi Bankası’nda YKB meydana gelen gelişmelerden rahatsız olduğu ve bu nedenle istifa ettiği konuşuluyor. Pamukbank’a el konulmasının ardından hisselerinin bir bölümü Tasarruf Mevduatı Sigorta Fonu’na geçen Yapı Kredi Bankası’nda da Yönetim Kurulu Üyesi olan Karacan, bankanın geçtiğimiz günlerde yapılan 58’inci Olağan Genel Kurulu’nda belirlenen yeni yönetiminde görev almamıştı. 
     Karacan’ın, bankanın iştiraklerinden Yapı Kredi Sigorta ve Halk Reasürans’dan da istifa ettiği öğrenildi. Karacan’ın, Yapı Kredi Yatırım ve Yapı Kredi Koray Gayrimenkul Yatırım Ortaklığı şirketlerindeki görevlerine ise şimdilik devam ettiği öğrenildi. 
     
     Partilerden teklif var 
     1994 - 1997 yılları arasında Sermaye Piyasası Kurulu SPK Başkanlığı görevini yürüten Karacan, bu dönemde yapılan birçok düzenlemeyle sermaye piyasasının gelişimine katkıda bulundu. Karacan, SPK’daki görev süresinin dolmasının ardından Çukurova Holding’e transfer oldu. Geçtiğimiz hafta Çukurova Grubu ile yollarını ayıran Karacan’a birkaç partinin teklif götürdüğü ve bir süre dinlendikten sonra bu teklifleri de değerlendirmeye alacağı öne sürüldü. 
     
Ali İhsan Karacan kimdir      1951 yılı Adana Ceyhan’da doğan Ali İhsan Karacan, 1973 yılında Ankara Üniversitesi Siyasal Bilgiler Fakültesi’ni, 1984 yılında İstanbul Üniversitesi Hukuk Fakültesi’ni bitirdi. 1973 -1981 yılları arasında Bankalar Yeminli Murakıbı olarak görev yaptı. 1994-1997 yıllarında Başbakanlık Sermaye Piyasası Kurulu Başkanı olarak piyasayla ilgili birçok düzenlemeye imza attı. 1997 yılında Çukurova Grubu’nda Yönetim Kurulu ve İcra Komitesi üyeliğine getirildi. 
     



 EKONOMİ 


















</TEXT>
</DOC>
