<DOC>
<DOCNO> 126712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/25/spor/spo04.html </URL>
<DATE> 2002/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Transfer harek tı 
</HEADLINE>
<TEXT>

Yönetimden orta saha ve kanat oyuncusu isteyen Trabzonspor Teknik Direktörü Samet Aybaba’nın belirlediği isimler için çalışmalar başladı 
     Gole yakın orta saha 
     İKİNCİ yarıya daha güçlü bir kadroyla girmenin hesaplarını yapan Trabzonspor Teknik Direktörü Samet Aybaba, belirlediği isimleri yönetime verdi. Bu sezonki hedeflerinin mutlak lig şampiyonluğu olmadığını belirten Aybaba, "Özellikle sağ kanatta oynayabilecek bir oyuncu alınmalı. Ayrıca gol bölgelerine sızabilecek, asist özelliği olacak bir orta saha oyuncusuyla, sol kanatta etkin olabilecek bir futbolcu bizi hedefimize ulaştırabilir" dedi. 
     
     Caio liste başı 
     TRANSFER için harekete geçen yönetim, Brezilya’nın Flamingo takımında orta saha olarak oynayan Ribeiro Caio’ya ağırlık verdi. Sol kanat için düşünülen ilk ismin ise Brezilyalı Jardemisso olduğu öğrenildi. Lockereen’de daha çok forvet oynayan Gineli Bangoura’nın da sağ kanat özelliği bulunması nedeniyle alınabilecek oyuncuların arasında bulunduğu dile getirildi. Yabancıların dışında, Türk futbolcular için de girişimler devam ediyor. 
     
     Yönetimi sıkıntı bastı 
     ÖZKAN Sümer yönetimi, kısa vadeli ödemeler konusunda kara kara düşünüyor. Trabzonspor’un ocak ve şubat ayı içinde, Gaziantep’e 300, Çaykur Rize’ye 200 milyar lira, Puchoen’e 250 bin dolar, Samsun’a Güngör’ün transferinden dolayı 250 bin dolar, Petkoviç’in eski kulübü Melbouren’e 150 bin dolar, Saran firmasına 100 bin dolar, Finansbank’a 200 bin dolar ve Petkoviç’e de 85 bin dolar ödeme yapacağı bildirildi. 
     
     Sönmez krizi aşıldı 
     YENİ yönetimde, futbol şube sorumluluğuna getirilmemesi nedeniyle istifa aşamasına gelen Kenan Sönmez krizi çabuk aşıldı. Sönmez’in, "Takımla en çok ilgilenen kişiyim. Futbol şubesinin bana verilmesini bekliyordum. Ama bu şube boş kaldı. Eğer bana güvenilmiyorsa, yöneticiliği bırakayım" diyerek yakındığı öğrenildi. Ancak arkadaşlarının, "Takımla sen ilgileniyor, görevine devam ediyorsun. İstifa gibi bir hataya düşme" demesi üzerine ikna oldu. 
     



 SPOR 






















</TEXT>
</DOC>
