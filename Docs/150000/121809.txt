<DOC>
<DOCNO> 121809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/29/son/soneko17.html </URL>
<DATE> 2002/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Ali Coşkun Programın sosyal boyutu olduğu söylenemez 
</HEADLINE>
<TEXT>

     Sanayi ve Ticaret Bakanı Ali Coşkun, uygulanan ekonomik programın sosyal boyutu olduğunu söylemenin yanlış olduğunu ifade ederken, ''sosyal boyutunu inşallah bizim hükümetimiz tamamlayacaktır'' dedi. 
     Türkiye İşveren Sendikaları Konfederasyonu TİSK Başkanı Refik Baydur ve başkan yardımcıları, Sanayi ve Ticaret Bakanı Ali Coşkun'u makamında ziyaret ederek bir süre görüştüler. 
     Görüşme öncesi basına açıklama yapan Bakan Coşkun, sosyal barışın kesimler arasında sağlanmasında, işveren ve işçilerin önemli olduğunu vurguladı. 
     Önümüzdeki günlerde ''modern bir iş yasası'' çıkartılmasının gündemde olduğunu belirten Coşkun, ''Daha önce de açıkladığımız gibi bu, kamu kesimi, işveren ve işçi kesimi arasında uzlaşıyla çıkacaktır'' dedi. 
     Söz konusu düzenlemede ''ILO'' anlaşmalarının da dikkate alınacağını belirten Coşkun, bunun ise işyeri güvencesiyle, iş güvencesi sağlanarak, ekonominin istikara kavuşup gelişmesi ve sosyal barışın sağlanmasında oldukça önemli bir ilke olduğunu kaydetti. 
     
     BEDELLİ ASKERLİK 

     Daha sonra gazetecilerin sorularını yanıtlayan Coşkun, ''bedelli askerliğin hükümette konuşulup, kesin bir karara bağlanıp bağlanmadığının'' sorulması üzerine, bu konuda İSO toplantısından çıkarken bir televizyon muhabirinin sorusu üzerine açıklamalarda bulunduğunu hatırlattı. Bakan Coşkun, devamla şöyle dedi 
     ''Ben de kendisine aynen şöyle söyledim. Bu konu benim AK Parti'de Ekonomiden Sorumlu Genel Başkan Yardımcısı olduğum dönemde, ekonomi programımızda yer almış bir konudur. Nitekim 'Türkiye'nin Acil Sorunları ve Çözüm Yolları' şeklinde benimsediğimiz raporda da, internet sayfalarında da var. Bu, kaynak konusunda ve savunma sanayinin güçlendirilmesi yönünde önerilmiş bir husustur. Fakat hükümet programında yok. Basındaki arkadaşlar iki programı karıştırıyorlar. Ben bunu böyle söyledim.'' Hükümet programında yer alırsa, tabiki bunun muhatabının Milli Savunma Bakanlığı olduğuna işaret eden Bakan Coşkun, ''şu anda 'Acil Eylem Planımız' içinde yok. Bu partimizin ekonomi programında vardı. Sorulunca da böyle söyledim ama haber tamamen başka türlü anlatıldı. Vecdi Bey ile benim söylediğim aynı şey'' dedi. 
     
     PROGRAMIN SOSYAL BOYUTU 

     Bakan Coşkun, gazetecilerin, Merkez Bankası Başkanının ''Programın sosyal boyutunun bulunduğu ve büyümeden de vazgeçilemeyeceğine'' ilişkin sözleri bulunduğunu hatırlatması ve bu konudaki görüşlerini sorması üzerine, Merkez Bankası'nın özerk bir kuruluş olduğunu belirterek, ''Fikirlerini saygıyla karşılarım'' değerlendirmesinde bulundu. 
     ''Hükümetin enflasyonla mücadelede, herhangi bir geri adımı yoktur'' diyen Coşkun, enflasyonla mücadele edeceklerini belirtirken, kendisinin partideki çalışmaların hedeflerini ilan ettiğini hatırlatarak, şu anda makro ekonomik büyüklüklerin yeniden gözden geçirildiğini ve bunların belki de yakında açıklanacağını bildirdi. 
     Bakan Coşkun, enflasyonla mücadeleye devam edeceklerini sık sık vurgularken, şunları kaydetti 
     ''Türkiye'de sosyal bir sorun olduğunu, bütün millet biliyor, herkes biliyor. Nüfusun yüzde 25'i açlık sınırına gitmişse, yüzde 50'si de yoksulluk sınırına gelmişse ve işsizlik bu boyutlara ulaşmışsa, bu programın sosyal boyutu olduğunu söylemek bence yanlıştır. Sosyal boyutunu inşallah bizim hükümetimiz tamamlayacak.'' 
     
     İŞ GÜVENCESİ YASASI 

     Gazetecilerin ''İş Güvencesi Yasası''nın 15 Mart 2003 tarihinde yürürlüğe girip girmeyeceği sorusuna da Bakan Coşkun, bu konunun Çalışma Bakanlığı'nın alanı içerisinde olduğunu, bunun Çalışma Bakanı'na sorulması gerektiğini ve bakanın da bu konuda açıklamaları bulunduğunu bildirdi. 
     Söz konusu kanunun daha önce çıkarıldığını ve yürürlük tarihinin de belli olduğunu anımsatan Coşkun, ''Arzumuz ondan önce 'modern bir iş kanunu' çıkarmaktır'' dedi. 
     
     TİSK BAŞKANI BAYDUR 

     TİSK Başkanı Refik Baydur da konuşmasında, ''İş Kanunu'' ve ''İş Güvencesi Yasası'' ile ilgili görüşlerini dile getirdi. 
     Baydur, ''İş Güvencesi Yasası''nın seçim arifesinde işçi kesiminin zolamasıyla çıkarıldığını savunurken, ''İş Kanunu'' ve ''İş Güvencesi Yasası''nın eş zamanlı olarak Meclis'ten geçirilmeyişinin de, bu konuların seçim malzemesi yapılmasından kaynaklandığını vurguladı. 
     Baydur, ''Bu yanlışı evvela milletimiz düzeltmiştir. Verdiği oylar ve cezayla düzeltmiştir'' dedi. 
     Refik Baydur, kendilerinin, taraflardan birinin zararına diğerinin ise yararına olan hiç bir şeyin yanında olmadıklarını da sözlerine ekledi. 
     





</TEXT>
</DOC>
