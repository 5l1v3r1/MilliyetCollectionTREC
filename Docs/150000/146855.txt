<DOC>
<DOCNO> 146855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/01/son/sontur07.html </URL>
<DATE> 2003/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Financial Times ''Türkiye BBC ekibini bölge dışına çıkarttı" 
</HEADLINE>
<TEXT>

     Güneydoğu Anadolu Bölgesi'nde görev yapan İngiliz BBC televizyonu ekibinin, Türk askerinin Irak sınırına sevkiyatını konu alan haberleri sonrasında, yetkililer tarafından bölgeyi terk etmelerinin istendiği iddia edildi. 
     İngiltere'nin etkili gazetelerinden The Financial Times'ta Richard McGregor imzasıyla yer alan haberde, "BBC televizyon ekibinin, Türkiye'nin bölgedeki askeri varlığına ilişkin sevkiyatını konu alan haber yayınının ardından, Irak sınırındaki hassas Türk bölgesinden çıkmalarının istendiği" öne sürüldü. 
     BBC muhabiri Johnny Diamond'ın, "kendisi ile beraber yapımcısı ve ekibinin, yerel polis tarafından dün sabah belli bir neden olmaksızın' gitmelerinin istendiğini" söylediği belirtildi. 
     Haberde, BBC'nin haberlerinden birinin, "Türkiye'nin PKK ile mücadelesinin bir parçası olarak Kürt köylerinin yıkılmasını" konu aldığı ifade edilirken, Türkiye'nin savaşın patlamasıyla Irak sınırını kapattığı da anımsatıldı. 
     
</TEXT>
</DOC>
