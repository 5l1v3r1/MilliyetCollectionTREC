<DOC>
<DOCNO> 107082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/12/ekonomi/eko02.html </URL>
<DATE> 2002/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Aycell rakibine yanlış yapıyor 
</HEADLINE>
<TEXT>

Arasıl, Aycell’in düşük tarife uygulamasını rekabet açısından yanlış, tüketiciler açısından ise doğru buldu 
     ANKARA Milliyet 

     Telekomünikasyon Kurulu Başkanı Ömer Arasıl, Türk Telekom’un GSM operatörü Aycell’in düşük tarife uygulamasını rekabet yönüyle yanlış, tüketici açısından ise doğru bulduğunu söyledi. 
     Basın mensuplarıyla tanışma toplantısı düzenleyen Arasıl, bir soru üzerine, "Rekabet yönüyle Aycell’in düşük tarifeler uygulamasını yanlış buluyorum" dedi. Arasıl, vatandaşların satın alma gücü açısından ise düşük ücretli kampanyayı doğru bulduğunu belirtti. Rekabet Kurumu’nun Aycell’le ilgili "haksız rekabet" incelemesi bulunduğunu söyleyen Arasıl, "Bizden görüş isteyecekler" diye konuştu. 
     
     Maliyetleri bilmiyoruz’ 
     Arasıl, piyasada faaliyet gösteren aktörlerin gerçek maliyetlerine ilişkin bilgiden yoksun olduklarını belirterek, bu nedenle yapılan indirimlerin başka bir kanaldan sübvanse edilip edilmediğini denetleyemediklerini söyledi. Kurul’un, rekabet sınırlarını hesaplamadığını vurgulayan Arasıl, bunun bir eksiklik olduğuna da dikkat çekti. 
     
Siyasi cep mesajına uyarı olabilir      Arasıl, son günlerde bir operatörün cep telefonlarına siyasi mesaj göndermesiyle ilgili şikayetlerin Kurul’da görüşüleceğini söyledi. "Hukukçular, siyasi mesajın tüketici hakları ve şikayetleri yönünden değerlendirilmesi görüşünü bildirdi" diyen Arasıl, yazılı uyarı yapabileceklerini belirtti. Konuyu Yüksek Seçim Kurulu’na YSK danıştıklarını dile getiren Arasıl, "YSK, konuyu araştırdıklarını ve bizi bilgilendireceklerini söyledi" dedi. 
     



 EKONOMİ 























</TEXT>
</DOC>
