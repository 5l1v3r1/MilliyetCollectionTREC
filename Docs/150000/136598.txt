<DOC>
<DOCNO> 136598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/13/son/sontur02.html </URL>
<DATE> 2003/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Cezaevlerinde açık görüş yarın sona erecek... 
</HEADLINE>
<TEXT>

     Kurban Bayramı dolayısıyla cezaevlerinde devam eden açık görüş yarın sona erecek. 
     Adalet Bakanlığı'nın konuya ilişkin genelgesine göre, bütün ceza infaz kurumlarında bugün de devam edecek açık görüş yarın bitecek. 
     Böylece, Bayrampaşa Kapalı Cezaevi'nde kalan hükümlü ve tutuklular 6 gün, Adana, Ankara, Antalya, Bakırköy Kadın ve Çocuk, Bayrampaşa Özel, Bursa E Tipi, Gaziantep E Tipi, İzmir, Kartal, Konya, Mersin, Metris ve Paşakapısı Kapalı cezaevlerinde kalan hükümlü ve tutuklular 5 gün ve diğer bütün ceza infaz kurumlarında kalan hükümlü ve tutuklular da 4 gün açık görüşten yararlanmış olacak. 
     Kınama cezası dışında disiplin cezası alan ve cezaları kaldırılmayan hükümlü ve tutuklular, açık görüşten yararlandırılmıyor. 
     Hükümlü ve tutuklular, belgelendirilmek suretiyle sadece ana, baba, kardeş, eş ve çocuklarıyla görüştürülüyor. Hükümlü ve tutukluların eşi olduğunu belirten kişilerden, resmi nikahlı eş olduklarına ilişkin belge isteniyor. 
     Ana, baba, eş, kardeş ve çocuğu olmayan hükümlü ve tutuklular, Cumhuriyet başsavcısının izniyle üçüncü dereceye kadar olan akrabaları, büyükbabası, büyükannesi ve torunlarından en çok üç kişiyle görüştürülüyor. 
     Açık görüşler, görüş süresi bir saatten az olmamak kaydıyla, 09.00-17.00 saatleri arasında yaptırılıyor. 
     Açık görüş nedeniyle ziyarete gelecek olan hükümlü ve tutuklu yakınlarına, şeker ve kolonya ikramında bulunuluyor. 
     Kamuoyunda yanlış anlaşılma, tartışma ve polemiklere neden olduğundan gazetecilerin açık görüşü izlemelerine izin verilmiyor. 
     





</TEXT>
</DOC>
