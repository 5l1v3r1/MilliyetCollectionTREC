<DOC>
<DOCNO> 132020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/20/son/sonspo03.html </URL>
<DATE> 2003/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Mert Meriç'ten Elazığspor'a ilginç tepki ''Futbolu bıraktım'' 
</HEADLINE>
<TEXT>

     Elazığspor'un sezon başında Fenerbahçe'den 3 yıllığına transfer ettiği Mert Meriç'in, futbolu bıraktığı açıklandı. 
     Elazığspor Basın Sözcüsü Faruk Çikoğlu, Mert Meriç'in ilk yarıdaki İstanbulspor maçından sonra Elazığ'a gelmediğini belirterek, bu futbolcuyla sezon başında 3 yıllık sözleşme imzaladıklarını söyledi. 
     Mert Meriç'e takıma katılmaması nedeniyle yönetim kurulunun 15 bin dolar para cezası verdiğini ifade eden Çikoğlu, bu futbolcunun yapılan sözleşme gereği kulübe gelmesi ve antrenmanlara katılması gerektiğini kaydettti. 
     Mert Meriç'in, yapılan tüm çağrılara rağmen takıma katılmaması durumunda, bu oyuncuyu Futbol Federasyonu'na şikayet edeceklerini ifade eden Çikoğlu, ''Mert Meriç bizim lisanlı oyuncumuzdur. Onunla sözleşmemiz devam ediyor. Bu futbolcuyla yaptığımız görüşmelerde, takıma neden gelmediğini sorduk. Bize futbolu bıraktığını söyledi. Mert Meriç bizim lisanslı oyuncumuzdur. Futbolu bıraktım deme hakkı yoktur'' diye konuştu. 
     Çikoğlu, Mert Meriç'in tecrübeli ve deneyimli bir oyuncu olduğu için sezon başında takım kaptanlığına getirildiğini belirterek, bu oyuncunun ilk yarıda 16 karşılaşmada forma giyerek takıma büyük katkıda bulunduğunu söyledi. 
     Mert Meriç'in böyle bir karar almasına bir anlam veremediklerini anlatan Çikoğlu, ''Tüm oyunculara hassas ve hoşgörülü davrandık. Fakat bazı oyuncular bizim bu hoşgörümüzü suistimal etti. Aynı şekilde Trabzonspor'dan sezon başında transfer ettiğimiz Da Silva'da, çeşitli sebeplerle, takıma katılmadı ve bu oyuncuyu FİFA'ya şikayet ettik'' dedi. 
     Elazığspor'un büyük bir takım olduğunu belirten Çikoğlu, kimsenin kendisini kulüpten üstün görme hakkının bulunmadığnı sözlerine ekledi. 
     





</TEXT>
</DOC>
