<DOC>
<DOCNO> 116907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/04/son/sondun26.html </URL>
<DATE> 2002/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan Türkiye için siyasi istikrar dönemi olmasını umarız 
</HEADLINE>
<TEXT>

     Yunanistan Dışişleri Bakanlığı sözcüsü Panos Beglitis, ''genel seçimlerin ardından başlayan yeni dönemin, Türkiye için bir siyasi istikrar dönemi olmasını arzu ettiklerini'' söyledi. 
     Beglitis, düzenlediği basın toplantısında, Adalet ve Kalkınma Partisi AK Parti ve Cumhuriyet Halk Partisi'nin CHP seçim zaferlerini kutladığını belirtti. 
     Yunanistan'ın Türkiye ile ilişkilerinin ve işbirliğinin daha da gelişmesini umduğunu kaydeden Beglitis, ''Umarız, yeni dönem Türkiye için, bu dost ülkenin Avrupa'ya doğru ilerlemesini ve bölgenin istikrarına katkıda bulunmasını sağlayacak, bir siyasi istikrar dönemi olur. Biz, yeni Türk hükümeti ile de barış içinde bir arada yaşama ve işbirliği yapma politikamız çerçevesinde ilişki kuracağız. Yeni Türk hükümetinin Kıbrıs sorununun çözümü konusunda olumlu katkı yapmasını da arzu ediyoruz'' dedi. 
     Yunanistan Dışişleri Bakanı Yorgo Papandreu'nun bugün AK Parti Genel Başkanı Recep Tayyip Erdoğan, CHP Genel Başkanı Deniz Baykal ve CHP milletvekili seçilen eski Devlet Bakanı Kemal Derviş'e kutlama mesajları göndereceğini açıklayan Beglitis, Atina'nın Türkiye'nin Avrupa perspektifinin güçlendirilmesi amacına sadık olduğunu ve yeni hükümetin ekonomik ve siyasi reformlar ile AB müktesebatının uygulanmasına yönelik çabaları sürdüreceğini umduğunu vurguladı. 
     





</TEXT>
</DOC>
