<DOC>
<DOCNO> 117500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/07/spor/spo06.html </URL>
<DATE> 2002/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
NİHAT GÖZ ALIYOR 
</HEADLINE>
<TEXT>

İspanya’da harikalar yaratan milli futbolcumuza bir övgü de Almanya’dan geldi. Sport Bild dergisi, temsilcimizi San Sebastian’ın altın üçgeninin bir ayağı olarak gösterdi 
     ZEKİ DOMAÇ 

     REAL Sociedad’daki performansıyla İspanya 1. Ligi’nin en popüler ismi haline gelen Nihat Kahveci’nin ünü tüm Avrupa’yı sarıyor. Almanya’nın ünlü spor dergilerinden Sport Bild de, Real Sociedad ve Nihat’ın başarılarına yer verdiği haberinde, milli oyuncumuza övgüler yağdırdı. Nihat, San Sebastian’ın altın üçgeninin bir köşesi olarak değerlendirildi. 
     SPORT Bild, Kovaçeviç - Nihat - Karpin altın gol üçgeninin 8 maçta atılan 20 golün 14’ünde imzası bulunduğunu hatırlattı. Son yıllarda küme düşmeme mücadelesi veren takımın şansının Raynald Denouix ile değiştiğini belirten dergi, "Fransız hocanın hücuma dönük anlayışı ve Nihat, Kovaçeviç, Karpin gibi isimleri tercih etmesi başarıyı getirdi" yorumunu yaptı. 
     İTALYAN Corriere della Sera gazetesi ve haftalık yayınlanan Guerin Sportivo Dergisi de, Nihat’ı överek, "İspanya’nın yeni yıldızı" ifadesini kullandı. Nihat, yayımlanan demecinde, bu yıl Juventus’tan gelen Kovaçeviç’in kendisine sürekli İtalya Ligi’ni anlattığını belirterek, "İnşallah kısa bir süre sonra ben de İtalya’da oynarım" dedi. 
     
Emre galip      İTALYA Ligi’nde Inter forması giyen Emre, takımının dün ligde Empoli ile rakip sahada oynadığı maçta da 90 dakika sahada kaldı. Lider Inter’in 4 - 3 kazandığı karşılaşmada Emre başarıyla mücadele ederken, Okan maç kadrosunda yer almadı. Diğer sonuçlar şöyle Atalanta - Modena 1-3, Chievo - Perugia 3-0, Milan - Udinese 1-0, Parma - Brescia 4-3, Piacenza - Juventus 0-1, Reggina - Lazio 0-3, Roma - Como 2-1, Torino - Bologna 2-1. 
     
Yıldıray güldü      BAYER Leverkusen, Yıldıray Baştürk’ün 90 dakika oynadığı Almanya Kupası’nda sahasında Stuttgart’ı 3 - 0 mağlup etmeyi başardı ve tur atladı. Dört gün önce ligde karşılaştığı ve 1 - 0 yenildiği rakibini bu kez sahadan silen Kırmızı - Siyahlılar’ın gollerini 46. dakikada Sebeschen, 62 ve 82. dakikalarda da Daniel Bierofka kaydetti. 
     
Ada’dakiler oynamadı      İNGİLTERE’DEKİ temsilcilerimiz Tugay ve Alpay takımlarının dün akşam yaptıkları kupa mücadelelerinde yer almadılar. Tugay’ın takımı Blackburn Rovers, penaltı atışları sonunda Walsall’ı 5 - 4 yenerek, bir üst tura çıktı. Alpay’ın ekibi Aston Villa da, deplasmanda Oxford’a son 15 dakikada bulduğu gollerle 3 - 0’lık üstünlük sağladı. 
     



 SPOR 








































</TEXT>
</DOC>
