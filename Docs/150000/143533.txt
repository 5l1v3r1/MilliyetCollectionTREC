<DOC>
<DOCNO> 143533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/19/magazin/mag03.html </URL>
<DATE> 2003/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Vah zavallı Taş fırın’ 
</HEADLINE>
<TEXT>

Tamer Karadağlı cidden 'zorda ' olmalı... Çünkü 2002 yılında 44 milyar kazandığını beyan eden Karadağlı'nın iki cipinden 'ucuzu' bile 55 milyar... 
     ALİ EYÜBOĞLU 

     Çocuklar Duymasın ile şöhreti yakalayan ve o günden beri de reklam reklam, kanal kanal dolaşmaktan kazandığı 'cüzi ' parayı harcayacak vakit dahi bulamayan Tamer Karadağlı'nın tek 'derdi'nin bu olmadığı ortaya çıktı. 
     Çünkü 'Taş fırın erkeği' namıyla anılan Tamer Karadağlı'nın sadece cip tutkusu adına harcadığı para bile, 2002 yılı için beyan ettiği gelirinin üç katı. Yani beyanına göre Karadağlı, yemeyip içmeden tüm parasını biriktirse, bir cip bile alamıyor. Şöhretin zirvesine çıktığı yılda 5080073465 nolu vergi mükellefi olarak Hocapaşa Vergi Dairesi'ne 44 milyar lira kazandığını beyan eden Karadağlı, yılbaşında satın aldığı Lincoln Navigator cipi verip, biri kendisine, diğeri de eşi Arzu Balkan'a iki cip aldı. 
     
     'Bu indirimli fiyat' 
     Ve 'Geçici vergi beyanı'na göre 2002'de 44 milyar kazanç gösterip 14 milyar vergi ödeyecek Karadağlı, sadece iki cip için 125 milyar ödedi. Aşkın Otomotiv'den Ekrem Topallı, 'Taş fırın erkeği'nin eşi Arzu Balkan'a aldığı 2001 model Range Rover cipin fiyatının 70 milyar, kendisi için satın aldığı 1999 model Chevrolet Tahoe cipin bedelinin de 55 milyar olduğunu söyledi. Ve ekledi 'Bu fiyatlar, patronun arkadaşı olduğu için indirimli..." 
     



 MAGAZİN 













</TEXT>
</DOC>
