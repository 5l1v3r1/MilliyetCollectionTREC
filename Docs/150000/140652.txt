<DOC>
<DOCNO> 140652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/05/ekonomi/eko01.html </URL>
<DATE> 2003/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Nihai karar 5 hafta sonra 
</HEADLINE>
<TEXT>
Beko, Grundig’i alıp dünya devi yapacak 
Almanya’nın en büyük televizyon üreticilerinden Grundig’i satın almak için niyet mektubu veren Beko, markayı Amerika, Rusya ve Uzakdoğu pazarına da taşımayı hedefliyor 
     EKONOMİ SERVİSİ 

     Beko Elektronik, Almanya’nın en büyük elektronik üreticilerinden Grundig’i satın almak için niyet mektubu verdi. Mektup, Grundig’in sahibi Prof. Anton Kathrein ve Grundig yönetimi tarafından kabul edilerek imzalandı. Yapılan anlaşma çerçevesinde Beko Elektronik yetkilileri önümüzdeki beş hafta Grundig’de detaylı çalışmalar yapacak ve araştırma sonuçlarına göre nihai karar verilecek. 
     Satın alma işleminin gerçekleşmesi durumunda Grundig’in pazar payının çok düşük olduğu, Beko Elektronik’in ise çok güçlü olduğu Türkiye ve İngiltere pazarlarında Grundig’in pazar payı artırılacak. Ayrıca, Amerika kıtası, Rusya ve Uzakdoğu pazarlarına hızla girilmesi için çalışmalar başlatılacak. 
     
     5 yılda 1.5 milyar euro ciro 
     Beko’dan yapılan açıklamada, satınalmanın gerçekleşmesi halinde Grundig’in geçen yıl 1 milyar euro’luk cirosunun önümüzdeki beş yılda 1.5 milyar euro seviyesine çıkarılacağı bildirildi. 
     Avrupa’nın en değerli ve en çok tanınan markalarından biri olan Grundig’in Almanya’daki pazar payı yüzde 19 düzeyinde bulunuyor. Tüm Avrupa’daki pazar payı yüzde 7.5 olan Grundig’in cirosu ise 1 milyar euro. Merkezi Nuernberg’de bulunan Grundig’de yüksek teknolojili ürünler için 350 kişilik AR - GE ekibi istihdam ediliyor. Avrupa’da 16 bin satış noktası bulunuyor. 
     
     Avrupa’nın tanınmış markası 
     Beko’nun Grundig’e talip olduğu bir süre önce basına yansımıştı. Financial Times’ta yer alan haberde, Grundig’in Beko’ya markasıyla birlikte şirketin bir kısmının satışını da içeren bir anlaşma yapma hazırlığında olduğu belirtilmişti. Haberde, Beko’nun Grundig’in isim hakkı için belirlediği değerin 500 milyon euro olduğu ifade edilirken, Grundig hisselerinin yüzde 89’unun sahibi olan Kathrein’in düşündüğü fiyatın 1 milyar euro olduğu kaydedildi. 
     Grundig’in Beko’nun satın almaya ilişkin niyet mektubunu kabul etmesinde, daha önce masaya oturduğu Japon Sampo şirketi ile görüşmelerinin olumsuz sonuçlanmasının da etkili olduğu öğrenildi. 
     
Satın alma kararı almamızda markanın gücü etkili oldu’      Beko Elektronik Genel Müdürü Ali Sümerval, incelemeleri sonucunda olumlu bir görüşe sahip olurlarsa, Grundig’in Beko Elektronik ve Türkiye’nin portföyüne gireceğini bildirdi. 
     Grundig ile ilişkilerinin Kasım 2001’deki üretim anlaşmasıyla başladığını hatırlatan Sümerval, Grundig’in 37, 51 ve 55 ekran televizyonlarının Beko tarafından üretildiğini belirtti. Sümerval, açıklamasında şöyle dedi 
     "Tabii bu süre zarfında ilişkimiz yakınlaştı. Grundig’in genel gidişatı, pazar durumu ve markasının gücü bizi bu kararı almakta cesaretlendirdi" dedi. 
     Koç Topluluğu’nun bir diğer şirketi Arçelik de, Avrupa’da şirket satın alarak dünya şirketi olma yolunda hızlı adımlar atıyor. Arçelik, Almanya, İngiltere ve Avusturya’dan sonra, Romanya’nın en önemli beyaz eşya markasını satın almıştı. 
     



 EKONOMİ 
















</TEXT>
</DOC>
