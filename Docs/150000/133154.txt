<DOC>
<DOCNO> 133154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/25/son/sontur14.html </URL>
<DATE> 2003/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak Büyükelçisi "Deklarasyonda ABD'ye de yer verilmeliydi" 
</HEADLINE>
<TEXT>

     Irak'ın Ankara Büyükelçisi Talip Abid Saleh, İstanbul'da bölge ülkesi 6 dışişleri bakanının katılımıyla yapılan toplantının ardından açıklanan ortak deklarasyonu ''bir uyarı değil, çağrı olarak kabul ettiklerini'' bildirdi. 
     Saleh, Akgün Otel'de, Türkiye-Irak Dostluk Derneği'nce düzenlenen, ''Irak'ın Bütünlüğünün Dünya Barışındaki Önemi'' konulu panele katıldı. 
     Burada gazetecilerin sorularını yanıtlayan Saleh, ''Irak sorununa barışçı bir çözüm bulunmasına yönelik yapılan toplantı sonrası açıklanan ortak deklarasyonu bir uyarı olarak değerlendiriyor musunuz '' şeklindeki bir soruya şu yanıtı verdi 
     ''Biz bu deklarasyonu uyarı olarak kabul etmiyoruz. Bizim görüşümüze göre bu deklarasyon Irak'a bir çağrıdır. İyi niyetli bir bildiri. Toplantıya katılan dışişleri bakanları da iyi niyetli. Geçmişte de böyle çağrılar oldu. Türkiye ve diğer dostlarımızın çağrısı üzerine biz BM denetçilerine kapılarımızı açtık. Temennimiz bu deklarasyonda ABD'ye de yer verilmeliydi. Çünkü burada bize saldırı olacak. Okyanus ötesinden güçler geliyor. Ona hiçbir çağrı yapılmadı. Bildiri dengeli olmadı.'' Fransa ve Almanya'nın tavrının savaşa karşı olduğunu ifade eden Saleh, ''Irak, BM denetçileri ile işbirliğini sürdürmektedir ve sürdürecektir de. Bizim temennimiz inşallah savaş olmaz'' dedi. 
     Saleh, ''Deklarasyonun Irak Devlet Başkanı Saddam Hüseyin'e iletilip iletilmediğine'' yönelik bir soru üzerine de, deklarasyonun ''diplomatik kanallardan iletildiğini'' söyledi. 
     Deklarasyonda söylenenlerin tamamını Irak'ın yaptığını ileri süren Saleh, ''Denetçilerle işbirliği deniyor, yapıyoruz, komşulara saygı deniyor, zaten Irak komşularına saygılı'' dedi. 
     
     PANEL 
     Panelin açılışında konuşan Dünya Irak Dostluk Grupları Başkanı Abdürrezzak El Haşimi de, Uluslararası toplumun Irak'ta olabilecek bir savaşı önlemek için elinden gelen çabayı göstermesi gerektiğini söyledi. 
     Haşimi, ABD'nin Irak'a karşı sergilediği agresif tutumun bugüne kadar hiç görülmediğini, eğer bir savaş olursa Irak'ın hiçbir şansının bulunmadığını vurgulayarak, şunları kaydetti 
     ''Yapacağımız tek şey kendimizi savunmaktır. Biz bunu daha önce yaptık. Hiç şüphesiz bizim ABD yönetiminin Irak'taki işleyeceği suçları önlemek için yeterli gücümüz var. Biz biliyoruz ki, ABD'nin Irak petrolünü almadan önce çok kutuplu bir dünya dengesi ortaya çıkacak.'' Türkiye'nin savaşı önlemesi gerektiğini ifade eden Haşimi, Türk halkının da yüzde 90'ının savaşa karşı olduğunu söyledi. 
     Türkiye'nin sergileyeceği tutumun, bölgede ve uluslararası camiada durumunu güçlendireceğini belirten Haşimi, ''Ortadoğu bölgesindeki güvensizliğin ortadan kaldırılmasıyla ilgili gayretler Türkiye'ye güç kazandıracaktır'' diye konuştu. 
     
     ÖTEKİ KONUŞMALAR 
     İşçi Partisi İP Genel Başkanı Doğu Perinçek de, ''Türk milletinin ve Türk ordusunun saldırgan ABD'nin yanında'' olmayacağını dile getirerek, ''Hiçbir güç Mehmetçiğin kanını pazarlama hakkına sahip değildir'' dedi. 
     Perinçek, ''Kuzey Irak'ta, Türkiye ve ABD'nin ortak cephe açacağı'' yönündeki iddialara da katılmadığını belirtti. 
     Türkiye-Irak Dostluk Derneği Yönetim Kurulu Başkanı Emin Değer de, Irak ile Türkiye arasında itilafa neden olacak bir konunun bulunmadığını söyledi. 
     Her iki ülkede de Türk, Kürt ve Araplar'ın yaşadığını, bu iki ülkenin ayrılmaz bir bütün olduğunu vurgulayan Değer, bazı kesimlerin iki ülke arasındaki ilişkileri zedelemeye çalıştığını ileri sürdü. 
     Değer, çıkabilecek bir savaştan en çok Türkiye'nin etkileneceğini ifade ederek, ''Biz savaş istemiyoruz'' dedi. 
     Panele, Almanya, Rusya, İspanya, ve Fransa'daki Irak Dostluk Grubu Dernekleri'nin başkanlarının yanı sıra, Rusya Parlamentosu üyesi Abdüllatipov Ramadan, Avrupa Parlamentosu Fransa milletvekili Bruno Gollnich ile Fransa'da aşırı sağcı Ulusal Cephe Partisi Başkanı Jean Marie Le Pen'in eşi ve S.O.S Irak Çocukları yöneticisi Jenny Le Pen de katılıyor. 
     Yarın sona erecek panelde, siyasetçi, sanatçı, medya ve sivil toplum gözüyle Irak'ın bütünlüğü ve dünya barışı tartışılacak. 
     





</TEXT>
</DOC>
