<DOC>
<DOCNO> 140993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/06/son/soneko07.html </URL>
<DATE> 2003/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Migros, Sibirya'ya kadar uzandı... 
</HEADLINE>
<TEXT>

     Rusya'da 6. yılında ilk kez Moskova dışına çıkan Ramstore, dünyanın soğuk çatısı olarak bilinen Sibirya'nın en büyük eyaletlerinden biri olan Krasnoyarsk bölgesinde mağaza açtı. 
     Migros'tan yapılan yazılı açıklamaya göre, mağazanın açılışı Krasnoyarsk Belediye Başkanı Peter Pimashkov, Ramenka Yönetim Kurulu Başkanı ve Migros Genel Müdürü Ömer Bozer, Ramenka Genel Müdürü Mustafa Sağlam, devlet yetkilileri ve Sibiryalıların katılımıyla gerçekleştirildi. 
     Peter Pimashkov açılışta, Ramstore'un benzersiz özelliklere sahip olduğunu, Ramstore'un Krasnoyarsklılara alışık oldukları fiyatların yüzde 10-20 altında fiyatlarla en iyi ve taze ürünleri sunduğunu söyledi. 
     Rusya'da ilk kez Moskova'da mağaza açan Ramstore zincirinin ikinci durağı olarak Krasnoyarsk şehrinin seçilmiş olmasından onur duyduklarını belirten Pimashkov, seçimlerinden dolayı tüm Ramstore yetkililerini kutladı. 
     Ramenka Yönetim Kurulu Başkanı ve Migros Genel Müdürü Ömer Bozer de Rusya'daki 6. yıllarının başında Moskova dışında ilk mağazayı Sibirya'nın önde gelen eyaletlerinden Krasnoyarsk bölgesinde açmaktan büyük mutluluk duyduklarını kaydetti. 
     Ramstore'un bölgenin her türlü ihtiyacını karşılayabilmek için geniş ürün çeşidi ve çok uygun fiyatlarla hizmet vereceğini belirten Bozer, Ramstore'da Sibiryalıların yaşamını kolaylaştıracak yeniliklerin bulunduğunu, Krasnoyarsk Ramstore'u bölgede yeni mağazaların izleyeceğini söyledi. 
     
     TAZE ÜRÜNLER BÜYÜK İLGİ ÇEKTİ 
     Tavuk, et, balık gibi ürünlerin donuk olarak satıldığı bölgede, açık pazarlardan alışveriş etmeye alışkın Sibiryalıların modern şekillerde işlenmiş paket et ve servisli açık et tavuk tezgahı ile ilk defa tanıştığı kaydedilen Migros açıklamasında, işlenmiş taze etlere büyük ilgi gösterildiği, yazın temin ettikleri taze sebze, meyveleri konserveleyerek kışı geçirmeye alışkın olan halkın çok geniş çeşitte taze meyve sebzelerin sunulduğu reyona akın ettiği bildirildi. 
     Verilen bilgiye göre, hipermarket içinde 30 bin ürün dışında her an sıcak ürünlerin sunulacağı fırın, taze sıkılmış meyve suyu, canlı balık, kuruyemiş, gazete dergi, çiçekçi, hazır yemek gibi yan üniteler de açılışla birlikte hizmet vermeye başladı. 
     Toplam 4.800 metrekare kapalı alana sahip Ramstore, bir bölümü geçen yıl faaliyete geçen bir alışveriş merkezinde yer alıyor. Sibirya Krasnoyarsk Ramstore hipermarket 20 kasa ile hizmet veriyor. 
     Kış aylarında sıcaklığın eksi 40 dereceye kadar düştüğü hava koşullarına sahip bölgede, mağazaya sevkiyatta önemli farklılaşmalar bulunuyor. Özellikle gazlı içecekler ve bazı gıda ürünleri Moskova'dan özel ısıtmalı araçlarla bölgeye sevk ediliyor. 
     Bölge şartlarının farklılığına rağmen, müşterilerin her türlü ihtiyacına eksiksiz cevap verebilmek için Ramstore genel ürün portföyünün tamamı dünyanın her bölgesinden en uygun koşullarda ürünler temin edilerek çok cazip fiyatlarla Sibiryalılara sunuldu. 
     Ramstore'un içinde bulunduğu merkez, eskiden televizyon fabrikası olan bir bölgede, kentin endüstri bölgesinde bulunuyor. Ramstore etrafında geniş alana yayılmış 5-10 katlı binaların bulunduğu bir yerleşim bölgesi yer alıyor. 
     Günde yaklaşık 6-10 bin Sibiryalıya hizmet verecek Ramstore, bölgede genişleme amacıyla şube niteliğinde açıldı. 
     Madencilik ve yeraltı kaynaklarıyla zengin olan bölgede 1 milyonu aşan kişi yaşıyor. Kömür, gaz, petrol, altın gibi yeraltı kaynakları açısından zengin Sibirya'nın Krasnoyarsk bölgesinde ana geçim kaynağı, madencilik, metalurji, mühendislik ve inşaat sektörü. Sibirya'nın tahıl, patates gibi ürünlerinin yüzde 42'sinin karşılandığı bölgede, ayrıca 6 adet et üretim merkezi, 36 adet süt ürünleri üretim merkezi, alkol, içecek ve sigara fabrikaları yer alıyor. 
     Dünyanın soğuk çatısı olarak bilinen Sibirya, Moskova'ya uçakla 5 saat mesafede bulunuyor. 
     
     RUSYA'DA 6. YIL 
     Migros açıklamasında, sanayinin yanı sıra tarımın da geçim kaynakları açısından başı çektiği Sibirya'da, alım gücü yüksek olmasından dolayı halkın gıdada yüksek kalite beklentisine cevap verebilmek amacıyla, yetkililerin modern üretim ve satış noktaları geliştirme çalışmaları sonucu Ramstore'un yatırımlarını bu bölgeye yönlendirdiği vurgulandı. 
     Rusya'da 5. yılını tamamlayan Ramstoreların 6. yılında Rusya'da Moskova dışında da gelişme kararı aldığı ve 2003'e hızlı giren Ramstore'un Ocak ayında 16. mağazası olan Zelonagrad Ramstore'u Moskova'da açtığı kaydedildi. 
     Açıklamada, Rusya Federasyonu içinde bulunan Tataristan'ın başkenti Kazan bölgesinde de yeni şube açılacağı, 2003'ün ilk aylarında Rusya'daki Ramstore sayısını 21'e çıkartacak Migros'un Enka ile birlikte yatırımlarının son hızla ilerlediği belirtildi. 
     2003 yılında ilk çeyrekten sonra da Moskova'da 2 yeni Alışveriş Merkezi ve yeni mağazalar için çalışmalar hızla sürdürüldüğü bildirilen açıklamada, ''2003 sonunda Rusya'da yaklaşık 11 Ramstore hizmete girmesi hedefleniyor. Satışlarını yüzde 50 civarında artırması beklenen Ramstore'lar Rusya'da 1 yılda 30 milyona yakın müşteri bekliyor'' denildi. 
     





</TEXT>
</DOC>
