<DOC>
<DOCNO> 141493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/08/son/sonspo05.html </URL>
<DATE> 2003/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Şehir dışından bir çok Galatasaraylı stada geldi... 
</HEADLINE>
<TEXT>

     Birinci Süper Futbol Ligi'nde Galatasaray ile Fenerbahçe takımları arasında bu akşam yapılacak derbi maça sarı-kırmızılı taraftarlar büyük ilgi gösteriyor. 
     Biletleri daha önce tükenen maç için kent dışından çok sayıda sarı-kırmızılı taraftar Ali Sami Yen Stadı'na geldi. 
     Ankara'dan 20, İzmir'den 10, Atatürk, Çukurova Selçuk Üniversitelerinden birer otobüsle Ali Sami Yen Stadı'na gelen Galatasaraylı taraftarlar, tribünlerdeki yerlerini aldı. 
     Bu arada, kent dışından toplam 40 otobüsle gelen Galatasaraylı seyirciler, takımları lehine tezahüratlarda bulundu. 
     
     BİLET ÖNLEMİ 
     ''UltrAslan-Uni'' oluşumuna bağlı üniversite öğrencilerinin, temsilcileri vasıtasıyla Galatasaray Kulübü'ne ilettikleri bilet talepleri sonrasında eski açık tribündeki 4 bin 500 biletin üniversite öğrencilerine ayrıldiği kaydedildi. 
     Hafta içinde Fenerbahçeli taraftarların satın aldığı öne sürülen, ancak satışa çıkarılmayan bu biletlerin her zamankinden farklı olarak yeşil renkli basıldığı ve üzerinde ''Uni'' damgası taşıdığı kaydedildi. 
     Galatasaraylı üniversite temsilcilerinin, seri numaraları alınmış bu biletleri bu sabah teslim aldıkları ve listelerinde bulunan taraftarlara dağıttıkları bildirildi. 
     
     15 BİN BAYRAK 
     Ali Sami Yen Stadı'ndan sorumlu Galatasaray Kulübü Yönetim Kurulı Üyesi Orhan Yüzen, kulübün resmi internet sitesinde yaptığı açıklamada, 25 gönüllü üniversite öğrencisinin Ali Sami Yen Stadı tribünlerine 15 bin bayrak dağıttığını ve yapılan başarılı organizasyon sonrasında taraftarların zorluk çekmeden tribünlerde yerlerini aldıklarını söyledi. 
     
     KAPALI TRİBÜNE GİRİŞLER 18.00'DE SON 
     Bu arada İstanbul emniyetinin güvenlik nedeniyle kapalı tribün girişlerini saat 18.00'de kapatacağı açıklandı. 
     Kapalı tribün kombinesi sahibi Galatasaray taraftarlarının kapılarda yoğunluk yaşanmaması amacıyla stada erken gelmesi istendi. 
     





</TEXT>
</DOC>
