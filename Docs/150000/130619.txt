<DOC>
<DOCNO> 130619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/13/son/sontur34.html </URL>
<DATE> 2003/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Rektörler, Hükümet'e sert çıktı... 
</HEADLINE>
<TEXT>

     Yükseköğretim Kurulu YÖK Başkanı Prof. Dr. Kemal Gürüz, yükseköğretimin ciddi sorunları bulunduğunu belirterek, ''Bunlardan hiçbir tanesi Acil Eylem Planı adı altında kamuoyuna sunulamaz'' dedi. 
     Devlet ve vakıf üniversitelerinin rektörlerinin katıldığı ve Prof. Dr. Gürüz başkanlığında YÖK'te gerçekleştirilen Rektörler Komitesi Toplantısı sona erdi. 
     Prof. Dr. Gürüz, yaklaşık 5 saat süren toplantının ardından, ele alınan konulara ilişkin gazetecilere açıklamalarda bulundu. 
     Toplantıda, Türk yükseköğretiminin karşı karşıya bulunduğu durumla ilgili geniş bir görüşme gerçekleştirildiğini kaydeden Prof. Dr. Gürüz, toplantının sabah yapılan bölümünde, üniversitelerde geçmişte yaşanan olayların ışığında ayrıntılı bir değerlendirme yapıldığını ifade etti. Geçmişte birçok üniversitede azınlık olmakla birlikte karşılaşılan olayların toplantıda bütün çıplaklığıyla ortaya konulduğunu belirten Prof. Dr. Gürüz, şunları kaydetti 
     ''Her türlü bilimsel yöntem, evrensel akademik normlar, medeni davranışlar ayaklar altına alınarak, geçmişte yapılan akıldışı bazı uygulamalar sonucunda yükseköğretim kurumlarımızda elde edilen mevzilerden yetiştirilen kadroların, yalnız yükseköğretim kurumlarımıza değil, devletin en üst noktalarına kadar nasıl sirayet ettiği örneklerle ortaya konulmuştur. Geçmiş sicilleri itibariyle Cumhuriyet'e olan taahhütleri oldukça tartışmalı olan kadroların bir kısmının açıkça yer aldığı bir iktidar partisinin bu konudaki görüşlerinin ya da niyetlerinin neler olabileceği, rektörler tarafından ayrıntılı olarak tartışılmıştır.'' Prof. Dr. Gürüz, görüşmeler sonucunda, bazı konuların ''kamuoyuna açık ve net bir şekilde duyurulmasında görüş birliğine varıldığını'' belirterek, şunları söyledi 
     ''Türk Üniversite Rektörler Komitesi, 20 Aralık 2002 tarihinde 5 maddelik bir bildiriyle Acil Eylem Planı adlı doküman karşısındaki görüşlerini kamuoyuna arz etmiştir. Bugün de o görüşlerin her bir harfinin, her bir virgülünün, her bir cümlesinin artan bir kararlılıkla arkasındayız. Türk yükseköğretiminin ciddi sorunları vardır, gerçektir. Bunlardan hiçbir tanesi Acil Eylem Planı adı altında kamuoyuna sunulamaz. Bunun yapılabilmesi için önce gerçekten bu sorunların neler olduğunun, kazanılan mesafelerin, elde edilen başarıların açıklıkla ortaya konulması lazımdır.'' 
     





</TEXT>
</DOC>
