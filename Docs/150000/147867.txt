<DOC>
<DOCNO> 147867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/06/yazar/yilmaz.html </URL>
<DATE> 2003/04/06/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Powell’dan sonra patronlar atakta 
</HEADLINE>
<TEXT>

     10 - 16 Mart tarihleri arasında Washington’da hükümet, kongre ve sivil toplum kuruluşları nezdinde görüşmeler yapan Köprülü, Türk - ABD ilişkilerinin girdiği "düşüş trendinin" sürdüğünü belirterek, "Bir gecede ilişkiler iyiye dönemezdi" diyor. 
     ABD’nin Türkiye’ye önerdiği 1 milyar dolar hibe veya 8.5 milyar dolar kredinin çıkması ABD Kongresi’nin alacağı karara bağlı. Köprülü hibe kararı için, "Çantada keklik değil" uyarısında bulunuyor. 
     
     Babacan’dan önce Köprülü 
     Köprülü, ABD’nin 6 milyar dolarlık birinci paketin bitişini, Türk kamuoyundan önce öğrenen belki de üç - beş insandan biriydi. 
     Köprülü "14 Mart Cuma sabahı Türkiye’nin stratejik ortaklıktan çıktığını, paketin de iptal olduğunu öğrendik." 
     Erdoğan’ın 11 Mart’ta ABD Başkanı Bush, 13 Mart’da ise ABD Başkan Yardımcısı Dick Cheney ile yaptığı konuşmanın etkilerini, Köprülü, 14 Mart sabahı kongre üyeleri ile yaptığı toplantıda almıştı. 
     Ekonomiden sorumlu Devlet Bakanı Ali Babacan’ın ise Hazine ihalesi öncesinde verdiği "Paket geçerli" açıklaması, "Paket yok" bilgisinin Washington çevrelerinde paylaşılmasının üzerinden 4 gün geçtikten sonraya denk düşüyor. 
     
     Ermeni tasarısı 
     "Türkiye, ABD için öncelikli ilk üç ülke arasında yer alırken, 20. sıraya düştü" diyen Köprülü, ABD’de son 10 yılda Türkiye lehine gelişen refleksin sona ermesini "en büyük kayıp" olarak gösteriyor. 
     ABD’deki refleksin zayıflamasının faturası ne olur 
     24 Nisan Ermeni tasarısının Kongre’ye gelmesi... 
     Hatırlanacağı gibi her yıl aynı dönemde gündeme gelen Ermeni tasarısı için başta Yahudi lobileri olmak üzere organize bir güç devreye girer, tasarının Kongre’ye gelmesini engellerlerdi. 
     Kuzey Irak’ta Kürtler’in, "Saddam’dan sonra en çok Türklerden korktukları" yolundaki yayınları, Amerikan kamuoyunda, "Saddam’dan sonra Türkiye" gibi tehlikeli bir sapma gösteriyor. 
     Bu kez de Türkiye dışında, bir Türk - Kürt çatışmasının muhatabı haline getiriliyoruz. 
     Köprülü’yü dinleyince ABD - Türkiye ilişkilerinin nasıl gerilediğini anlıyoruz. Peki bütün bunlara ne neden oldu 
     Türkiye’nin "baştan sona bir stratejisinin olmaması" vurgusu yapılıyor. 
     Köprülü’nün ifadesi, "ABD’ye topraklarımızı askerlerine açmayacağımızı, savaşa destek vermeyeceğimizi anlatabilirdik. Onlar da biliyorlar ki, ne savaşın koşulları, ne de Türkiye’nin siyasi, sosyal, ekonomik durumu Körfez krizi dönemindeki gibi. Bunları anlatırdık ve sorun olmazdı" yolunda. 
     
     TÜSİAD - DEİK gidiyor 
     ABD Dışişleri Bakanı Powell, Türkiye’den çok ABD’ye dönük bir mesaj verdi. Türkiye’den yeni bir talebi olmadı lojistik destek dışında. 
     Dışişleri Bakanı Powell’in, bu düzeyde bir talep için Türkiye’ye gelmesi yadırgatıcı değil mi 
     Biraz... Ancak yine Köprülü’nün yorumlarına geri dönersek, Türkiye ile ABD arasında köprülerin atılmadığı bir fotoğrafa ihtiyaç duyuldu. 
     Bu ihtiyacın gerekliliklerini ileride daha net göreceğiz ve o zaman anlayacağız, Powell yalnızca "lojistik destek" için mi gelmiş. 
     Türk Sanayici ve İşadamları Derneği TÜSİAD de sürpriz bir kararla, daha önce mayıs ayında planladıkları Washington ziyaretini, önce 14 Nisan haftasına, sonra da 7 Nisan haftasına çekti. TÜSİAD Başkanı Tuncay Özilhan ve DEİK, Türk - Amerikan İş Konseyi Başkanı Vural Akışık’ın başkanlığındaki işadamlarından oluşan heyet, Kongre üyeleri ile görüşüp, Türkiye lehine hava yaratmaya çalışacaklar. 
     ABD’nin, şimdilik Irak topraklarındaki savaşı sürerken bütün bu girişimler orta ve uzun vadede ne işe yarayacak, kestirmek zor. 
     
     







</TEXT>
</DOC>
