<DOC>
<DOCNO> 108746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/20/son/sontur30.html </URL>
<DATE> 2002/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP'lılar da SP'lilere katıldı.... İmzalar çoğalıyor... 
</HEADLINE>
<TEXT>

     TBMM'yi olağanüstü toplayarak, Siyasi Partiler Yasası'nda değişiklik yapılmasına ilişkin yasal düzenlemeleri gerçekleştirme girişimleri yeniden hız kazandı. SP, YTP ve ANAP Grup yöneticilerinin olağanüstü toplantı çağrısı konusunda gerçekleştirdikleri görüşmeden sonra ANAP Milletvekilleri de çağrıya imza atmaya başladılar. YTP Grup Başkanvekili Gaffar Yakın, olağanüstü toplanma istemini içeren başvurunun ''Belki'' 23 Eylül Pazartesi günü verilebileceğini bildirdi. 
     YTP Genel Başkanı İsmail Cem'in, olağanüstü toplanmaya ilişkin girişimlere son verdikleri yönündeki açıklamalarının ardından büyük ölçüde kesilen çalışmalar bugün yeniden gündeme geldi. 
     Seçimlerde ülke barajının yüzde 5'e düşürülmesi, tercihli oy kullanılması ve siyasi yasakların kaldırılması yönünde bir yasa teklifi veren SP Genel Başkan Yardımcısı Mehmet Bekaroğlu, YTP Grup Başkanvekili Gaffar Yakın ile birlikte ANAP Grup Başkanvekili İbrahim Yaşar Dedelek ve ANAP Genel Başkan Yardımcısı Cengiz Altınkaya ile Meclis'te biraraya geldi. Birkaç kez gerçekleşen görüşmelerin ardından resmi bir açıklama yapılmazken ANAP'lı bazı milletvekilleri Dedelek'in makamına çağırıldı. Milletvekillerinden seçimler konusundaki görüşlerinin dinlendiği ve SP'li Bekaroğlu'nun hazırladığı yasa teklifini görüşmek üzere TBMM'yi olağanüstü toplantıya çağırmak için imza istendiği öğrenildi. Saat 18.30 itibariyle ANAP'lı 15 milletvekilinin toplantı çağrısına imza attığı bildirildi. 
     ANAP Diyarbakır Milletvekili Haşim Haşimi çağrıyı imzaladıktan sonra gazetecilere ''Tercih sisteminin gelmesini istiyorum. Bu seçimin ertelenmesi için Haşim Haşimi olarak herşeyi yaparım'' dedi. 
     Bu arada, YTP Grup Başkanvekili Gaffar Yakın da toplantı çağrısına ilişkin başvuruyu bugün veremeyeceklerini bildirerek, ''Belki Pazartesi günü veririz'' diye konuştu. 
     





</TEXT>
</DOC>
