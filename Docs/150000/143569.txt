<DOC>
<DOCNO> 143569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/19/yasam/yas02.html </URL>
<DATE> 2003/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ekspres şampiyon 
</HEADLINE>
<TEXT>

Tai boks’ sporuna daha bir ay önce başlayan 19 yaşındaki Hanife Altun, usta rakiplerini geride bırakarak dünya şampiyonu olmayı başardı 
     DEMET ÖZTÜRK Kayseri DHA 

     Tayland’da düzenlenen Dünya Tai Boks Şampiyonası’nda 55.5 kiloda şampiyon olan 19 yaşındaki Hanife Altun, "Bir ay önce başladığım bu sporda zirveye çıktığım için çok mutluyum. Rüyada gibiyim" dedi. Erciyes Üniversitesi Spor ve Beden Eğitimi Yüksek Okulu 1. sınıf öğrencisi Altun, İngiliz, Romen ve Rus rakiplerini yenerek altın madalyaya uzandı. Altun, "Rumen rakibim, geçen yılın Dünya ve Avrupa şampiyonuydu. Çok zor bir karşılaşma oldu ama galip gelmeyi bildim" diye konuştu. 
     Avusturya’da 2001 Gençler Kickboks Dünya Şampiyonası’nda ikinci, İngiltere 2002 Kickboks Büyükler Dünya Kupası’nda da üçüncü olan Altun’un kickboks ve tekvandoda sayısız Türkiye şampiyonluğu var. Spora dört yıl önce başlayan Altun, sevincini şöyle dile getirdi 
     "Tai boks’u sadece bir aydır yapıyorum. Katıldığım ilk şampiyonada dünya şampiyonu olarak ülkemi en iyi biçimde temsil ettiğime inanıyorum. Amacım, kickboks ve tai boksta olimpiyat ve dünya şampiyonlukları kazanmak. Dünya şampiyonu olmam, bayram havası yaşanmasına neden oldu. Babamın ilk sözü benimle gurur duyduğunu söylemek oldu. Annem ise nazar değer diye fazla sevinmeye bile korkuyor." 
     



 YAŞAM 














</TEXT>
</DOC>
