<DOC>
<DOCNO> 125882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/20/son/sonspo03.html </URL>
<DATE> 2002/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş ile Bursaspor, ligde yarın 72. maça çıkıyor... 
</HEADLINE>
<TEXT>

     Beşiktaş ile Bursaspor, yarın yapacakları maçla birlikte, Birinci Futbol Ligi'nde 72. kez karşı karşıya gelecek. 
     2 takım arasında bugüne dek yapılan 71 lig maçından 27'sini Beşiktaş, 12'sini Bursaspor kazanırken, 32 maç da berabere sonuçlandı. 
     Siyah-beyazlıların toplam 93 golüne, yeşil-beyazlılar 63 golle karşılık verdi. 
     Bu sezon ligin ilk haftasında 2 takım arasında Bursa'da yapılan maç 2-2 berabere sonuçlanmıştı. 
     
     BEŞİKTAŞ, 8 YILDIR İSTANBUL'DA MAÇ YİTİRMİYOR 

     Beşiktaş, son 8 yıldır Bursaspor karşısında evinde maç yitirmedi. 
     En son 1994-95 sezonunun ilk yarısında İstanbul'da yapılan maçta rakibine 2-1 yenilen siyah-beyazlılar, daha sonra evinde yaptığı 7 karşılaşmada rakibine boyun eğmedi. Bu 7 karşılaşmanın 4'ünü kazanan Beşiktaş, 3'ünde ise berabere kaldı. 
     ''Kara Kartallar'', rakiplerini İstanbul'da son 3 sezonda da yenmeyi başardı. 
     
     İSTANBUL'DAKİ MAÇLAR 

     Beşiktaş, kendi sahasında yaptığı lig maçlarında, Bursaspor'a karşı üstünlük kurdu. 
     2 takım arasında İstanbul'da yapılan 35 maçın 18'ini Beşiktaş, 2'sini Bursaspor, 15 maç da berabere sonuçlandı. 
     BJK İnönü Stadı'nda Beşiktaş 60, Bursaspor ise 27 gol attı. 
     
     SPOR, TARİHİ HEZİMET YAŞATTI 

     Beşiktaş, Birinci Lig tarihinde şimdiye kadarki en farklı skorlu yenilgisini Bursaspor karşısında aldı. 
     1980-81 sezonunda Bursa'da yapılan maçı 5-0 kazanan Bursaspor, Beşiktaş'a tarihi hezimeti yaşatmıştı. 

     
</TEXT>
</DOC>
