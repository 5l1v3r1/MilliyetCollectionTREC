<DOC>
<DOCNO> 140557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/04/son/soneko36.html </URL>
<DATE> 2003/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümet, Dünya Bankası'ndan alınamayan krediler için çalışıyor 
</HEADLINE>
<TEXT>

     Hükümet, Dünya Bankası tarafından daha önce verilmesi planlanan, fakat bazı kriterlerin tamamlanamaması nedeniyle halen alınamayan kredileri bir an önce kullanıma hazır hale getirmeye çalışıyor. 
     Devlet Bakanı Ali Babacan, dün, Dünya Bankası Türkiye Direktörü Ajay Chhibber ile görüştü. Görüşmede, Haziran ya da Temmuz ayında yürürlüğe sokulması hedeflenen Ülke Yardım Stratejisi CAS başta olmak üzere, II. Program Amaçlı Kamu ve Mali Sektörü Uyum Kredisi PFPSAL-II , Ekonomik Reform Kredisi gibi kredi imkanlarının kısa bir sürede serbest bırakılması konusunun da ele alındığı belirtiliyor. 
     Ajay Chhibber'ın, bugün de Hükümet ve ekonomi yetkilileriyle görüşmelerini sürdüreceği ifade ediliyor. 
     Dünya Bankası'ndan bir heyet, geçen hafta Türkiye'de çalışmalarda bulunmuştu. 
     Heyet, PFPSAL-II çerçevesinde, toplam 900 milyon dolarlık diğer kredi dilimlerinin serbest bırakılmasına imkan verecek gerçekleşmeleri görüşmüştü. 
     1 milyar 350 milyon dolarlık II. Program Amaçlı Kamu ve Mali Sektörü Uyum Kredisi'nin PFPSAL-II , 450'şer milyonluk ikinci ve üçüncü dilimleri, gerekli koşullar sağlanamadığı için henüz alınamadı. 
     Bu kredinin birinci dilimi, geçen yıl Ağustos ayında alınmıştı. 
     760 milyon dolarlık Ekonomik Reform Kredisi'nin ERL 375 milyon dolarlık ikinci diliminin bu ay sonuna kadar ya da Nisan ayında alınması bekleniyor. 
     Öte yandan, Tarım Reformu Uygulama Projesi'nin ARIP program kısmının 100 milyon dolarlık ikinci diliminin, tarım reformu uygulamalarında Banka'yı tatmin edici gelişme kaydedilmesi koşuluyla bu yılın ilk yarısında kullanılması bekleniyor. 
     Dünya Bankası kredilerinin serbest bırakılmasında, IMF'nin Dördüncü Gözden Geçirmesi'nin İcra Direktörleri Kurulu'nda onaylanmasının da önemli bir unsur olduğu vurgulanıyor. 
     





</TEXT>
</DOC>
