<DOC>
<DOCNO> 122980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/06/son/sondun07.html </URL>
<DATE> 2002/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
''Tarih verin yoksa din ayrımcılığı yaptığınız ortaya çıkacak'' 
</HEADLINE>
<TEXT>

     İngiltere Dışişleri Bakanı Jack Straw, Kopenhag zirvesi öncesinde Avrupa Birliği üyesi ülkelere Türkiye'ye müzakere tarihi verilmesi çağrısında bulunarak ''Yoksa din ayrımcılığı yaptığınız ortaya çıkacak'' diye konuştu. 
     Türkiye'nin demokrasi sınavını başarıyla verdiğini belirten Straw, buna rağmen Türkiye'ye tarih verilmemesi halinde, bunun Müslüman bir ülkeye ayrımcılık anlamına geleceği uyarısında bulundu. 
     Kopenhag zirvesinde kritik kararlar alınacağını vurgulayan Straw, ''Önümüzdeki yüzyılda Avrupa'yı bu kararlar şekillendirecek'' dedi. Söz konusu açıklamaları bir grup gazeteciyle yaptığı yemekli toplantıda yapan Straw, Avrupa kıtasının sınırlarını yeniden belirlemek ve bu sınırların nerede bittiğine karar vermek zorunda olduğuna dikkati çekti. Straw, ''Sınırlar coğrafi mi yoksa dini mi olacaktır, işte bu durum bu zirvede ortaya çıkacaktır'' dedi. 
     Straw sözlerini şöyle sürdürdü 
     ''İngiltere Türkiye'ye tarih verilmesini istiyor. Bu hem daha önce Türkiye'ye verilen sözlerin gereği hem de tarihi açıdan bir yükümlülüktür.Üç yıl önce Helsinki zirvesinde, tüm devlet başkanları Türkiye'nin önünde sonunda birliğe katılacak bir aday ülke olduğunu ve diğer ülkelere uygulanan tüm kriterlerin Türkiye'ye de aynen uygulanacağını dile getirdi. 
     Türkiye o günden bu yana önemli bir gelişme kaydetmiştir. Eğer demokrasinin başlıca tanımı barışçı bir şekilde yapılan seçimlerle hükümetlerin el değiştirmesi ise Türkiye bu sınavı başarıyla geçmiştir. 
     Dahası Kopenhag kriterlerine uyum sağlayabilmek için anayasasındaki 48 ayrı maddeyi değiştirmiştir. Hala Türkiye'yi oyalamak gibi bir yol izlenir ve Türkiye'ye diğer aday ülkelerden farklı bir muamele yapılırsa, bunun tek açıklaması olacaktır, o da bu ülke halkının Müslüman olmasıdır. İşte Avrupa Birliği böyle bir sınavla karşı karşıyadır ve bu sınavı geçmek zorundadır.'' 

     
</TEXT>
</DOC>
