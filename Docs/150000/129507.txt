<DOC>
<DOCNO> 129507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/08/son/soneko11.html </URL>
<DATE> 2003/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Goldaş'ın ''Yüzüklerin Efendisi'' yüzüğüne büyük talep... 
</HEADLINE>
<TEXT>

     Yüzüklerin Efendisi The Lord of the Rings filmi gişe rekorları kırarken, Goldaş tarafından piyasaya sürülen yüzük büyük talep görüyor. 
     Dünya üzerindeki milyonlarca kişi tarafından, şimdiye kadar anlatılmış en büyük macera olduğu kabul edilen J.R.R. Tolkien'in Yüzüklerin Efendisi üçlemesi, kötü bir üne sahip olan Tek Yüzük'e one ring sahip olmak için verilen destansı mücadeleyi içeriyor. Bu yüzüğün yaratıcısı Karanlıklar Efendisi Sauron'a dönmesi halinde, yüzük, ona dünyayı kendisine köle edecek bir güç verecektir. 
     Yüzüklerin Efendisi'nin öyküsü, ''Elf ırkı''nın, özel nitelikleri olan yedi yüzük yapması ve bu yüzüklerin ''orta dünya''nın çeşitli yerlerine dağılmasıyla başlıyor. Kimi sahip oldukları güçleri ele geçirmek, kimi ise yok etmek için yüzükleri arayan Bilbo, Frodo, Gollum ve diğer kahramanların başından geçen olaylarla da devam ediyor. 
     Filmin ikinci bölümü olan ''İki Kule''yi ise Türkiye'de 17 günde 944 bin 512 kişi izledi. 
     
     EVLENECEKLER ALYANS OLARAK TERCİH EDİYOR 

     Yüzüklerin Efendisi filminin ilk bölümünün vizyona girmesinden hemen sonra Goldaş'ın piyasaya sürdüğü, The Lord of the Rings yüzüğüne büyük talep devam ediyor. 
     Geçen yıl Şubat ayında Goldaş tarafından, ilk olarak yeşil altından hazırlanan ve sonra beyaz altın ve gümüş çeşitleri de yapılan yüzüğün altın modelini, özellikle yeni evlenecekler alyans olarak tercih ediyor. 
     Goldaş yetkililerinden alınan bilgiye göre, 14 ayar altın olanları 250-300 milyon liradan, gümüşleri ise 50-75 milyon liradan satılan yüzüklere yabancı turistlerin de yoğun ilgisi gözleniyor. 
     Goldaş yetkilileri, yurtdışında bu yüzüklerin Goldaş'ın iki misli fiyatına satıldığını, bu nedenle yüzüklere hem İstanbul'da hem de tatil yörelerinde turistlerin yoğun ilgi gösterdiklerini belirttiler. 
     Yetkililer, gençlerin, özellikle de üniversite öğrencilerinin ise gümüş modelleri tercih ettiğini kaydettiler. 
     
     BİRLEŞİK ARAP EMİRLİKLERİ'NDE DE SATIŞA SUNULDU 

     Başka ülkelerden de yoğun talep aldıklarını, ancak Goldaş'ın New Line ile sadece Türkiye ve Birleşik Arap Emirlikleri için lisans sözleşmesi imzaladığını ifade eden yetkililer, ''Bu lisanslar başka ülkelerde başka firmalara verildi. Ancak biz Birleşik Arap Emirlikleri için de lisans aldık. Bu ülkede film bu hafta içinde vizyona giriyor ve ürünlerimiz de buradaki mağazalarımızda satışa sunuldu'' dediler. 
     Bunun dışında Goldaş mağazaları olan ülkelerin bazıları için de görüşmeler yaptıklarını dile getiren yetkililer, bu ülkelerde lisanslı ürün olmasına karşın Goldaş'tan satın almak istemelerinde kaliteli işçilik ve uygun fiyatın etkin rol oynadığını kaydettiler. 
     Yüzüklerin Efendisi'ne gösterilen ilginin lisanssız üretimi harekete geçirdiğini bildiren yetkililer, birçok yerde lisanssız ve korsan ürün satışının yapıldığına işaret ederek, alıcıların mutlaka ürünün yasal olduğunu kanıtlayan damgalara bakmaları ve tüm Goldaş mağazalarında her ürün için verilen Kalite-Ayar Sertifikası'nı almaları konusuna dikkati çektiler. 
     





</TEXT>
</DOC>
