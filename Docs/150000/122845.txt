<DOC>
<DOCNO> 122845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/05/son/sondun13.html </URL>
<DATE> 2002/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman gazetesi Türkiye'nin AB üyeliğine karşı çıktı 
</HEADLINE>
<TEXT>

     Almanya'da yayımlanan Berliner Zeitung gazetesi, Türkiye'nin Avrupa'ya ait olmadığını öne sürdü. 
     Gazetede, ''Türkler Brüksel önünde'' başlığıyla yayımlanan yorumda, Federal Meclis'te dün Türkiye'nin AB üyeliğine ilişkin olarak yapılan tartışmaya yer verildi. 
     Yorumda, Birlik partilerinin Türkiye'ye müzakere tarihi verilmesinin ''sorumsuzluk'' olduğunu ve ''Avrupa projesini yıkacağını'' savundukları, Başbakan Gerhard Schröder'in ise muhalefet partilerini, Hessen ve Aşağı Saksonya eyaletlerinde yapılacak seçimler için ''ucuz politika yapmakla'' suçladığı hatırlatıldı. 
     Gazetenin yorumunda, ''Herkes haklı. Doğal olarak muhalefet partileri seçim kampanyası yapıyor, ama Schröder'in bunu yapmadığını düşünmek de hata olur. Türkiye, Avrupa'ya ait değil. Avrupa yüzyıllar boyunca, özellikle Türkiye'yi dışladığı için, kendisine Avrupa ifadesini yakıştırdı. Ama asıl sorun bu durumun böyle kalıp kalmaması gerektiği. Bunu cevaplamak zor. Bu nedenle, bu konuda bugüne kadar konuşulduğundan daha açık bir şekilde tartışılmalı'' şeklinde görüşe yer verildi. 
     Türkiye'nin AB üyeliğinin, ''Avrupa'nın köklü değişimi'' anlamına geleceği savunulan yorumda, ''Böyle bir durumda, Avrupa'nın coğrafi ağırlığı ve böylece siyasi ve stratejik çıkarları büyük ölçüde değişecek. Bu bugünden yarına yapılabilecek bir şey değil, ama Türkiye bu sürece dahil edilmeli. Bu nedenle hem bizim, hem de Türkiye'nin açık bir hedefe ve takvime ihtiyacı var'' denildi. 
     
</TEXT>
</DOC>
