<DOC>
<DOCNO> 119476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/18/spor/ydilmen.html </URL>
<DATE> 2002/11/18/ </DATE>
<TIME>  </TIME>
<AUTHOR> RIDVAN DİLMEN  </AUTHOR>
<HEADLINE>
Resital 
</HEADLINE>
<TEXT>

     Üç rakibi de puan kaybetmeden haftayı bitirmişlerdi. Dolayısı ile Fenerbahçe takımı da puan kaybetmemeliydi. Fenerbahçe ilk 10 dakika çok temkinli başladı. Bu dakikadan sonra öyle bir tempo yaptılar ki, 6 - 0’lık Galatasaray maçı dahil, şampiyon oldukları sene de dahil, hiç böyle futbol görmedim. Adeta Samandıra’da hücum varyasyonları deniyorlardı. 
     Bol şut, bol orta, bol verkaç yapıldı. Oyunun belli bölümlerinde de pas yaparak ekonomik oynadılar. Futbolun emrettiği her şey vardı. İlk yarıda 15 şut atıldı. Atılan goller futbol okullarına verilip, ders olarak gösterilebilir. İlk golde Washington olağanüstü işler yapıp, iki - üç kişiyi çalımlayıp, topu plaseyle filelere gönderdi. 
     İkinci golde Serhat’ın ortasında "Normal futbolcu kafayı vurur" diye düşünürsünüz, ancak o büyük santrforlar gibi göğsüyle aldı, sağ ayağıyla indirip, solla vurdu. Bu pozisyondaki Washington’un koordinasyonu mükemmeldi. 
     Üçüncü golde de Ceyhun topu göğsüyle aldı, sonra rakibi ekarte etti ve solla altıncı deneyişinde golü yaptı. 
     Bu tempoya hiç kimsenin dayanamayacağını, Fenerbahçe’nin ikinci yarıda yorulacağını düşündük, ama o kadar akıllı pas yapıldı ki, Bursaspor’un yapacak hiçbir şeyi kalmadı. Kimse egoist değildi. Burada çok önemli istatistik ortaya çıktı. Ortega’sız oynayan takım üç maçta 14 gol attı. Bu 14 golü Galatasaray maçının son yarım saati, Samsun ve Bursa maçıyla, 3 maçta yani 210 dakikada attı. 
     Bu istatistiği Lorant’ın dikkate alması lazım. Fenerbahçe takımının Ortega ile kolektif ve çabuk oynama şansı kalmıyor. Ayrıca oyuncular da o varken kendi özelliklerini kullanamıyorlar. Beni atılan goller ilgilendirmiyor, oynanan muhteşem futbol, uzun yıllar bende iz bırakacaktır. 
     Bursaspor beni hayal kırıklığına uğrattı. Çok rölantide ve maç bitse de gitsek gibi oynadılar. Tabii ki bu görüntü, Fenerbahçe’nin müthiş oyununa gölge düşürmez. Washington ağır gövdeli bir adam. Bu tür oyuncuları sürekli oynatırsanız, hem çabuklaşır, hem maç içindeki devamlılığı artar ve çok faydalı olur. Bu tür oyuncular oynamadıkları zaman toparlamaları zor olur. Ayrıca bu oyuncunun üç gol atması bence sürpriz değildi. İyi oynayan ve hücum yapan Fenerbahçe’de, Washington’un attığı golleri saymak için hesap makinası gerekir. Lorant’ı ve bütün futbolcuları kutluyorum. 
     Ali Aydın mükemmel maç yönetti. 
     
     
     



 SPOR 






























</TEXT>
</DOC>
