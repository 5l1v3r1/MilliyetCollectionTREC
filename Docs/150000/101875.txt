<DOC>
<DOCNO> 101875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/14/son/sonspo12.html </URL>
<DATE> 2002/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
F1'in Başkanı ''Seçilecek kenti dünyanın tanıyor olması önemli'' 
</HEADLINE>
<TEXT>

     Uluslararası ''Formula 1'' Organizasyonu Başkanı Bernie Ecclestone, 2005 yılında Türkiye'de yapılması planlanan yarışlara aday olan kentlerde incelemelerde bulunmak için İstanbul'a geldi. 
     Atatürk Havalimanı Akfen Konferans Salonu'nda, Otomobil ve Motor Sporları Federasyonu Başkanı Mümtaz Tahincioğlu, Türkiye ''Formula 1'' Komisyonu üyeleri Cem Hakko, Mehmet Karabeyoğlu ve İstanbul Büyükşehir Belediyesi Spor A.Ş. Genel Müdürü Ayhan Bölükbaşı'nın da katıldığı toplantıda basın mensuplarının sorularını yanıtlayan Bernie Ecclestone, ''Seçeceğimiz kentin dünyada tanınıyor olması bizim için önemli'' dedi. 
     Aday kentler İstanbul, İzmir ve Antalya'da incelemelerde bulunduktan sonra değerlendirme yapacaklarını kaydeden Ecclestone, ''Bu seçimde çok önemli ölçütlerimiz yok. Ama seçeceğimiz kentin dünyada tanınıyor olması önemli. Örneğin İstanbul dendiğinde herkes nerede olduğunu biliyor. Bir diğer ölçütümüz de yarışmacıların gazetecilerin ve izleyicilerin en iyi biçimde ağırlanacağı otellerin bulunmasıdır'' diye konuştu. 
     ''Türkiye'nin ne gibi avantajları var'' biçimindeki bir soruya, ''Bunu siz de benim kadar iyi biliyorsunuz'' diye yanıt veren Ecclestone, şöyle devam etti 
     ''Öncelikle aday 3 kente bakacağız. Bizim ve Türkiye için yararlı olan kentte karar vereceğiz. Umuyorum, gelecek ay içinde resmi kararımızı vereceğiz.'' Yarışlar için 7 ülkenin aday olduğunu kaydeden Ecclestone, bu ülkelerden 2'sini kabul edeceklerini de bildirdi. 
     Diğer yandan organizasyonun Kırşehir'de yapılması için çalışmalar yapan ve bu organizasyonun hakkını aldığını savunan gurbetçi işkadını Makbule Sözen ile ilgili yöneltilen bir soruya da Ecclestone, ''Öyle birini tanımıyorum'' yanıtını verdi. 
     
     ECCLESTONE'NİN PROGRAMI 

     Basın toplantısının ardından Ataköy'deki Olimpiyatevi'ne giden Ecclestone, burada Türkiye Milli Olimpiyat Komitesi TMOK Başkanı Sinan Erdem tarafından karşılandı. 
     Erdem ile birlikte ''Olimpiyat Köyü'' maketini inceleyen Ecclestone'ye, İstanbul için hazırlanan bir tanıtım filmi izletildi. 
     İstanbul'da, Olimpiyat Köyü ve Kurtköy'de incelemeler yapacak olan Ecclestone, bu akşam İzmir'e gidecek. 
     Yarın İzmir ve Antalya'da incelemelerde bulunacak Ecclestone, hafta sonu Macaristan'da yapılacak ''Formula 1'' yarışlarını izlemek için bu ülkeye geçecek. 

     
</TEXT>
</DOC>
