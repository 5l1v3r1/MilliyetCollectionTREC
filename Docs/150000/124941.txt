<DOC>
<DOCNO> 124941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/16/son/sondun07.html </URL>
<DATE> 2002/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair, Financial Times'a yazdı "Irak savaşı kaçınılmaz değil" 
</HEADLINE>
<TEXT>

     İngiltere Başbakanı Tony Blair, Irak'la savaşın kaçınılmaz olmadığını, ancak bundan sonra, Irak'ın komşularını tehdit etmesine ve Birleşmiş Milletler'e karşı gelmesine izin verilmeyeceğini belirtti. 
     Financial Times için yazdığı makalede, Irak Devlet Başkanı Saddam Hüseyin'in, savaş konusunun ciddiyetini anlaması için, ülkesinin olası bir Irak savaşına hazırlığını sürdürmesi gerektiği kaydeden Blair, ''Bazen savaştan kaçınmanın tek yolu, güç kullanmaya hazır olduğunuzun bilinmesidir'' dedi. 
     İngiltere'de bulunan Suriye Devlet Başkanı Beşşar Esad'la bir araya gelecek olan Blair, görüşmede, Suriye'nin Irak'la ticaretinden ve Suriye'deki ''terörist örgütlerin'' varlığından duydukları endişeyi vurgulayacağını da yazdı. 
     Esad'ın, Blair'i, ''ABD'nin önderliğinde Irak'a karşı bir savaşın tüm Ortadoğu'da ciddi sonuçlar doğuracağı'' yolunda uyarması bekleniyor. 
     Ortadoğu konusunda da barış süreciyle ilgili ''zorlu görüşmeler'' olacağını yazan Blair, İngiltere'nin, suçsuz İsrail vatandaşlarına karşı girişilen şaşırtıcı terörist eylemlerin meşrulaştırılmasını kabul edemeyeceğini bildirdi. 
     Blair, ''Filistinlilerin de derin acı çektiklerini biliyoruz'' diye yazdı. 
     Bu arada, Irak'ın 12 bin sayfalık silah bildirimini inceleyen İngiliz yetkililerin, raporun içeriğini ''çok hayal kırıklığına uğratıcı'' buldukları bildirildi. 
     Financial Times gazetesi, adının açıklanmasını istemeyen bir hükümet yetkilisinin, Irak'ın 8 Aralık'ta Güvenlik Konseyi'ne verdiği raporun, İngiltere'nin kimyasal, biyolojik ve nükleer silahlar konusundaki kaygısını gidermekte yetersiz kaldığını söylediğini yazdı. 
     Yetkili, ''Rapor çok kayal kırıklığına uğratıcı. Irak Devlet Başkanı Saddam Hüseyin önemli bir fırsatı kaçırdı'' dedi. 
     ABD ve BM yetkilileri de ilk bakışta, silah bildiriminin Irak'ın kimyasal ve biyolojik silahlarının hesabını vermede yetersiz kaldığını gördüklerini belirtmişlerdi. 
     





</TEXT>
</DOC>
