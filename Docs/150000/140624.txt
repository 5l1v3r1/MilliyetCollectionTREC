<DOC>
<DOCNO> 140624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/04/son/sontur19.html </URL>
<DATE> 2003/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
AK Partililere göre vatandaş ek vergilerden memnun 
</HEADLINE>
<TEXT>

     Seçim öncesinde vaatlerinde, hükümet programında ve yakın zamana kadar yapılan açıklamalarda "ek vergi getirmeyeceğiz" diyen AK Parti'nin "Tezkere Vergileri" kamauoyunda şok etkisi yaptı. 
     Ancak Ak Partili milletvekilleri ve yetkilileri, bugünkü grup toplantısında gazetecilerin konuyla ilgili sorularına ilginç yanıtlar verdi. 
     Devlet Bakanı ve Başbakan Yardımcısı Ertuğrul Yalçınbayır, ''yapılan zamlarla tezkerenin faturası halka mı çıkarılıyor '' sorusu üzerine, Maliye Bakanı Kemal Unakıtan'ın gerekli açıklamaları yaptığını belirterek, ''Bunlar vatandaşı etkilemeyecektir'' görüşünü savundu. 
     Yalçınbayır, ''tezkere geçseydi bu vergiler gelir miydi '' sorusuna, ''Bu sorular bizi sınamak içinse Hükümet ve parti içinde birlik, beraberlik vardır. Kimse parti içinde bir olay olmasını beklemesin, bunun üzerine görüş bina etmesin'' karşılığını verdi. 
     Devlet Bakanı Kürşad Tüzmen ve Çevre Bakanı İmdat Sütlüoğlu, ''yapılan zamlarla tezkerenin faturası halka mı çıkarılıyor'' sorusuna, bu yorumlara katılmadıklarını, yapılan zamların vatandaşları zor durumda bırakmayacağını ifade etti. 
     Adana milletvekili Zeynep Tekin ise gazetecilerin aynı yöndeki sorusuna, ''Halktan tepki yok. Seçim bölgemden sürekli telefon alıyorum, halk halinden memnun'' dedi. 
     
</TEXT>
</DOC>
