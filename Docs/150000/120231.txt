<DOC>
<DOCNO> 120231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/21/son/sonspo13.html </URL>
<DATE> 2002/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlispor, Olympique Lyon maçının provasına hazır... 
</HEADLINE>
<TEXT>

     Denizlispor, zorlu Diyarbakırspor maçını UEFA Kupası 3. turundaki Olympique Lyon maçı için ''en ciddi prova'' olarak nitelendirirken, futbolcuların yorulmaması için özel uçak kiralandı. 
     Üst üste yenilgilerle puan cetvelinin altına yerleşen rakiplerinin Denizlispor maçını dönüm noktası görmesi nedeniyle özel bir hazırlık dönemi geçiren yeşil-siyahlı ekip, özellikle savunmadaki uyumu sağlayarak, ani kontraataklarla 3 puan aramayı hedefliyor. 
     Kulüp başkanı Mustafa Baysal, Diyarbakırspor önünde moral arayacaklarını ve Olympique Lyon önüne bu hava içinde çıkmak istediklerini belirterek, ''Futbolcularımızın yorulmasını kesinlikle istemiyoruz. Bu nedenle özel bir uçak kiraladık. Hemen maç bitiminde Denizli'ye dönerek, O.Lyon maçının hazırlıklarına başlayacağız'' dedi. 
     Baysal, şunları söyledi 
     ''Diyarbakırspor, son haftalarda aldığı sonuçlar nedeniyle inişe geçti. Bizimle yapacakları maç onlar için dönüm noktası olacak. Umarım saha içinde sertlik yaşanmaz ve sakatlık sorunu çıkmaz. Çünkü ülkemizi temsil edeceğimiz önemli bir maçın arefesindeyiz. Rakibimiz aslında iyi futbol oynuyor ancak sonuca ulaşamıyor. Çok zorlu bir 90 dakika geçireceğiz. En büyük arzum, karşılaşmanın kazasız belasız bitmesi ve sakatlık sorunu yaşanmamasıdır. Diyarbakırspor'un centilmenliğinden hiç şüphem yok.'' Diyarbakır'da geçmiş maçlarda yaşanan üzücü olayların yinelenmeyeceğine inandığını belirten Baysal, ''Biz Diyarbakırspor ile her zaman iyi ilişkiler içinde olduk ve geçmişte de bir sorun yaşamadık. Zaten orada güvenliğimizi sağlamak, federasyon ve güvenlik güçlerinin görevidir'' diye konuştu. 
     Öte yandan yarın özel uçakla Diyarbakır'a gidecek olan yeşil-siyahlı ekipte, cezalı veya sakat futbolcu bulunmadığı belirtildi. 
     





</TEXT>
</DOC>
