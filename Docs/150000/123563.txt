<DOC>
<DOCNO> 123563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/09/son/sonspo07.html </URL>
<DATE> 2002/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol... Ülkerspor liderliğini sürdürdü... 
</HEADLINE>
<TEXT>

     Türkiye Basketbol Ligi'nde TBL Ülkerspor, Türkiye Bayanlar Basketbol Ligi'nde TBBL de Erdemirspor'un yenilgisiz liderlikleri, geride bırakılan haftada da sürdü. 
     Erkeklerde lider Ülkerspor, deplasmanda TED Kolejliler karşısında rahat bir oyundan sonra farklı skorlu bir galibiyet bulunca, yine zirvede yer aldı. 
     Lideri 1 puan geriden izleyen 1 yenilgili takımlardan averajla 2. sıradaki Efes Pilsen, Fenerbahçe karşısında zaman zaman zorlanmasına karşın geniş kadrosuyla rakibine üstünlük sağladı ve üstüste 7. galibiyetini elde etti. 
     Bu sezon istikrarlı bir görüntü sergileyen ve averajla 3. durumda bulunan Galatasaray da evinde, son sırada bulunan renkdaşı Göztepe'yi farklı skorla rahat geçti ve zirve yarışını bırakmadı. 
     Haftanın en büyük sürprizini, deplasmanda güçlü rakibi 4. sıradaki Pınar Karşıyaka'yı yenmeyi başaran 9. durumdaki Ankara Büyük Kolej yaptı. 
     Bayanlarda da favori takımlar rakiplerine şans tanımazken, yenilgisiz lider Erdemirspor, sahasında aldığı Çankaya Üniversitesi Arı Koleji galibiyetiyle yine zirveden inmedi. Bu takımı 1 puan geriden averajla BOTAŞ Spor ve Fenerbahçe izliyor. 
     





</TEXT>
</DOC>
