<DOC>
<DOCNO> 100113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/05/son/soneko14.html </URL>
<DATE> 2002/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Piyasalarda hava olumlu... 
</HEADLINE>
<TEXT>

     AB Uyum Yasaları'nın Meclis'ten hızla çıkması piyasalara da olumlu yansıdı. Geçen hafta bu beklentiyle sert bir yükseliş yakalayan borsada sabah gelen kar satışları endeksin hafif düşmesine neden olsa da orta vadedeki olumlu beklentileri etkilemedi. 
     Uzmanlar bugünkü kar realizasyonlarının yaşanmasının çok normal olduğunu, bileşik endekste bir düzeltme hareketi olacağını söylüyorlar. 
     Merkez Bankası'nın 3 aylık aradan sonra faizleri yeniden düşürme kararı da piyasaları sevindiren bir diğer haber. Bu gelişmeler ışığında dolar ve faiz cephesindeki rakamlarda da bir gerileme yaşandı. 
     Bankalararası dolar kotasyonlarında alıştaki en düşük fiyat 1 milyon 627 bin lira. Satıştaki en yüksek fiyat ise 1 milyon 638 bin lira seviyesinde. 
     Dolar serbest piyasada da 1 milyon 630 bin TL. 
     İMKB Tahvil ve Bono Piyasası Kesin Alım Satım Pazarı'nda ise en çok işlem gören 5 Mart 2003 vadeli, bugün valörlü bononun basit getirisi yüzde 59.82'den bileşik getirisi 67.10'den kapandı. 
     Sabah açılışta aynı kağıdın basit getirisi yüzde 60.21, bileşik getirisi ise yüzde 67.59 olarak belirlenmişti. Uzmanlar yüzde 70 seviyesindeki güçlü noktanın kırılmasının sevindirici olduğunu belirtiyorlar. 
     İstanbul Menkul Kıymetler Borsası İMKB Tahvil ve Bono Piyasası Repo-Ters Repo Pazarı'nda, gecelik faiz oranı ortalama yüzde 46.21'den kapandı. 
     Gecelik işlemlerde en düşük oran yüzde 46.00, en yüksek oran ise yüzde 48.00 olarak belirlendi. 

     
</TEXT>
</DOC>
