<DOC>
<DOCNO> 127592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/29/son/soneko01.html </URL>
<DATE> 2002/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüp geçiş yapımında Japon onayı alındı... 
</HEADLINE>
<TEXT>

     Türkiye'nin en büyük ulaştırma projeleri arasında gösterilen İstanbul boğazı tüp geçişi ve Gebze-Haydarpaşa, Sirkeci-Halkalı banliyö hattı inşaatı ihalesi ile ilgili Japonya'dan beklenen onay geldi. 
     Projenin finansmanını üstlenen Japon finans kuruluşu JBIC onayının alınmasının ardından DLH Genel Müdürlüğü Ocak ayı içinde tüp geçiş ile ilgili banliyö sistemlerini içine alan ihaleyi uluslararası düzeyde ''anahtar teslim'' sistemi ile ihaleye çıkaracak. 
     Yaklaşık bir yıldan bu yana planlanan programa uygun olarak sürdürülen tüm prosedürlerin tamamlanmasının ardından yapım öncesi inşaat ihalesi için 4 uluslararası firma grubundan teklif alınacak. Yaklaşık 1 milyar dolara malolması planlanan kısa adı ''Marmaray'' olan sistem ile ilgili inşaat çalışmalarının önümüzdeki yılın ikinci yarısından itibaren başlanması planlanıyor. 
     Saatte 70 bin yolcu taşıma kapasitesine sahip olarak yapımı planlanan ''Marmaray'' sistemi yapım ihalesinde dünyanın önde gelen tüp tünel teknolojisine sahip firmalarla Türkiye'nin sayılı inşaat firmalarının içinde yer aldığı 4 ana gruptan teklif alınacak. 
     
     KONSORSİYUMLAR 
     2006 yılı sonunda tüm üniteleri ile tamamlanarak hizmete alınması planlanan ''Marmaray'' sisteminin ''anahtar teslim'' yapım ihalesinde ön yeterli görülerek teklif alınması planlanan konsorsiyumlar şunlar 
-Hazama Corp. - Penta Oceon- Yüksel İnşaat-Güriş İnşaat. 
-KaJima corp.- Nishimatsu Cons.-Mitsubishi Heavy Int.-Enka-Doğuş İnşaat. 
-Kumagai Gumi co.- Taisei Corp.-Gaüma-Nurol İnşaat. 
-Obayashi Corp-Yapı Merkezi-Kiska-Metiş. 

     
     70 BİN YOLCU TAŞINACAK 
     Dünyanın en büyük metropolleri arasında yer alan İstanbul'da saatte 70 bin yolcuya taşıma hizmeti verecek olan sistemin inşaat harcamaları ile birlikte yaklaşık 2.5 milyar dolara mal olması planlanıyor. 
     Gebze-Halkalı arasında kurulması planlanan sistem, 43.4 kilometrelik bölümü Asya, 19.6 kilometrelik bölümü Avrupa, 1.8 kilometrelik bölümü tüp tünel ve 11.5 kilometre Sirkeci-Yedikule arasında yaklaşım olmak üzere toplam 76.3 kilometre uzunluğunda olacak. 
     





</TEXT>
</DOC>
