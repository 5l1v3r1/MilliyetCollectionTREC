<DOC>
<DOCNO> 145535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/26/son/soneko40.html </URL>
<DATE> 2003/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Para piyasalarında bugün... 
</HEADLINE>
<TEXT>

     ABD'den gelecek 8,5 milyar dolarlık kredi haberleriyle yükselen borsa, daha sonra temkinli davranmayı tercih etti. 
     1. seansta 9 bin 700 seviyelerine kadar yükselen endeks, kar satışlarıyla 9 bin 400 seviyelerine indi. 2. seansta bu seviyeleri koruma çabası dikkat çekti. 
     Savaşın 7. gününde, Borsa'daki artışın yanında döviz ve faizdeki düşüşler bugün de devam etti. 
     1. seansta yüzde 3.25 yükselen İstanbul Menkul Kıymetler Borsası İMKB Ulusal 100 Endeksi, 2. seansta gelen satışlarla yüzde 0.82 düşüş kaydetti. 
     Endeks, günlük 220.58 puan artışla 9,400 puan seviyesinin hemen üstünde 9,408.46 puandan kapandı. Hisse senetlerinin günlük ortalama değer artışı yüzde 2.40 oldu. 
     Hisse senetleri piyasasında toplam 331 trilyon 149 milyar 812 milyon liralık işlem hacmi oluştu. 
     Borsa uzmanları, ABD Başkanı Bush'un Kongre'ye sunduğu ek bütçe içinde Türkiye'ye verilecek 8.5 milyar dolarlık kredinin, piyasalarda bugün olumlu etki yaptığını belirterek, Irak'taki gelişmeler ve Genelkurmay Başkanı'nın açıklamaların da yakından izlendiğini vurguladılar. 
     Uzmanlar, endeksin, beklenmedik bir gelişme olmadıkça bugünkü seviyelerinin çok fazla altına inmeyeceğini ve sıkışık bir seyir izleyeceğini savunuyorlar. 
     
     DOLAR 
     Dolar serbest piyasada 18 bin 500 lira, Merkez Bankası efektif satış kurlarında ise 34 bin 391 lira düşüş gösterdi. 
     Kapalıçarşı'da dün 1 milyon 734 bin liradan kapanan dolar, 1 milyon 704 bin liradan güne başladı. 1 milyon 858 bin liradan kapanan Euro'da 1 milyon 814 bin liradan açıldı. Gün sonunda doların satış fiyatı 1 milyon 715 bin 500 liraya, Euro'nun satış fiyatı da 1 milyon 834 bin liraya geriledi. 
     Merkez Bankası, doların bugünkü efektif kurunu alışta 1 milyon 698 bin 876 lira, satışta ise 1 milyon 710 bin 828 lira olarak açıkladı. Böylece dolar, Merkez Bankası'nın dünkü kurlarına göre, alışta 34 bin 150 lira, satışta ise 34 bin 391 lira birden düştü. 
     
     FAİZ 7.61 PUAN DÜŞTÜ 
     İMKB Tahvil ve Bono Piyasası Kesin Alım Satım Pazarı'nda işlem gören 3 Mart 2004 vadeli bugün valörlü tahvilin bileşik faizi 7.61 puan düştü. 
     Basit getirisi yüzde 63.21, bileşik getirisi yüzde 64.24'ten kapanan bu kağıdın aynı gün valörlü işlemlerinde, dünkü basit getiri yüzde 70.64, bileşik getiri yüzde 71.85 olmuştu. 
     3 Mart 2004 vadeli tahvilin yarın valörlü işlemlerinde de bileşik faiz yüzde 65.12'den kapandı. 
     İstanbul Menkul Kıymetler Borsası İMKB Tahvil ve Bono Piyasası Repo Pazarı'nda gecelik faiz ortalama yüzde 44.00'ten işlem gördü. 
     İMKB Tahvil ve Bono Piyasası verilerine göre, gecelik faizde en düşük oran yüzde 42.50, en yüksek oran yüzde 44.10 olarak belirlendi. 
     Bankalararası TL interbankında da gecelik faiz oranı, ortalama yüzde 44.00 olarak gerçekleşti. 
     




</TEXT>
</DOC>
