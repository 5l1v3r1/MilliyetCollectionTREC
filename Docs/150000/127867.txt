<DOC>
<DOCNO> 127867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/01/guncel/gun08.html </URL>
<DATE> 2002/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmit depremi bir yıllık afete bedel 
</HEADLINE>
<TEXT>

2001 yılında dünyada doğal afetlerden ölenlerin sayısı İzmit depremine bedel... 
     DIŞ HABERLER SERVİSİ 

     Dünyanın en büyük sigorta kuruluşlarından "Munich Re" tarafından açıklanan afet raporu, 1999’da yaşadığımız İzmit depreminin korkunçluğunu bir kez daha gözler önüne serdi. Munich Re’nin raporuna göre 2001 yılında dünyada 25 bin kişi doğal afetlerde hayatını kaybetti. İzmit depreminde ölenlerin sayısı ise 18 bin olarak açıklandı ancak bu rakamın 20 binin çok üzerinde olduğu tahmin ediliyor. Bu açıdan bakıldığında İzmit depreminin, tüm dünyada bir yılda meydana gelen afetler kadar etkili olduğu görülüyor. 
     Munich Re’nin raporunda 2001’in afetleriyle ilgili ayrıntılı bilgiler veriliyor. Hindistan’da 2001’de depremden ölenlerin sayısının 14 bin olduğunu vurgulayan raporda, bu yıl dünyada 700 ciddi fırtına ve sel felaketi yaşandığı hatırlatılıyor. 
     Raporda, doğal afetlerin üçte ikisinin fırtına ve sellere bağlı olduğu, sigorta kayıplarının yüzde 91’inin de bu afetlerden kaynaklandığı ifade ediliyor. Munich Re hazırladığı raporda, fırtına ve sel felaketlerinin sigorta şirketlerine getirdiği kaybın 11.5 milyar dolar olduğu da kaydediyor. 
     



 GÜNCEL 

















</TEXT>
</DOC>
