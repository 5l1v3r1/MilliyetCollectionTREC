<DOC>
<DOCNO> 148473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/09/siyaset/siy01.html </URL>
<DATE> 2003/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan İşgüzarlık newline Dışişleri Hata yok 
</HEADLINE>
<TEXT>
Milli Görüş çatlağı 
Erdoğan, Milli Görüş’ü terörizm kapsamına alan bürokratları işgüzarlıkla suçladı. Bürokratlar ise, Belgeler devletin raporlarına göre hazırlanır’ dedi 
     UTKU ÇAKIRÖZER ABDULLAH KARAKUŞ Ankara 

     Almanya ile Türkiye arasında imzalanan terörizm ve organize suç örgütleriyle mücadele anlaşmasının kapsamı içindeki örgütler arasına AKP tabanına yakın Almanya’daki Milli Görüş teşkilatının da alınması, Ankara’da "Bürokrat hatası mı " tartışmasını başlattı. 
     Başbakan Recep Tayyip Erdoğan, gerekçeye Milli Görüş’ü ekleyen Dışişleri bürokratları için "işgüzar" derken bürokratlar, bu tür belgelerin, devletin elindeki istihbarat ve güvenlik raporlarına göre hazırlandığını vurguladı. Önceki gece yapılan AKP MYK toplantısında yöneticilerin, "Bu hatanın bir an önce düzeltilmesi gerekir. Düzeltilmezse gerginlik olabilir" uyarısı üzerine Erdoğan, "Bürokratlar işgüzarlık yapmış. Konu düzeltilecek" yanıtını verdi. Erdoğan, Belgrad’a giderken yaptığı açıklamada da "Bir defa, terör tanımı ters bir ifadedir. Böyle bir terörist örgüt ifadesi hiçbir ikili anlaşmada geçmemektedir" dedi. 
     
     Bürokratlar Doğru yaptık 
     AKP tarafından suçlanan Dışişleri Bakanlığı çalışanlarıysa anlaşma gerekçelerinin, iki ülke arasındaki görüşmelerde tarafların üzerinde durduğu noktalara göre yazıldığını kaydetti. Bürokratlar, bu tür güvenlik anlaşmalarında, ülkelerin istihbarat ve güvenlik birimlerinin raporlarının dikkate alındığını vurguladı. Bürokratlar, birçok AKP’linin siyasete atıldığı RP’nin, Milli Görüş’ün de kaynağı sayıldığını ifade etti. Bürokratlar, bazı eski RP’lilerin çeşitli mahkemelerde bu nedenle yargılandığına da dikkati çekti. AKP’nin tepkisini çeken gerekçenin, Dışişleri Bakanlığı’nın "İstihbarat" ve "Almanya" ile ilişkilerden sorumlu Batı Avrupa genel müdürlükleri tarafından hazırlandığı, ilgili müsteşar yardımcısı ve müsteşarın onayının ardından Gül tarafından imzalandığı kaydedildi. 
     
     Arınç, düzeltme fırsatı verdi 
     TBMM’ye 4 Nisan’da gelen tasarıyı kayda sokmayan TBMM Başkanı Bülent Arınç, böylece hükümete "düzeltme" fırsatı tanımış oldu. Adalet Bakanı Cemil Çiçek, "Meclis kararını verecektir. Abartılacak bir şey yok" dedi. Dışişleri Komisyonu Başkanı Mehmet Dülger, "Değişebilir veya Genel Kurul’a kalabilir" diye konuştu. AKP Grup Başkan Vekili Salih Kapusuz ise, "Hükümet isterse her seviyede müdahale edebilir" yorumunu yaptı. 
     


SİYASET 
















</TEXT>
</DOC>
