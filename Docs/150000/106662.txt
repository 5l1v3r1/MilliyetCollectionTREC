<DOC>
<DOCNO> 106662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/10/siyaset/asiy.html </URL>
<DATE> 2002/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş, cilt kanseri 
</HEADLINE>
<TEXT>

Kemal Derviş, kendisi ve eşi hakkındaki dedikodulara yanıt verdi. ABD vatandaşı ve mason olmadığını, cilt kanserinden tedavi gördüğünü belirtti 
     ANKARA Milliyet 

     CHP’li Kemal Derviş, kendisi hakkında ortaya atılan "ABD vatandaşı ve mason" olduğu yönündeki iddiaları reddederken, cilt kanseri olduğu için tedavi gördüğünü bildirdi. Habertürk’te yayınlanan Basın Kulübü programına katılan Derviş, hakkında merak edilen konularla ilgili sorulara karşılık, şu açıklamalarda bulundu 
     
     ECEVİT YANLIŞ BİLİYORDU 
     Türkiye’ye geldikten sonra Başbakan Bülent Ecevit, yardımcılarıyla bakanlık konusunda teklif geliştirdi ve çağırdı. Başbakanlığa geldik. Oturuyoruz. Hükümet ortakları da var. Ecevit, "Bir sorun var. İkinci pasaportunuzu ne yapacağız " dedi. "Hangi ikinci pasaport Yok böyle bir pasaportum" dedim. Hiçbir zaman da olmadı. 23 yıl orada yaşadım. Green Card’ım bile yok. Oturma iznim de yok. Her zaman Türkiye’ye çok bağlı kaldım. ABD vatandaşı olabilirdim, olmadım. Ama eşim ABD’li olduğu için başvurursam öyle bir sorun yaşamam tabii. ABD sevdiğim bir ülke. 
     Vatandaş değilim ama 23 yıldan sonra arada bir gitmek için orada ev tutacağız. 
     
     MASON DEĞİLİM 
     Mason değilim. O konuda da Baykal’la sohbet ediyorduk geçenlerde. İkimizin de paylaştığı bir şey var. Bir alt kimlik konusunda rahatsızlığımız var. Bana, "CHP rozeti pek takmam" dedi. "Özellikle bir kimliği vurgulamak, başka kimliklere karşı benim kimliğim bu demek rahatsız ediyor" dedi. Bende de bu rahatsızlık var. 
     
     CİLT KANSERİYİM 
     Deri problemlerim, kansere dönüşen bazı deri problemlerim vardı. Kanserli bir şey çıkıyordu. Onu aldırdım. Beni yıllardır takip eden bir doktor var. Bana "Daha fazla güneşe çıkma" dedi. Böyle bir sorunum var maalesef. 
     
     İLK MİTİNG HEYECANI 
     Heyecanlandım. Ne kadar bağırmam gerekiyor, ses tonumu nasıl ayarlamam gerekiyor, o konuda deneyimsizdim. Deniz Baykal’ı dinleyince anladım. Biraz daha bağırmak gerekiyor. Ses, bu mitinglerde önemli. 
     
     CATHY AJAN DEĞİL 
     Eşim ABD’deki Meclis kütüphanesinde Uzakdoğu uzmanıydı. Tamamen akademik bir çalışması var ve üniversitede ders veriyordu. FBI ile ilişkisi yoktu. Babam için de "suikastçı" diyorlar. 
     
     EVLİLİK CÜZDANIMI ARIYORUM 
     Evliliğimi Türk makamlarına bildirmek aklıma hiç gelmedi. Tamamen teknik bir aksaklık. Bir şekilde kayda geçireceğim. Şu anda evlilik cüzdanımın nerede olduğunu da bilmiyorum. Ama 2 - 3 hafta içinde bulacağız herhalde. 
     



 SİYASET 



















</TEXT>
</DOC>
