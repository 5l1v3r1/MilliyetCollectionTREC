<DOC>
<DOCNO> 143678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/19/son/sonspo03.html </URL>
<DATE> 2003/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ın İtalyanlara galibiyeti yok... 
</HEADLINE>
<TEXT>

     UEFA Kupası çeyrek final rövanş maçında yarın İtalya'nın SS Lazio Roma takımıyla karşılaşacak olan Beşiktaş, Avrupa kupalarında İtalyan takımlarına karşı bugüne dek galibiyet alamadı. 
     Siyah-beyazlılar, İtalyanlarla bugüne dek yaptığı 7 karşılaşmanın 6'sını yitirirken, yalnızca 1 maçta berabere kaldı. Avrupa kupalarındaki 3 eşleşmede de ''Kara Kartallar'' başarısız olup elendi. 
     Beşiktaş, yaptığı 7 karşılaşmada kalesinde 16 gol görürken, rakip fileleri 2 kez havalandırabildi. 
     
     SS LAZIO'NUN TÜRK TAKIMLARIYLA 6. MAÇI 
     SS Lazio Roma ise, Beşiktaş ile yapacağı maçla 6. kez bir Türk takımıyla karşılaşacak. 
     İtalyan ekibi, Türk takımlarıyla bugüne dek yaptığı 5 maçın 4'ünü kazanırken, 1'ini ise yitirdi. 
     İlk olarak 1994-95 sezonunda UEFA Kupası'nda Trabzonspor ile eşleşen SS Lazio Roma, 2 maçı da 2-1 kazanarak turu geçti. 
     SS Lazio Roma, 2001-02 sezonunda Avrupa Şampiyonlar Ligi D Grubu'nda Galatasaray'a İstanbul'da 1-0 yenilip, Roma'da da 1-0 galip gelmişti. 
     İtalyan ekibi son olarak da, UEFA Kupası çeyrek final ilk maçında Roma'da Beşiktaş'ı 1-0 yendi. 

     
</TEXT>
</DOC>
