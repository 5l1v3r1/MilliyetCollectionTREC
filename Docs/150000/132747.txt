<DOC>
<DOCNO> 132747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/23/son/sontur22.html </URL>
<DATE> 2003/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Hacıhüsrev'de 28'i çocuk 74 kişi gözaltında... 
</HEADLINE>
<TEXT>

     Beyoğlu'nun Hacıhüsrev olarak bilinen İstiklal Mahallesi'nde gece mahkeme kararıyla gerçekleştirilen ''Temizlik-5'' adlı operasyon kapsamında 28'i çocuk 74 kişi gözaltına alınırken, 6 silah, bir miktar esrar ve uyuşturucu hap, çalıntı oldukları belirlenen çek, cep telefonu ve çeşitli eşya ele geçirildiği bildirildi. 
     İstanbul Asayiş Şube Müdürlüğü'nden yapılan açıklamaya göre, Beyoğlu 2. Sulh Ceza Mahkemesi'nin arama kararıyla asayiş, motorize timler, narkotik, terörle mücadele, çevik kuvvet, ilçe emniyet müdürlüklerine bağlı 600 polisin gece hırsızlık, kapkaç ve benzeri suçları işleyenlerin yoğun olarak yaşadığı iddia edilen İstiklal Mahallesi'nde gerçekleştirdiği geniş kapsamlı uygulamaya ''Temizlik-5'' adı verildi. 
     Uygulamada 30 ayrı evi arayan polis, 3 adet ruhsatsız tabanca, 1 adet pompalı tüfek, 2 adet ruhsatsız kuru sıkı tabanca, bir miktar esrar, bir miktar uyuşturucu hap, çok sayıda çalıntı çek, cep telefonu ve çeşitli eşya ele geçirdi. 
     Uygulama kapsamında, 28'i çocuk, 23'ü de kadın olmak üzere toplam 74 kişi gözaltına alınarak Asayiş Şube Müdürlüğü'ne götürüldü. 
     Yetişkinler üzerindeki incelemeler halen sürerken, öğrenci oldukları belirlenen çocuklardan 7'si serbest bırakıldı. Diğer 21 çocuk ise, Çocuk Şube Müdürlüğü'ne sevk edildi. 
     Burada durumları incelenen çocuklardan 6'sının, değişik yurtlardan kaçtığı, 3'ünün de kaldırımcılık ya da kapkaç suretiyle hırsızlık gibi suçlara karıştığı belirlendi. 
     





</TEXT>
</DOC>
