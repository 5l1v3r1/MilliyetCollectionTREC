<DOC>
<DOCNO> 141917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/11/siyaset/asiy.html </URL>
<DATE> 2003/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
HAVADA İKMAL 
</HEADLINE>
<TEXT>

58. hükümetin son Bakanlar Kurulu toplantısında konuşan Başbakan Abdullah Gül, "Vicdanım rahat. Kalan da olur, giden de... 58. ve 59. hükümetin de AKP hükümeti olduğunu asla unutmayın" dedi 
     ELÇİN ERGÜN Ankara 

     AKP lideri Recep Tayyip Erdoğan’ın milletvekili seçilmesiyle birlikte 59. hükümetin kurulması için geri sayım başlarken, Başbakan Yardımcısı Abdüllatif Şener, başta 2003 bütçesi olmak üzere TBMM’ye sevk edilen konularda yeni hükümetle birlikte değişiklik yapılmasına gerek duyulmadığını söyledi. Başbakan Abdullah Gül, Bakanlar Kurulu toplantısında tüm bakanlara teşekkür ederek, "Sorunları çözmede gösterilen kararlılıktan dolayı vicdanım rahat" dedi. 
     
     Şener İcraatta değişiklik yok 
     3 Kasım seçimlerinden sonra kurulan 58. hükümetin 16. ve son Bakanlar Kurulu toplantısı dün yapıldı. Toplantının başında Gül, yoğun gündeme karşın hükümetin kısa sürede başarılı ve özverili çalışmalar yürüttüğünü belirterek, "Kritik dönemde çok iyi çalışmalar yaptık. Bu nedenle hepinize teşekkür ederim" diye konuştu. Başbakan, Siirt seçiminin sonuçlarını, "Bizim için sevinç vesilesi oldu" diye değerlendirdi. 
     Bakanlara, "Bu kısa sürede yeni hükümeti bağlayacak tasarruflarda bulunmayın" uyarısında bulunan Gül, "Makam, mevki geçici. Kalan da olur, giden de. Bunlara karar verecek olan Başbakan’dır. 58. hükümetin de, 59. hükümetin de AKP hükümeti olduğunu asla unutmayın. Göreve geldiğimizde sorunları kucağımızda bulduk. Bunları çözerken gösterilen kararlılıktan dolayı vicdanım rahat" diye konuştu. 
     Şener de yaptığı açıklamada, bu hafta içinde yeni hükümetin kurulma ihtimali olduğunu belirtti. Şener, 2003 konsolide bütçesinin TBMM’ye sevk edildiğini hatırlatarak, "Hukuki açıdan Meclis’e sevk edilen kanunlar, icraatlar ve bütçeyle ilgili değişiklik yapılmasına gerek duyulmamaktadır. Ama yasama yetkisi TBMM’nindir. Bütçe aksamadan yasalaşma sürecini izleyecektir" şeklinde konuştu. 
     
     Veda toplantısı 
     Başbakan Gül, koltuğunu Tayyip Erdoğan’a devretmeden önce ikinci Başbakanlık binasında bugün bir basın toplantısı yapacak. Gül, hükümetin üç ayını değerlendirecek dış politikayla ilgili açıklamalar yapacak. 
     
Hükümete not veremediler      Şener, "58. hükümete not verseniz kaç verirdiniz " yönündeki soruya, "Notları siz veriyorsunuz. Kendimize not vermemiz doğru olmaz" yanıtını verdi. Şener, kabinede yapılacak revizyonu, "AKP bir bütündür. Kardeşlik duygusu içindedir. Birinin bakan olması hepimizi mutlu eder. Önemli olan bakanlık değil, sorumluluk duygusu içinde iş yapmaktır" sözleriyle değerlendirdi. 
     
     Mucidi Erbakan 
     "Havada ikmal" deyimi, RP - DYP ortaklığıyla kurulan 54. hükümetin Başbakan’ı Tansu Çiller’in istifa etmesi, yerine RP lideri Necmettin Erbakan’ın geçmesi planı üzerine siyaset literatürüne girmişti. Erbakan, yine iki partinin ortaklığıyla kurulacak hükümetin sadece başbakanının değişeceğini "Havada ikmal yapacağız" ifadesiyle gündeme getirmişti. 
     



 SİYASET 














</TEXT>
</DOC>
