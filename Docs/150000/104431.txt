<DOC>
<DOCNO> 104431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/28/son/sonspo05.html </URL>
<DATE> 2002/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Aydın Örs ''Hedef ilk 6'ya girmek'' 
</HEADLINE>
<TEXT>

     A Milli Basketbol Takımı Başantrenörü Aydın Örs, Türkiye'nin ilk kez katıldığı Dünya Basketbol Şampiyonası'nda hedeflerinin, ilk 6 takım arasına girmek olduğunu söyledi. 
     Aydın Örs, yarın başlayacak olan Dünya Şampiyonası'nda, sıradışı bir başarı yakalamak istediklerini belirterek, ''İlk kez katıldığımız Dünya Şampiyonası'nda, ilk 6 takım arasına girebilmek bizim için bir başarı olacak'' dedi. 
     Takımın form durumunu değerlendiren Örs, milli takım oyuncularının bazılarının sakatlıklarının tempoyu etkilediğini, ancak şampiyonaya iyi hazırlandıklarını ve iddialı olduklarını kaydetti. 
     
     DOĞAN HAKYEMEZ "TÜRK HALKINI SEVİNDİRMEK İÇİN HERŞEYİ YAPACAĞIZ" 

     A Milli Takım Menajeri Doğan Hakyemez, şampiyonaya çok iyi hazırlandıklarını belirterek, ''Türk halkını sevindirmek için şampiyonada elimizden geleni yapacağız'' dedi. 
     Hakyemez, çalışmalarının son etabını da tamamladıklarını vurgulayarak, ''Kamp dönemi boyunca sakatlıklar bizi zorladı. Şu an bir sıkıntı gözükmüyor. Detroit'de Arjantin karşısında kötü oynamamıza rağmen, şampiyonaya hazır bir görüntü verdik. Türk halkının bizden beklentileri çok büyük, ama şampiyona da çok zor geçecek. Yine de beklentileri gerçekleştirmek için elimizden geleni yapacağız'' diye konuştu. 
     
     ÖZERHUN ''BAŞARILI OLACAKLAR'' 

     Erkekler Birinci Basketbol Ligi'nin son şampiyonu Efes Pilsen'in menajeri Engin Özerhun ise A Milli Takımı'nın şampiyonada büyük başarılara imza atacağına inandığını söyledi. 
     Özerhun, millilerin hazırlık dönemini iyi geçirdiğini vurgulayarak, şöyle konuştu 
     ''Hazırlık maçlarında da iyi bir görüntü verdiler. Son Avrupa Şampiyonu Yugoslavya'yı kendi sahasında yendiler. Grubundaki rakipler güçlü ama gruptan rahat çıkacaklarını düşünüyorum. Dikkatli oynayarak istediklerine ulaşacaklardır.'' Kamuoyunun milli takımdan büyük beklentiler içinde olduğunu kaydeden Özerhun, sözlerini şöyle sürdürdü 
     ''Beklentilerin büyük olması takımın işini zorlaştırıyor. Ama bir yandan da motivasyon sağlıyor. Bence başarıyı, derece olarak düşünmemek lazım. İkinci, üçüncü veya dördüncü olmak başarı olarak düşünülmemeli. Türkiye'de basketbolun iyi olduğunu, kaliteli oyuncuların bulunduğunu göstermek başarıdır bence. Şimdiden milli takım teknik heyetine, oyuncularına başarılar diliyorum.'' Özerhun, şampiyonada alınacak başarının Türkiye Ligi'ne yansımayacağını da savunarak, sözlerini şöyle tamamladı 
     ''Elde edilecek başarı lige yansır mı, bilmiyorum. Ama geçen yıl da Avrupa Şampiyonası'nda elde edilen bir ikincilik var. Bu bile lige yansımadı. Oyuncuların bazıları bu şekilde ülke dışına gitti ve kalitelerini orada gösterdi. Ben başarının lige olumlu yönde yansıyacağını bu bakımdan düşünmüyorum.'' 
     
     ÖNGÖREN ''MİLLİ TAKIM, TURNUVA TAKIMIDIR'' 

     32. Avrupa Erkekler Basketbol Şampiyonası'nda A Milli Takım'da yardımcı antrenör olarak görev yapan, ancak Ülkerspor'daki başantrenörlük görevi nedeniyle bu görevinden ayrılan Tolga Öngören ise milli takımın turnuva takımı olduğunu belirterek, ''Milliler, maçlarını yaptıkça form tutacaklardır'' dedi. 
     Öngören, ilk grup maçlarının yenilgisiz geçilmesinin önemli olduğunu vurgulayarak, ''İlk gruptaki maçların hatasız geçilmesi gerekir. İkinci grupta Kanada, Yugoslavya ve İspanya gibi güçlü takımlar olacak. Yugoslavya, hazırlık maçlarında yenilgiler aldı, ama her zaman güçlü bir takım. Kanada'nın da NBA'de oynayan oyuncuları kadroda yer almıyor, ancak hazırlık maçlarında iyi bir takım olduğunu gösterdi. İkinci grupta alınacak galibiyetlerin Türkiye'yi dereceye kadar götüreceğini düşünüyorum'' diye konuştu. 
     Geçen yıl Avrupa Şampiyonası'nda alınan başarıdan sonra milli takımdan beklentilerin arttığını kaydeden Öngören, şöyle konuştu 
     ''Büyük beklentilerin olması güzel bir olay. Milli takım, geçen yıl yaşadığı süreci bu yıl da yaşadı. Geçen yıldan tek fark Dünya Şampiyonası'nın ABD'de yapılıyor olması. Ancak bu ülkede yaşayan Türk vatandaşların önemli hazırlıklar yaptıklarını görüyoruz. Takımı en iyi şekilde desteklemek için çalışmalar yaptıklarını biliyoruz.'' 32. Avrupa Basketbol Şampiyonası'nda milli takım içinde teknik heyet ve oyuncularla aynı heyecanı yaşadığını hatırlatan Öngören, ''Ancak Murat Özyer ile birlikte Ülkerspor'da aldığımız sorumluluk nedeniyle bu heyecandan uzak kaldık. Geçen yıl milli takıma bizim de emeğimiz geçti. Biz İtalya'dayız, ama kalbimiz ABD'de milli takımla birlikte'' dedi. 
     





</TEXT>
</DOC>
