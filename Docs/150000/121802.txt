<DOC>
<DOCNO> 121802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/29/son/soneko10.html </URL>
<DATE> 2002/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İhlas Holding, TMSF ile anlaştı... 
</HEADLINE>
<TEXT>

     İhlas Holding, Tasarruf Mevduatı Sigorta Fonu TMSF ile kredilerden kaynaklanan borçların yeniden yapılandırılması konusunda anlaşmaya vardı. 
     Şirketten Borsa'ya gönderilen açıklamada, TMSF'ye intikal eden bankalardan temellük ederek devir aldığı alacaklar nedeniyle, alacaklı sıfatıyla TMSF ile kredilerden kaynaklanan borçların yeniden yapılandırılmasıyla ilgili olarak anlaşmaya varıldığı belirtildi. 
     Açıklamada, 31 Temmuz 2002 tarihi itibariyle o tarihe kadar işlemiş faizleriyle birlikte toplam 604 bin 723 dolar nakit, 26 milyar 399 milyon 975 bin lira gayri nakit borç bulunduğu kaydedildi. 
     Nakit borcun, Büyükçekmece Kavaklı'da yapımı süren ve imar mevzuatına uygun olarak tamamlanması halinde ekspertiz değeri 4 milyon 837 bin 500 dolar olarak belirlenen alış veriş merkezinin 31 Mart 2003 tarihine kadar TMSF'ye ekspertiz değeri üzerinden devretmek suretiyle ödeme yapılacağı ifade edilen açıklamada, kalan 4 milyon 232 bin 777 dolarlık kısmın holding iştiraklerinden İhlas Haber Ajansı'nın TMSF'ye olan toplam 5 milyon 308 bin 544 dolar tutarındaki kredi borcuna mahsup edileceği bildirildi. 
     
     ARENA BİLGİSAYAR 
     Arena Bilgisayar Sanayi ve Ticaret A.Ş, Kasım 2000'de bayilerinin hizmetine soktuğu internet sitesi pencere.com üzerinden siparişlerinin yüzde 58'ini alma ve satış cirosunun yüzde 26'sını gerçekleştirme seviyesine ulaştığını duyurdu. 
     Şirket, geçen 12 aylık dönemde pencere.com üzerinden ulaştığı satış cirosunun 29 milyon dolar olduğunu açıkladı. 
     





</TEXT>
</DOC>
