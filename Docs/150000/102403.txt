<DOC>
<DOCNO> 102403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/17/son/soneko02.html </URL>
<DATE> 2002/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya otomotiv devlerine Konya'dan parça... 
</HEADLINE>
<TEXT>

     Yıllık ihracatı 1 milyar dolara yaklaşan ve dünya otomotiv devlerine subap, piston başta olmak üzere birçok parça üreten Konya'daki otomotiv yan sanayi kuruluşları, otomotiv firmalarının Konya'da otomobil üretim fabrikası kurmasını bekliyor. 
     Konya Sanayi Odası Ahmet Şekeroğlu, A.A muhabirine yaptığı açıklamada, otomotiv yan sanayi yönünden güçlü olan Bursa'yı da geçen Konya'nın, sektörde Türkiye'nin en önemli ili olduğunu belirtti. 
     Konya otomotiv yan sanayisinin, büyük kısmı Avrupa Birliği ülkelerine olmak üzere yıllık 1 milyar dolarlık ihracat gerçekleştirdiğini bildiren Şekeroğlu, dünyaca ünlü otomobil markalarının Konya'da üretilen parçaları kullandığını söyledi. 
     Konyalı sanayicilerin teknoloji gelişimine büyük önem verdiğini ve bu alandaki bütün ilerlemeleri yakından takip ettiğini bildiren Şekeroğlu, şunları kaydetti 
     ''Özellikle piston, piston gömleği ve motor subabı gibi çok sayıda yedek parçanın üretiminde ülkemizde lider olan Konya'daki kuruluşlar, üretimlerinin büyük bölümünü Avrupa'nın gelişmiş ülkelerine ihraç ediyor. Bu firmaların önemli bir çoğunluğu da yüksek teknoloji kullanarak yedek parça üretimi yapıyor ve üretimleriyle dünya otomotiv devleri için vazgeçilmez unsur oluyorlar.'' -OTOMOBİL FABRİKASI İÇİN İDEAL YER- Daha önce Konya'da, Hyundai, Mitsubishi ve Toyota ile bir üretim fabrikası kurulması yönünde görüştüklerini ve sonuç alamadıklarını anımsatan Şekeroğlu, şöyle devam etti 
     ''Konya'daki otomotiv yan sanayisinin güçlü potansiyeli iyi değerlendirilmelidir. Konya için marka çok önemli değil. Türkiye'de böyle bir fabrika kurulması gündeme geldiğinde, dünyaca ünlü otomobil firmalarının yedek parça almayı tercih ettiği yer olan Konya'dan başka bir alternatif düşünülemez.'' Güçlü otomotiv firmalarının Konya'da bir fabrika kurması yönündeki çalışmaların devam edeceğini belirten Şekeroğlu, ''Bunun yanında oluşturmayı planladıkları Teknoloji Geliştirme Vakfı sayesinde, bütün otomotiv yan sanayi kuruluşlarının, yüksek teknoloji kullanarak üretim yapmasını sağlayacağız. Böylece, Konya'yı bu konuda daha da cazip hale getireceğiz'' diye konuştu. 
     





</TEXT>
</DOC>
