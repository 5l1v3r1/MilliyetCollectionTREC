<DOC>
<DOCNO> 145324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/25/son/sonspo12.html </URL>
<DATE> 2003/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Çobanoğlu "İngiltere'ye karşı masa başında 3 zafer kazandık" 
</HEADLINE>
<TEXT>

     A Milli Futbol Takımı Menajeri Can Çobanolu, İngiltere ile 2 Nisan Çarşamba günü yapacakları 12. Avrupa Şampiyonası Eleme Grubu maçından önce, rakiplerine karşı masa başında 3 zafer kazandıklarını söyledi. 
     Çobanoğlu, A Milli Takım'ın yaptığı idman sırasında yaptığı açıklamada, İngiltere ile yapacakları maçtan önce bu ülkeye sık sık gidip, temaslarda bulunduğunu anlatarak, ''Masa başında rakibe karşı 3 zafer kazandık. Öncelikle grupta fikstür sıralaması bizim istediğimiz gibi oldu'' dedi. 
     İngiltere ile hakem konusunda da anlaşmazlıkları olduğunu ve sonuçta kendilerinin istediği hakemin maça atandığını belirten Çobanoğlu, ''Onlar kuzeyden bir hakem istiyorlardı. Ancak bizim istediğimiz Urs Meier maça atandı. Ayrıca, 3. olarak da, bizim beğendiğimiz otele onlar yerleşmişti. Sonra ben İngiltere'ye gittim. Yaptığımız temaslar sonucunda onları otelden çıkartıp, bizim takım için rezervasyon yaptırdık. İngiltere Milli Takımı 45-50 dakika daha uzağa gitti'' diye konuştu. 
     Menajer Çobanoğlu, Manchester diye düşünülen maç yerinin İngiltere tarafından Sunderland kentine alınmasının da önemli olmadığını dile getirerek, ''Tabi ki ev sahibi ülkeler kendilerine avantaj sağlayacak yerde oynamak isterler. Sunderland daha kuzeyde, İskoçya'ya yakın bir yerde. Orada daha fazla yağış var. Saha şartları onlara avantaj sağlayacak durumda kaygan olacak. Ama bizim için bunlar mazeret olamaz. Biz çıkıp orada her şartta kazanmak istiyoruz'' dedi. 
     Menajer Can Çobanoğlu, karşılaşma için İngiltere'den herhangi bir özel güvenlik taleplerinin olmadığını söyledi. 
     Türkiye'nin, siyaseti sporun içine sokmadığını vurgulayan Çobanoğlu, ''İngiltere'den özel güvenlik talebimiz olmadı, olmayacaktır. Biz hiçbir zaman siyasi nedenlerle maç erteletmedik. Bu tip spekülasyonların olmaması için de oraya erken gidiyoruz. Ayrıca geçmişten bahsedilip, 8-0'lık yenilgilerin hatırlatılıp bu gibi çeşitli yazılardan etkilenmemek için de kampı İngiltere'de yapıyoruz. Biz oraya geçmişi değil, geleceği yazmaya gidiyoruz'' şeklinde konuştu. 
     Milli Takım Menajeri Can Çobanoğlu, aday kadroya çağırdıkları 24 futbolcunun oynayabilecek durumda olmasının kendilerini sevindirdiğini söyledi. 
     Geçtiğimiz hafta yurt içi ve yurt dışında yapılan zorlu maçlarda futbolcuların ciddi sakatlık geçirmediğini anlatan Çobanoğlu, ''Kadromuzdaki 24 futbolcuda da oynamaya engel bir durum yok. Emre Belözoğlu, Okan ve Yıldıray'da hafif sakatlıklar bulunuyor. Ancak bu sakatlıkları maç ve antrenman yapmalarını engelleyecek kadar ciddi değil. Bugün maç olsa bu futbolcular oynayabilir'' dedi. 
     




</TEXT>
</DOC>
