<DOC>
<DOCNO> 102628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/19/spor/spo04.html </URL>
<DATE> 2002/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon şoka girdi 
</HEADLINE>
<TEXT>

Lige umutlu başlayan camia, Elazığ deplasmanında alınan yenilgi nedeniyle yine karamsarlığa kapıldı 
     BORDO-MAVİLİ kulüpte Elazığspor mağlubiyeti tüm beklentileri suya düşürdü. Yönetim, "Geçen sezon Malatya’ya çok sayıda oyuncu verdik, iki maçta da bizden dört puan aldılar. Aynı şeyin Elazığ’da başımıza gelmesinden korkuyoruz" endişelerinde haklı çıkarken, Teknik Direktör Samet Aybaba da şaşkınlığını gizleyemedi. Aybaba, "Bir takım bir haftada bu kadar değişemez" diye konuştu. 
     BAŞKAN Yardımcısı Mustafa Bekaroğlu, "Yazık, eğer 2.Lig’den yeni çıkmış bir takım karşısında bile aciz durumlara düşüyorsak bu Trabzonspor’un kimliğine yakışmaz" derken, Asbaşkan Ömer Gürsoy da, "Ben takımı anlamakta güçlük çekiyorum" ifadesini kullandı. Elazığ mağlubiyeti, Fenerbahçe maçındaki performansın ardından takıma büyük umutlar bağlayan camiada karamsar bir tablo yarattı. 
     
     Sıfır çektiler 
     TRABZONSPOR, 18 sezon sonra ligin ilk iki maçını golsüz kapatmak zorunda kaldı. Ayrıca geçen sezon 17 deplasmandan sadece 3 galibiyet, 3 beraberlik çıkaran Karadeniz ekibi, bu sezonki ilk dış saha maçından da yenilgiyle ayrıldı. Transfere hız veren yönetim, Brezilyalı golcü Julio Cesar’ın yanı sıra Fenerbahçe’de forma şansı bulamayan Yusuf ve Ceyhun için atağa kalktı. 
     



 SPOR 





























</TEXT>
</DOC>
