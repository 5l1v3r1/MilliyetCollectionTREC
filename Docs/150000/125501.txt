<DOC>
<DOCNO> 125501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/18/son/sontur30.html </URL>
<DATE> 2002/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan "Memur maaşları adil bir şekilde neticelenmeli" 
</HEADLINE>
<TEXT>

     AK Parti Genel Başkanı Recep Tayyip Erdoğan, memur maaşlarına zam konusunun, adil ve Türk halkının yükünü biraz daha hafifletecek şekilde neticelenmesinden yana oluklarını belirterek, bu konunun akşam yapılacak koordinasyon toplantısında netlik kazacağını bildirdi. Erdoğan, nemaların da mutlaka ödeneceğini söyledi. 
     AK Parti Genel Başkanı Erdoğan, MÜSİAD Yönetim Kurulu Başkanı Ali Bayramoğlu ve beraberindeki heyeti, partisinin genel merkezinde kabul ederek, yaklaşık 2 saat görüştü. 
     AK Parti Lideri Erdoğan, bir gazetecinin nemalar, memur maaşları ve vergi konularıyla ilgili hükümetin ne tür çalışmalar yaptığını sorması üzerine, şöyle konuştu 
     ''Memurların maaşlarına zam ile ilgili çalışmayı hükümet yürütüyor. Biz kendilerinden bu konuyla ilgili bilgi almadık ama bu akşam koordinasyon toplantımız var. Bu toplantıda, konuyla ilgili bilgileri alacağız. Vergi konusu ise Mali Milat ile ilgili artık TBMM gündemine, genel kurula gelecek. Hazırlıklar bu noktada bitmiş vaziyette. Vergi ile ilgili konu, vergilerin adedinin azaltılmasıyla ilgili de özel işlem, biliyorsunuz 14 kalemdi, bunların 10 kalemi uygulamadan kaldırıldı, plan bütçeden bu şekilde çıktı. Bu adımlar da atılıyor ama bitmiş değil. Acil Eylem Planı içinde bunlar peyderpey düzenleniyor. Halkımızın üzerindeki yükü de hafifletme gayreti içerisindeyiz. 
     Zamla ilgili konuda, arkadaşlarımızın kanaatlerini dinledikten sonra, olması gerekenin, adil ve insanımızın yükünü biraz daha hafifletecek şekilde neticelenmesinden yanayız. Akşam yapacağımız toplantıda görüşecek ve ona göre de net bir karara varacağız. 
     Nemalara gelince, bu konuda basındaki bazı haberleri okuyunca anladım ama bir genel başkan olarak şu ana kadar yapmış olduğumuz açıklamalarda böyle bir tarih vermiş değiliz. Eğer böyle bir tarih verdiğimizi bize getirip söylerseniz, biz bunun arkasında dururuz. Nemaları ödemek, şüphesiz ki hükümetin görevidir. Ama bunun zamanlamasını, şeklini ise şu anda sıkıntılı bir dönemden geçiyoruz, bu dönem içerisinde, şu tarihte ödeyeceğiz dersek bu yalan olur diye de benim ifadelerim vardır. Belediye başkanlığım döneminde de yine böyle bir olayı İETT'de yaşadım. Söz verdik, nemalarını görevli arkadaşlarımıza ödedik. 
     Şüphesiz ki, bu iktidar nemaları ödeyecektir. Bundan hiçbir vatandaşımızın şüphesi olmasın. Mağdur da edilmeyeceklerdir ama burada şubat ayı diye bir ifadenin kullanılıp kullanılmadığını ben bilmiyorum. Arkadaşlarımdan dinlediğime göre, kullanılmış ama burada tabii varsa ödenir, yoksa ödeyemezsiniz. Bakan arkadaşlarımızın kendi aralarında zannediyorum ufak tefek bazı şeyler olmuş. Aynı şeyleri söylüyorlar ama farklı söylüyorlar gibi bir ifade anladım. İnşallah bunları da bu akşam görüşmek suretiyle netleştireceğiz. Burada aslolan, kimseyi mağdur etmeden bir neticeye varabilmektir. Bu tabii yılların birikmiş yüküdür. Yılların birikmiş yükünü, 22 gün önce güvenoyu almış bir hükümetten hemen beklemek herhalde hakşinaslık olmaz.'' 
     





</TEXT>
</DOC>
