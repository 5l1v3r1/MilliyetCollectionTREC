<DOC>
<DOCNO> 102311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/16/son/sontur38.html </URL>
<DATE> 2002/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Bodrum'da gürültü yapan 6 eğlence yeri kapatıldı... 
</HEADLINE>
<TEXT>

     Bodrum'da gürültü ile mücadele çalışmaları çerçevesinde yapılan denetimlerde kurallara uymadığı belirlenen 6 eğlence yeri kapatıldı, 8 işletmeye de para cezası verildi. 
     Bodrum Kaymakamı Cumhur Güven Taşbaşı, yaptığı açıklamada, gürültü kirliliğiyle ilgili mücadelede kararlı olduklarını ve denetimlerin çok sıkı sürdürüldüğünü bildirdi. Taşbaşı, eğlence yerlerinde yapılan denetimler sonucu ceza uygulamasına gidildiğini belirterek, ''6 işyerine birer gün süreyle kapatma, 8 işyerine 1 milyar ile 2 milyar lira arasında para cezası verildi. Bir işyerine de uyarıda bulunduk'' dedi. Taşbaşı, ''Sorunun çözümünde geç kalındı, sezon öncesi kökten çözüm yoluna gidilmesi gerekiyordu'' dedi. 
     Kapanan barlar arasında yer alan Soho Bar daha önce de 3 gün kapatma cezası almıştı. Sasha Bar iki ayrı ihlalden dolayı birer gün kapatma cezası alırken, Shipahoy, Labar Bar, Crown Bar ve Mistery adlı barlara birer günlük kapatma cezası verildi. Barlara bu akşamdan itibaren tebligat yapılarak, faaliyetlerinin verilen ceza süresi kadar durdurulacağı kaydedildi. 
     Öte yandan, hanutçuluk yapıldığı belirlenen 2 işyerine üç gün, 3 işyerine birer gün kapatma, 2 tekneye de beşer gün seferden men cezası verildi. 
     





</TEXT>
</DOC>
