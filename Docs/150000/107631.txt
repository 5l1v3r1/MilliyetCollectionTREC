<DOC>
<DOCNO> 107631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/14/son/sontur17.html </URL>
<DATE> 2002/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Demirel "Cumhurbaşkanı seçimi yenileyebilmelidir" 
</HEADLINE>
<TEXT>

     9. Cumhurbaşkanı Süleyman Demirel, Cumhurbaşkanı Ahmet Necdet Sezer'in TBMM'yi fesh edebileceğine ilişkin sözlerine karşılık, ''Cumhurbaşkanı seçimi yenileyebilmelidir. Bu bizim rejimin eksiğidir'' dedi. 
     OSTİM'de Eptim Elektrik Şirketi'nin yeni fabrikasının açılışını yapan Demirel, gazetecilerin sorularına yanıtladı. 
     Cumhurbaşkanı Sezer'in ''Meclisi fesh edebilirim'' sözlerinin hatırlatılması üzerine Demirel, Anayasa'nın 116. maddesinin seçimlerin ne zaman yenilenebileceği ve fesh edebileceğine ilişkin amir hükümleri içerdiğini belirtti. 
     Bu çerçevede, bir hükümetin kurulduğunda onun güvenoyu alamaması halinde ikinci kurulacak hükümetin de güvenoyu alamaması halinde Cumhurbaşkanı'nın böyle bir yetkisinin bulunduğunu anlatan Demirel, şöyle dedi 
     ''116. madde işlemez. Türkiye'de bunalım gibi önemli bir sebeple Meclis'in feshedilmesi ve seçimin yenilenmesi Meclis'in kendisine bırakılmıştır. 
     Cumhurbaşkanı seçimi yenileyebilmelidir. Bu bizim rejimin eksiğidir. Cumhurbaşkanının seçimin yenilenmesi ile ilgili doğabilecek krizleri önleyebileceğini sanmıyorum.'' Küskünler hareketini de değerlendiren Demirel, evvella Türkiye'nin bunun doğru olup olmadığını ayırt etmesi gerektiğini, milletvekillerin aldığı kararları tersine çevirmesinin doğru olmadığını anlattı. Demirel, ''halkımızın bir tepkisi yoksa çok daha garip işler olur'' dedi. 
     ANAP Genel Başkanı, Devlet Bakanı ve Başbakan Yardımcısı Mesut Yılmaz'ın seçimlerin 15 Aralık'a ertelenmesine ilişkin sözlerinin hatırlatılması üzerine Demirel, ''hiçbir fark yok. AB görüşmeleri ile seçimin ne alakası var. Hiç kimse 3 Kasım ile oynamamalı. Bu kadar masraf yapıldı. 10 binler işini gücünü bırakıp adaletin peşine düştü.'' 
     





</TEXT>
</DOC>
