<DOC>
<DOCNO> 122588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/04/siyaset/siy06.html </URL>
<DATE> 2002/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
DYP’de 3 aday daha 
</HEADLINE>
<TEXT>

Genel başkan adaylarının sayısı eski Bursa milletvekili İlhan Kesici, eski Antalya Belediye Başkanı Hasan Subaşı ve işadamı Dursun Atabek’le birlikte altıya yükseldi 
Kesici, gençleşme ve değişim istiyor      AYDIN HASAN Ankara 

     DYP’de Aydın Menderes, Mehmet Ağar ve Takiddin Yarayan’ın ardından eski Bursa Milletvekili İlhan Kesici, eski Antalya Belediye Başkanı Hasan Subaşı ve 1999’da İstanbul Büyükşehir Belediye Başkan aday adayı olan işadamı Dursun Atabek de adaylıklarını açıkladı. Genel başkanlık yarışının alevlenmesi, 1993’teki kongreden bu yana ilk kez parti tabanında heyecana neden oldu. 
     
     Emanetçi değilim 
     İlhan Kesici adaylığını genel merkezde açıklarken, eski DYP Gençlik Kolları Başkanı Muammer Bostan ve arkadaşlarını da yanına aldı. Parti tabanına "gençleşme ve değişim" mesajı veren Kesici, merkez sağdaki ciddi boşluğu DYP’nin dolduracağını belirterek, genel başkanlığa da bu iddiası için aday olduğunu söyledi. Eski yönetimle ne uzlaşma ne de çatışma içinde olacağını belirten Kesici, "Sadece Allah’ın verdiği canın emanetçisiyim" dedi. 
     Türkiye Odalar ve Borsalar Birliği TOBB Başkanı Rifat Hisarcıklıoğlu ise yapılan önerileri geri çevirdi. 
     
     
Ağar Otel lobilerinde oyunlar yapılıyor      AHMET KAYA Gaziantep DHA 

     DYP Milletvekili ve genel başkan adayı Mehmet Ağar, siyasi mücadelesinin, halkın siyasi partisini aile şirketine çevirmek isteyenlere karşı olduğunu söyledi. Gaziantep’te destek turlarını sürdüren Ağar, rakiplerinden bazılarının miras peşinde, otel lobilerinde, birtakım oyunlar yaptığını öne sürerek, "Biz malın gerçek sahipleriyle, Anadolu’nun dört tarafında beraberiz. Bu parti milletin partisidir, hep böyle kalacaktır" dedi. 
     
     Demirel örneği 
     Ağar, 68 il başkanının İlhan Kesici’ye destek deklarasyonu yayımladıklarının hatırlatılması üzerine de şunları söyledi "Bu imzacıların neti 15 - 16’ya düştü. Kimsenin oyu kimsenin cebinde değildir. Size 1964 AP Büyük Kongresi’ni hatırlatayım. Sadettin Bilgiç ile Süleyman Demirel adaydı. Üç il başkanı hariç tüm il başkanları Bilgiç’i desteklediklerini ilan etti. Kongre bittiğinde imza atan delegeler de Demirel’e oy vermişlerdi." 
     
     
Subaşı Esas hedef parti içi demokrasi      İBRAHİM OKUMAMIŞ Antalya DHA 

     DYP Genel Başkanlığı’na adaylığını açıklayan eski Antalya Büyükşehir Belediye Başkanı Hasan Subaşı, DYP kadrolarının sorunları çözmeye ehil olduğunu ve tükenmediğini söyledi. İki dönem üst üste belediye başkanlığı yapan ve DYP Genel Başkanı Tansu Çiller’e muhalefetiyle tanınan avukat Subaşı, 3 Kasım seçimlerinden ders çıkarılmadığını iddia ederek, "Bugün de yine partili kurullar ve taban tartışmadan, alelacele bir genel kurula gidiliyor" dedi. 
     
     Ders alınmadı 
     Siyasetin merkezileştiğini ve DYP’nin geçmişte demokrasi vaat etmesine rağmen parti içi demokrasiyi bile sağlayamadığını savunan Subaşı, şöyle devam etti "Onun için parti tabanından aldığım onayla genel başkan adayı olduğumu açıklıyorum. Bunu sorumluluk olarak görüyorum. Geldiğimiz noktada aynı hataların sürdüğünü görmemiz üzerine bu tavrı ortaya koyuyorum. DYP, tabanın sesini dinlemek zorundadır." 
     



 SİYASET 















</TEXT>
</DOC>
