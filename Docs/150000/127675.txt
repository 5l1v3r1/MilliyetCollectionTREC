<DOC>
<DOCNO> 127675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/30/ekonomi/ekoz1.html </URL>
<DATE> 2002/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... kısa... 
</HEADLINE>
<TEXT>

     Hükümete nema tepkisi 
     ANKARA Milliyet 

     Bağımsız Kamu Görevlileri Sendikaları Konfederasyonu BASK Genel Başkanı Resul Akay, hükümetin, kamu çalışanlarının kazanılmış haklarını gaspettiğini savunarak, "Eğer bu yolda giderseniz akıbetiniz önceki hükümetten farklı olmaz, daha kötü olur" dedi. 
     Akay, dün düzenlediği toplantıda, hükümete zorunlu tasarruf fonunda biriken paranın ödenmesi planı ile ilgili tepki göstererek, "Çalışandan intikam alan bir anlayış. Hükümet elbiseyi daha yeni giyiyor, ama düğmeleri bağlamaya yanlış yerden başladılar" diye konuştu. 
     
     İşsizlere 40 trilyon ödendi 
     ANKARA Milliyet 

     İşsizlik Sigortası Fonu’ndan, bu yılın mart ayından kasım ayı sonuna kadar geçen dokuz aylık sürede, işsizlere 40 trilyon 91 milyar 56 milyon lira işsizlik ödeneği verildi. Türkiye İş Kurumu verilerine göre, bu yılın nisan ayında işsizlere 2 trilyon 413 milyar 77 milyon lira, mayıs ayında 3 trilyon 212 milyar 91 milyon lira, haziran ayında 3 trilyon 942 milyar 78 milyon lira, temmuz ayında 4 trilyon 914 milyar 75 milyon lira, ağustos ayında 5 trilyon 150 milyar 41 milyon lira, aylül ayında 6 trilyon 204 milyar 29 milyon lira, akim ayında 6 trilyon 391 milyar 67 milyon lira ve kasım ayında ise 6 trilyon 566 milyar 11 milyon lira olmak üzere, dokuz aylık sürede işsizlere toplam 40 trilyon 91 milyar 56 milyon lira tutarında işsizlik ödeneği ödemesi yapıldı. 
     
     SSK ilaç borçlarını ödüyor 
     ANKARA Milliyet 

     İlaç firmalarına toplam 600 trilyon lira borcu bulunan SSK, bu borçların 31 Mart 2003 tarihine kadar ödenmesi konusunda ilaç sanayi işverenleriyle protokol imzaladı. Protokolle ilaç firmaları icra takibinden doğan faiz, gecikme zammı ve masraf gibi alacaklarından vazgeçtiler. Çalışma Bakanı Murat Başesgioğlu, SSK’nın ilaç borçlarının ödenmesi ve vatandaşın mağdur olmaması amacıyla Maliye Bakanlığı, Hazine Müsteşarlığı ve ilaç sanayi işverenleriyle bir dizi görüşmede bulundu. Görüşmeler sonucunda SSK’nın, önceki hükümetten kalan 600 trilyonluk borcunun 31 Mart’a kadar ödenmesi konusunda ilaç sanayi işverenleri ile protokol imzalandı. 
     
     Ziraat’ten satış ihalesi 
     Ziraat Bankası, toplam 250 adet gayrimenkulun satışı için ihale açtı. Resmi Gazete’deki duyuruya göre, muhammen bedelleri 1 milyar lira ile 13 trilyon arasında değişen gayrimenkullerin içinde şube binaları, arsalar, tarihi binalar, dükkanlar, mağazalar, tarlalar, zeytinlik ve meskenler bulunuyor. 
     



 EKONOMİ 
















</TEXT>
</DOC>
