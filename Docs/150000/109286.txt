<DOC>
<DOCNO> 109286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/24/son/sondun05.html </URL>
<DATE> 2002/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Türkiye'den sonra İSAF'a komutan arıyor... 
</HEADLINE>
<TEXT>

     ABD, Türkiye'den sonra Afganistan'daki barış gücü ISAF'ın komutanlığını üstlenecek ülke arayışlarını sürdürürken, ABD Savunma Bakan yardımcılarından Douglas Feith, Kabil'e giderek, ISAF Komutanı Tümgeneral Hilmi Akın Zorlu'dan güvenlik konularında bilgi alacak. 
     Feith'ın Romanya, Pakistan, İtalya ve Afganistan'ı kapsayan gezisi çerçevesindeki Kabil ziyaretinde öncelikli olarak üzerinde duracağı üç konunun, Afgan ulusal ordusunun eğitimi, Afganistan'ın güvenliği ve Afganistan'ın müttefikleriyle ilişkiler kurulması olduğu belirtiliyor. 
     ISAF'ın komutanlığını İngiltere'den devralan Türkiye'nin, Aralık ortasında görev süresinin dolmasının ardından bu gücün komutanlığını almaya talip olan ülkelerin başında Almanya geliyor. Ancak son dönemde ABD ile Almanya arasında ilişkilerin gergin olması dolayısıyla ABD'nin başka bir arayışa girebileceği belirtiliyor. Gergin ilişkilerin kanıtı olarak, Varşova'da bulunan ABD Savunma Bakanı Donald Rumsfeld'in, Almanyalı muhatabıyla görüşmeyi reddettiği yönündeki iddialar da bulunuyor. 
     Amerikalı savunma yetkilileri, Almanya'da seçim kampanyası sırasında Amerikan karşıtı bazı yorumların, ilişkilerde ''kötü bir atmosfer'' doğmasına katkıda bulunduğunu doğruluyorlar. ABD Savunma Bakanlığı'nın bir yetkilisi, ''Türkiye'den sonra ISAF'a kimin liderlik edeceğine ilişkin düzenlemeler henüz yapılmadı. Şu sırada ISAF'a ilişkin ne yapılabileceği ve hem Kabil hem de diğer kentlerde güvenliğin nasıl artırılabileceğine ilişkin bir dizi fikir var'' diye konuştu. 
     Aynı yetkili, Türkiye'den sonra ISAF'ın komutasının alınması konusunda Almanlar ile görüştüklerini belirtmekle birlikte, ''başka ülkelerle de konuşuyoruz. Kimin komuta edeceği ve ISAF'ın görev süresinin uzatılması gibi konularda çeşitli fikirler var. Ancak henüz bir karar verilmedi'' dedi. 
     Almanya Adalet Bakanı Herta Daeubler-Gmelin, ABD Başkanı George Bush'u, Irak'ta izlediği politika yüzünden, Nazi lider Adolf Hitler'e benzetmişti. ABD'de büyük tepki yaratan bu sözlere karşılık, Beyaz Saray sözcüsü Ari Fleischer, ''insafsız ve kabul edilemez'' nitelemesinde bulunurken, ABD Dışişleri Bakanı Colin Powell, Almanya Dışişleri Bakanı Joschka Fischer'ı telefonla arayarak açıklama istemişti. 
     Seçimleri yeniden kazanan Almanya Başbakanı Gerhard Schroeder ise kabinenin bir üyesinin sarfettiği sözlerin yol açtığı zarardan dolayı Amerikan yönetiminden özür dilemişti. 
     ABD yönetimi, Irak politikaları yüzünden ABD'ye sert eleştiriler yönelten Schroeder'e de sempatiyle yaklaşmıyor. Gerhard Schroeder, kısa süre önce de The Washington Post gibi önemli bir gazetenin başyazısında, Irak konusunda Amerika'ya karşı aldığı tavır yüzünden çok sert dille eleştirilmişti. 
     ABD Dışişleri Bakanlığı sözcüsü Richard Boucher, günlük basın toplantısında, Almanya ile ABD arasındaki gerginlikle ilgili sorulara doğrudan yanıt vermekten kaçınırken, Schroeder'ın Almanya'da yeniden seçilmesine ilişkin olarak, ''elbette demokratik bir seçimi memnuniyetle karşılıyoruz. Alman seçmenleri, demokratik bir süreçten geçtiler ve biz de yeni Alman hükümetiyle çalışmaya devam edeceğiz'' dedi. 
     
     ZİYARETİN ROMANYA-PAKİSTAN-İTALYA AYAĞI 
     ABD Savunma Bakan yardımcısı Feith, bu hafta içinde başlayacağı ziyaretlerinin Romanya ayağında, bu ülkenin, terörizmle mücadelede ABD'ye verdiği destek için teşekkürlerini belirtecek. Görüşmelerde, ABD-Romanya savunma ilişkileri ile Romanya'nın NATO üyeliğine adaylığı konularının ele alınması bekleniyor. 
     Douglas Feith, Pakistan'da ise 1997 yılından beri ilk kez toplanan ABD-Pakistan Savunma Danışma Grubu'nun toplantısında, Amerikan heyetine başkanlık edecek. 
     11 Eylül saldırılarından sonra Afganistan'da El Kaide militanları ve Taliban'ın peşine düşen ABD, Pakistan'dan önemli destek alıyor. Bu toplantıda, terörizme karşı savaşta iki ülkenin daha yakın işbirliği koşullarını araştırması öngörülüyor. 
     Feith, Afganistan'da, ISAF komutanı Zorlu'nun yanı sıra Afgan hükümetinin kilit yetkilileri ve BM Genel Sektereri'nin Afganistan Özel Temsilcisi Lakhdar Brahimi ile de biraraya gelecek. 
     Ziyaretinin İtalya ayağında da Feith, terörizme karşı global savaş ve NATO konularını ele alacak. 
     





</TEXT>
</DOC>
