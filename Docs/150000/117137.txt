<DOC>
<DOCNO> 117137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/05/son/sondun16.html </URL>
<DATE> 2002/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Seçim sonuçları İtalyan basınında... 
</HEADLINE>
<TEXT>

     İtalya'da sol görüşlü La Repubblica gazetesi, Adalet ve Kalkınma Partisi Genel Başkanı Recep Tayyip Erdoğan'ın yabancı basın mensuplarına verdiği demeçte, ''Anayasa'ya bağlı kalacağını belirttiğini, böylece Avrupa'yı rahatlattığını'' yazdı. 
     Gazete ayrıca, ''Türkiye'de İslamcı kesim ile askerler arasında gizli bir anlaşma yapılmasına doğru ilerlendiğini, bu şekilde Türkiye içinde ve Avrupa'daki endişelerin ortadan kaldırılacağını'' iddia etti. 
     Yüksek tirajlı merkez sağ görüşlü gazete Corriere della Sera ise ''İslami Türkiye, Avrupa'dan güven istiyor'' başlığıyla verdiği haberinde, ''genel seçimlerin ardından ilk onayın piyasalardan geldiğini'' yazdı. 
     La Stampa gazetesi de, ''piyasaların AK Parti'nin zaferine olumlu tepki verdiğini, Erdoğan'ın Kopenhag'da Türkiye'ye üyelik müzakereleri için tarih verilmesi amacıyla Avrupa başkentlerini ziyaret edecek olmasının önemli olduğunu'' yazdı. 
     ''Türkiye laik bir cumhuriyet kalacak'' başlığını atan merkez sol görüşlü İl Messaggero gazetesi ise ''Erdoğan İslami etiketi üzerinden atmak istiyor'' yorumunu yaptı. 
     





</TEXT>
</DOC>
