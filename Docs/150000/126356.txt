<DOC>
<DOCNO> 126356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/23/son/sondun25.html </URL>
<DATE> 2002/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan, Rusya Başbakanı Kasyanov ile buluştu... 
</HEADLINE>
<TEXT>

     AK Parti Genel Başkanı Recep Tayyip Erdoğan, Rusya Başbakanı Mihail Kasyanov ile biraraya geldi. 
     Ramstore mağazasının açılışını yapan Erdoğan, daha sonra Başbakanlık Binası olan Beyaz Ev'e geçti. Erdoğan'ın Moskova ziyaretinde Başbakan Kasyanov ile görüşmesine, Devlet Bakanı Kürşat Tüzmen, Enerji ve Tabii Kaynaklar Bakanı Hilmi Güler, Rusya Enerji Bakanı İgor Yusufov, Türkiye-Rusya Karma Ekonomik Komisyonu'nun KEK Rus Eşbaşkanı ve öteki yetkililer katıldı. 
     TSİ 16 10'da başlayan Erdoğan-Kasyanov görüşmesinden önce Başbakan Kasyanov, iki ülke arasındaki işbirliğinin boyutlarını ve sahip olduğu önemi gösteren birçok proje olduğunu belirterek, ''Varolanların yanı sıra gelecekte de uygulamaya koyabileceğimiz üzerinde çalışabileceğimiz daha birçok konu var'' dedi. 
     Kasyanov, ''Türk-Rus ilişkileri her zaman öngörülebilir olmuş, istikrarlı seyir izlemiştir ve bu ilişkiler Moskova açısından çok önemlidir'' diye konuştu. 
     Kasyanov, bir süre önce Ankara'yı ziyaret eden Rusya Dışişleri Bakan Yardımcısı Sergey Razov'un temaslarına da değindi ve ''Dışişleri bakanlıklarımız arasında yapılan ve terörle mücadelenin de ele alındığı bu son görüşmelerin sonuçlarından çok memnunuz. Bu çok önemli alanda terörizm işbirliğimizin devamını istiyoruz'' dedi. 
     
     MAVİ AKIM 
     Kasyanov, iki ülke arasındaki en önemli ekonomik projenin Mavi Akım olduğunu ve inşaatın tamamlandığını belirtti. Kasyanov, şöyle dedi 
     ''Bu çok önemli bir projedir. Bu proje Türkiye ve Rusya'nın birlikte, çok önemli amaçlara ulaşabildiklerini göstermektedir.'' Rusya Başbakanı Mihail Kasyanov, Türk-Rus iş çevreleri arasında da önemli temaslar olduğunu ve Türk-Rus İş Konseyi'nin yılda bir kez toplandığını, bu alandaki çalışmanın da giderek daha verimli olmasını temenni ettiklerini söyledi. 
     





</TEXT>
</DOC>
