<DOC>
<DOCNO> 128428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/03/magazin/yazdud.html </URL>
<DATE> 2003/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Güle güle 2002 hoşgeldin 2003 
</HEADLINE>
<TEXT>

Ekonomik kriz hak getire, şimdiden hemen her yer dolu, en pahalı Margaux, sanatçılar dolar milyarderi, özel mönüler, renkli balolar, işte Türkiye’nin her yerinden ve Kıbrıs’tan yılbaşı eğlence seçenekleri, Şenay Düdek farkıyla... 
     Acı-tatlı anılarla yüklü koskocaman bir yılı kısmetse salı akşamı saat 24.00’de geride bırakacağız. Dilerim tüm umutsuzluklar, mutsuzluklar, kötülükler de o gece uzayın derinliklerinde kaybolur, hepimizin hayal ettiği bir yeni yıl kucaklar bizi. Her bayram ve yılbaşında olduğu gibi maşallah bu yıl da sanatçıların cebi para dolacak. Aslında onların aldığı fiyatları, Kıbrıs’daki casinolarda ve Uludağ’da özel olarak düzenlenen kumar partilerinde kaybedilen milyarları yazmaya kalksak o mekanların kapısında maliyecilerden oluşmuş bir ordu bekler. Gerçi onlar görevlerini yeterince yerine getiriyorlar. Ama aralarında yine de işini hesabına, kitabına uyduran çok. E, ne demişler "İş bilenin, kılıç kuşananın". Devlet kasasını doldurmak yine bizim gibi garibanlara, namusuyla çalışan işçiye, memura düşüyor. Bakalım bu yıl vergi rekortmenleri kimler olacak Gelelim sadede. Önce hangi ünlünün 2003’e nerede ve nasıl gireceğine bir göz atalım dilerseniz. Bir süredir sesi soluğu çıkmayan sahnelerin güzel assolistlerinden Harika Avcı uzun bir aradan sonra Münih’de sahnelere "Merhaba" diyecek. Ünlü menajer Orhan Alkan’ın yaptığı organizasyon sayesinde Sibel Can’ın hiç boşu yok. 28 Aralık’ta Brüksel, 29 Aralık’ta Paris, ardından da Almanya’da konserler verecek. Antalya Topkapı Wow Palace’da sahnelerin sevilen sesi ve çiçeği burnunda gelini Ebru Gündeş, Asmalı Konak’ın Seymen Ağa’sı Özcan Deniz ve Grup Gündoğarken yer alacak. Gülben Ergen ise yılbaşında İstanbul’dan çok uzaklaşmayacak Kumburgaz Hotel Marin Princess’da sahneye çıkıp keyifli bir yılbaşı geçirmenizi sağlayacak. Ardından da sevgilisi Metin Güneş ile birlikte girecek yeni yıla. Çeşme Sheraton Otel’de ise güçlü sesiyle Sertab Erener konukları eğlendirecek. Kıbrıs casinoları yine çok hareketli. Genç patroniçe Arzu Tok’un sahibi olduğu Vega Casino’da İbrahim Tatlıses, Merit Crystal’da Candan Erçetin, Dedeman Viva Casino’da Alişan olacak. Avalon Casino’da ise uzun zamandır sahnelerde görülmeyen Burak Kut ve Fransa’dan yılbaşı gecesi için özel olarak getirilen sambacı kızlar aynı sahneyi paylaşacak. Galaxy Casino’da da yılların güçlü sesi Adnan Şenses sevenleriyle buluşacak. Sahnelerin en genç assolisti ünvanını taşıyan Petek Dinçöz ise Daren Ahmet’in sahibi olduğu Kıbrıs Rocks Otel’de olacak. 2003’e, televizyonların harika çocuğu olan sevgilisi Can Tanrıyar ile girecek. İstanbul’da eğlence yine dolu dizgin... 2003’ü karşılayacağımız gece Ali Sayar’ın işletmeciliğini yaptığı, Necdet Göral’ın sahibi olduğu Levent’teki Polo 13’de Kenan Doğulu, Polat Renaissance Hotel Balo Salonu’nda ve Günay’da sahnelerin yeni ikilisi Nükhet Duru, Cenk Eren program yapacaklar. Bazı ünlülerimiz ise çalışma yerine tatili tercih ediyorlar. Aysun Kayacı ve Galatasaraylı futbolcu sevgilisi Emre Aşık yeni yıla Maldiv Adaları’nda girecekler. Podyumların aranan mankeni Güzide Duran ve sevgilisi İlker İnanoğlu ise İstanbul’da kalacak. Hande Ataizi-Tarkan Sualp çifti Londra’da farklı bir yılbaşı geçirmeye hazırlanıyor. Ünlü mankenlerden Nefise Karatay ve Ebru Destan, İstanbul’da kalmaya kararlı görünüyorlar. Nefise sevgilisi Murat Varol, Ebru Galatasaraylı futbolcu olan sevgilisi Ümit Karan ile yılbaşı programı yapacak. Basketçi sevgilisi İbrahim Kutluay’dan ayrıldıktan sonra kendini çalışmaya veren Demet Akalın ise İzmir Hilton’da sahne alacak. Ardından da İzmir gecelerinde fink atacak. Ben mi Efendim, POSTA’nın İzmir’de yayın hayatına giren POSTA EGE’si için orada olacağım ve yılın son günü bol bol çalışacağım. Akşam da ailemle keyifli bir yemek yiyeceğim. 
     
Pucci, Karafaki ve Friends Trends’de yeni yıl      Geçtiğimiz yıla damgasını vuran Friends Trends’in barında, 22.00’den sonra da ikinci yemekte ancak yer bulabilirsiniz. O da torpilli olmak şartıyla. Yemekli kısım dolu. Gazi Ateş’in hazırladığı özel mönünün başlangıç bölümünde Sebze tempura parmezanda karides ve kalamar , deniz ürünlü spagetti var. Ana yemek kestaneli hindi dolması. Finalde, gecenin sürprizi kestaneli pasta. Amaretto ve çikolata sosu eşliğinde servis yapılacak. İlerleyen saatlerde ravioli çorbası, saat 03.00’den sonra da bahçede sıcak şarap ve barbekü partisi olacak. Gece boyunca sürecek sürpriz mini şovlar günün ilk ışıklarına kadar devam edecek. Limitsiz yerli içki ve yemek, kişi başı 150 milyon lira. Barda ise limitsiz içki, kişi başı 75 milyon lira. Telefon numarası 0212 265 02 33. Sunset Grill 2003’ü özel mönüsüyle karşılayacak olan mekanlardan biri. Balzamik soslu Sunset filet, fesleğenli püre ve kırmızı şarap soslu ızgara levrek, bir de kestaneli hindi sarma ana yemekler. Limitsiz yerli ve yabancı içki dahil kişi başı 150 milyon lira. Barı mı Limitsiz yerli ve yabancı içki olacak, kişi başı 75 milyon lira. Telefon numarası 0212 287 03 57. Beyoğlu’nun nöbetçi meyhanesi, Göksel Sunter’in sahibi olduğu ve Ertün Yıldız’ın işletmeciliğini yaptığı Karafaki’de ise konuklar, buranın değişmez solistleri Vaçe ve Rita ile eğlencenin doruğuna çıkacaklar. Karafaki’de yılbaşı programı Kemal Sim ve arkadaşlarından kurulu fasıl heyetiyle başlayacak. Gece oryantal Buket Topuz’un kıvrak danslarıyla hareketlenecek. Ertün, Vaçe’nin bu özel gece için çok özel şovlar hazırladığını fısıldadı. Mönü fiks. 25 çeşit meze, balık, hindi dolması, karides güveç, yılbaşı pastası ve Türk tatlı tabağı var. Geceyarısı şampanya, sabaha karşı da çorba ikram edilecek. Karafaki’deki eğlence, kişi başı 125 milyon lira. Telefon numarası 0212 292 73 90. Emrah Hattat’ın sahibi olduğu İstanbul’un en beğenilen İtalyan restoranlarından Pucci ise yılbaşı için özel mönü hazırlayan bir başka mekan. DJ eşliğinde müzik susmayacak. Konuklar Pucci kokteyl, mini pizza, sebzeli köfte, içinde parma, bresaola, carpaccio, mozzarella gibi peynirlerin ve domates ekmeğinin olduğu başlangıç tabağıyla karşılanacak. Sonra jumbo karides veya pesto soslu gnocchi gelecek. Limon sorbe de cabası. Alternatif olarak risotto ve fırında kestaneli hindi var. Tatlı olarak çikolata soslu-meyveli rulo pasta ikram edilecek. Finalde sebze çorbası. Yerli ve yabancı içki limitsiz. Şampanya ve daha pek çok sürpriz için kişi başı 120 milyon lira ödemelisiniz. Telefon numarası 0212 293 67 32. 
     
Farklı lezzetler...      İstinye’de yer alan Boğaz manzaralı Süreyya Restaurant’ta ise özel garnitürlü hindi ve Ali Paşa pilavı ana yemek. Finalde ise çikolata soslu ve gelin telli özel parfe ikram edilecek. DJ Taurus çalacak. Limitsiz yerli içki dahil, kişi başı 118 milyon lira. Telefon numarası 0212 277 58 86. Yılbaşını değişik mutfaklardan örnekler tadarak geçirmek isteyenlerin tercihi ise Nişantaşı’ndaki El Mariachi Restaurant olabilir. Tüm gece canlı müziğin olduğu mekana girer girmez blue margarita, yanında somonlu ve rokfor peynirli özel kanapeler sunulacak. Masalarınıza ise avokado krema, barbague, salsa ve erimiş sıcak peynir ile servis edilecek. Krem peynirli jalepena birane, etli ve tavuklu fajitas veya Meksika usulü yılbaşı hindisi sunulacak. Özel yılbaşı tatlısı sürpriz. Saat 02.00’den sonra mısır veya işkembe çorbası, tarçın çubuklu Meksika kahvesi ikram ediliyor. Limitsiz yerli içki dahil, kişi başı 60 dolar. Telefon numarası 0212 231 28 07. Bir başka farklı mutfak ise Mori Sushi. Mori’de yiyebildiğiniz kadar sushi, isteyene de hindili klasik yılbaşı mönüsü, tatlılar ve içki sunulacak. Rezervasyon için telefon numarası 0212 351 64 65. Londra’ya gittiğimde mutlaka uğradığım Sofra London’un İstanbul şubesi bence fiyat olarak pek çok kişiye uygun. Sofra’nın sahibi Hüseyin Özer kaliteli hizmetin herşeyin önünde olduğunu söyledi. Mönüde Sofra’ya özel meze tabağı yer alacak önce. Ara sıcak olarak falefe ve fıstıklı hamsi, kestaneli hindi ve iç pilav sunulacak. İsteğe göre meyve ya da tatlı olacak. Yerli içki limitsiz. Canlı müzik ise cabası. Hüseyin Özer bu güzel gece için 50 milyon hesap isteyecek. Telefon numarası 0212 297 21 78. 
     
Nişantaşı’nda Niş, Levent’de Gatto ve Baci      Gül-Kaya Demirer’in sahibi olduğu Nişantaşı’nın sevilen mekanı Niş iki mönü hazırladı. DJ Barış Can’ın çalacağı gecede yok yok. Somonlu lazanya lokmaları, çeri domates ve taze otlarla birlikte füme keçi peynirli ravioli, kestane ve fesleğenli patates püresi ile sunulacak balsamik soslu, glaze edilmiş çıtır derili somon fileto. Çikolata ile doldurulmuş yufkada armut ve kaymaklı dondurma tatlılardan sadece bir kaçı. Yerli ve yabancı içkiler dahil, kişi başı 120 milyon. Telefon numarası 0212 296 95 55. Mustafa Ulusoy, Süleyman Köse ve Raşit Karakuş’un sahibi olduğu, işletmesini Ergun Yıldız’ın yaptığı İstanbul gece hayatının popüler mekanı Gatto yılbaşı gecesi dolu. Kulüp kısmında 50 milyon olan giriş ücretine bir içki dahil. Telefon numarası 0212 280 70 13. Geçen yıl Anadolu yakasında hizmete giren Baci, Avrupa yakasında oturanlar için de Levent’te şube açmıştı. İşletmeci Tula Karacalidis Levent’teki şubenin Burak Karabacak tarafından kapatıldığını, Kadıköy’de ise özel mönü hazırladıklarını söyledi. Limitsiz yerli içki dahil, kişi başı 125 milyon lira. DJ Sinan da müziğiyle coşturacak. Telefon numarası 0216 418 88 08. Anadolu yakasının sevilen balık restoranlardan olan, Şerare Genca Genç’in işlettiği Lacivert’te gece, DJ Canan’ın müziğiyle başlayacak. Konuklar havyar ve şampanya ile karşılanacak. Gece karamel soslu nefis bir yılbaşı tatlısı ile sonlanacak. Telefon numarası 0216 413 37 53. Melek Boz’un sahibi olduğu Sarraf’da ise müzik 21.30’da fasılla başlayıp 22.30’da AHA Grubu’nun Ayşe’si ile devam edecek. Dansözü, DJ Cem izleyecek. Melek Boz’un hazırladığı mönüde kaprili-krema soslu somon krep, sıcak kadayıfa sarılı jumbo karides, Ege salatası ile sunulan, yanında kestaneli pilavı da olan hindi olacak. Bir şişe yabancı şampanya da ikram. Kişi başı fiyat 125 milyon. Telefon numarası 0212 358 05 60. 
     
Margaux’da yemek, Ritz’de yatak ve Saloped’de ilk yılbaşı      Can dostum İzzet Çapa ve yakışıklı ortağı Fevzi Kalkavan’ın sahibi olduğu, başarılı işletmeci Tolga Sezgin’in in’ mekanı Saloped’de 04.00’de başlayan yılın ilk kahvaltısını mutlaka yapın. Saloped’de o gün 24 saat servis olacak. Çocukken annenizin yaptığı türden bir kahvaltının bedeli 25 milyon. Telefon numarası 0212 257 10 53. Sosyete kebapçısı olarak tanınan Venge’de ise yılbaşı gecesi fasıl ve dansöz olacak. Yemek, limitsiz yerli içki kişi başı 35 milyon lira. Telefon numarası 0212 264 07 20. Popüler mekan Margaux konuklar için çok özel bir mönü hazırlamış. The Ritz Carlton’un altında yer alan bu şık mekanda kişi başı yemek 250 dolar. Geceyi Ritz’in şık bir odasında eşiniz ya da sevgilinizle geçirmek isterseniz 375 dolar. Telefon numarası 0212 292 42 52. Bittiğini sanmayın. Yarın sizlere pek çok seçenek daha sunacağım efendim. Şimdilik kalın sağlıcakla. 
     
     
     



 MAGAZİN 














</TEXT>
</DOC>
