<DOC>
<DOCNO> 113325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/16/son/sontur12.html </URL>
<DATE> 2002/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte Türkiye gerçeği Doktoru olmayan hastane 
</HEADLINE>
<TEXT>

     Muş SSK Hastanesi'nde hiç doktor bulunmadığı ortaya çıktı. Muş Şeker-İş Sendikası Şube Başkanı Abdulbaki Coşar, Muş SSK Hastanesi'nde sağlık hizmeti verilmesi için gerekli tıbbı cihazların birçoğunun bulunduğunu, ancak bunları kullanacak doktor olmadığını söyledi. 
     Muş'ta 35 bini bulan sigortalı ve yakınının hastaneden sağlık hizmeti alamadığını kaydeden Coşar, başhekim de bulunmadığı için, görevli hemşirelerin, gelen hastaları Devlet Hastanesi'ne sevk ettiğini kaydetti. 
     Hastanede kullanılmayan milyarlarca liralık tıbbi cihazın da çürümeye terk edildiğini ileri süren Coşar şunları söyledi 
     "Acilen doktor ataması yapılmasını bekliyoruz. Devlet Hastanesi'ne sevk edilen sigortalı ve yakınları, burada da yığılmalara neden oluyor ve yeterli sağlık hizmeti alamıyor. Ödediğimiz primler karşılığında gerekli sağlık hizmetinin verilmesini istiyoruz." 
     
     DEVLET HASBTANESİ'NDE YIĞILMA 

     Devlet Hastanesi Başhekimi Dr. Mustafa Kaya da SSK Hastanesi'nde doktor bulunmadığı için, sigortalı ve yakınlarına da sağlık hizmeti vermek zorunda kaldıklarını belirterek "SSK'dan sevk edilen hastalar, hastanede yığılmalara neden oluyor" dedi. 
     Bir doktorun günde 45 hastaya bakması gerektiğini, ancak SSK'lı hastalar nedeniyle bu sayının 90'ı bulduğunu belirten Dr. Kaya, bu nedenle hastanede çalışma veriminin de engellendiğini söyledi. 
     Kaya, sigortalılara verilen sağlık hizmetleri nedeniyle SSK'dan 200 milyar lira alacaklarının bulunduğunu kaydetti. 
     
     AMBULANS VAR, SÜRÜCÜ YOK... 

     Şanlıurfa Hilvan'da ise Devlet Hastanesi'ne ait ambulans sürücüsü olmadığı için hasta sevkinde kullanılamıyor. 
     Hilvan Sağlık Grup Başkanı Dr. Mesut Kandemir, 25 yatak kapasiteli hastanede yeterli personel bulunmadığını söyledi. Hastanede görevli 5 pratisyen hekim ve 4 hemşire ile 38 bin nüfuslu ilçeye hizmet vermeye çalıştıklarını anlatan Kandemir, şunları kaydetti 
     "Sağlık personeli sorunun yanı sıra hizmete hazır son model bir ambulansımız var, ancak sürücü olmadığı için atıl olarak bekletiliyor. Geçici görevle hastaneye gelen genel cerrahi uzmanı, anestezi uzmanı bulunmadığı için görev yapamadı ve yeniden Şanlıurfa'ya alındı. 7 bin 600 kişiye bir pratisyen doktor düşüyor. Bu oran Türkiye ortalamasının çok üzerinde. Personel yetersizliği yüzünden yataklı hasta kabul edemiyoruz. Hastalara, sadece acil servis ünitesinde ilk müdahaleyi yaptıktan sonra acil olanları çevre il ve ilçelere sevk ediyoruz." 
     





</TEXT>
</DOC>
