<DOC>
<DOCNO> 112198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/10/son/sondun09.html </URL>
<DATE> 2002/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransız tankerindeki patlamayı İslami örgüt üstlendi... 
</HEADLINE>
<TEXT>

     Yemen açıklarında, Fransız tankerinde meydana gelen patlamanın sorumluluğunu ülkedeki dinci örgütlerden Aden-Abyan İslami Ordusu üstlendi. 
     Eşşark El Avsat gazetesinin haberine göre, Yemen'deki yabancıların kaçırılması ve pek çok bombalama olayından sorumlu tutulan Aden-Abyan İslami Ordusu, gazeteye gönderdiği açıklamada, ''Saldırıyı, liderlerinden Zeynelabidin El Mihdar'ın idam edilmesinin intikamını almak için düzenlediğini'' bildirdi. El Mihdar, 4'ü hükümet güçlerinin kurtarma operasyonunda ölen 16 Batılı turistin kaçırılmasındaki rolü nedeniyle 1998'de idam edilmişti. 
     Aden-Abyan İslami Ordusu'nun, 1980'lerde Afganistan'da Sovyet işgaline karşı savaştıktan sonra ülkesine dönerek kendi hükümetine karşı savaş açan Yemenli ve diğer Araplar tarafından kurulduğu sanılıyor. 
     Ancak Hadramout Valisi Abdülkadir Hilal, iddiaya şüpheyle yaklaşarak, örgütün bu tür bir operasyonu düzenleyecek gücü bulunmadığını söyledi. 
     Öte yandan Yemenli bir yetkili, patlamanın terör saldırısı olabileceğini tamamen göz ardı etmediklerini belirtti. 
     Soruşturmaya yakın olan yetkili, ''bunun önceden planlanmış, kasıtlı bir saldırı olabileceğini'' belirterek, bu nedenle araştırmaları yoğunlaştırdıklarını söyledi. 
     Yetkili, ''Çelişkili ve yanıltıcı açıklamalar var. Her şeyi aydınlatmaya çalışıyoruz'' dedi. 
     





</TEXT>
</DOC>
