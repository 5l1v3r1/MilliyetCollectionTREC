<DOC>
<DOCNO> 111503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/06/son/sontur22.html </URL>
<DATE> 2002/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit, gelecek yıl görevden çekilme sinyali verdi... 
</HEADLINE>
<TEXT>

     DSP Genel Başkanı ve Başbakan Bülent Ecevit, gelecek yıl belki de bir kurultay yapıp görevden çekilme yolunu seçebileceğini belirterek, ''Allah bana ömür ve akıl verdiği sürece DSP'nin hizmetinde olurum. Benim için en büyük zevk, kütüphanemin köşesinden DSP'li görevlileri seyretmek olacaktır'' dedi. 
     Başbakan Ecevit, eşi ve DSP Genel Başkan Yardımcısı Rahşan Ecevit ile birlikte geldiği Bursa'nın Fomara Meydanı'nda, halka hitap etti. 
     Ecevit, 3.5 yıllık koalisyon hükümeti döneminde çok büyük sıkıntılar çektiklerini ifade ederek, ''Çünkü, uzun yılların sorunları birikmişti ve bundan önceki hükümetler, bu sorunlarla ilgilenmemiş aksine daha da artırmışlardı. Onun için biz vatandaşların çektiği sıkıntıları yüreğimizde daha da ağır olarak çekiyorduk'' diye konuştu. 
     Bu hükümet döneminde aldıkları tedbirlerin sonuçlarını görmeye başladıklarını anlatan Ecevit, tarım köylülerine hizmet olanağını artırma imkanı bulduklarını kaydetti. 
     Başbakan Ecevit, çiftçilere doğrudan gelir desteğini artırdıklarını belirterek, orman işçilerine uzun yıllardır hakları olan kadrolarını verdiklerini söyledi. 
     Ecevit, şöyle konuştu 
     ''Gazetelerdeki bazı ekonomi yazarları, bizim ekonomi alanında sorumsuzca hareket ettiğimizi, Türkiye'nin şu aşamada böyle bir kadro artışına hakkı olmadığını söylüyorlardı. Orman işçilerimizin yurdumuza kazandırdığını değerlerden, kaynaklardan sadece bir tanesini size geri vermiş oluyoruz. Bu kararımızın sizlere, orman köylülerimize, orman işçilerimize hayırlı olmasını diliyorum.'' Başbakan Ecevit, 57. Hükümet döneminde tarım alanında her türlü adımı atmaya başladıkları kaydederek, Türkiye'nin tarımsal alan bakımından zengin olan topraklarını en iyi şekilde değerlendireceklerini belirtti. 
     Kendisinin büyük önem verdiği projelerden Köykent projesinin ilkini Ordu'nun Mesudiye ilçesinde başlattıklarını kaydeden Ecevit, daha sonra birçok yerde de Köykent uygulaması başlattıklarını anlattı. Ecevit, ''İnşallah, Allah nasip eder de yeniden iktidara gelirsek, Köykentleri bütün yurttaki kırsal alanlara yaygınlaştıracağız'' dedi. 
     Türkiye'de yaklaşık 35 bin köy ve mezra bulunduğunu, devletin buralara her türlü imkanı götürmesinin mümkün olmadığını kaydeden Ecevit, köyleri birleştiren Köykent uygulaması ile çağdaş, uygar yaşamı bu köylere götüreceklerini söyledi. 
     57. Hükümet döneminde eğitime de çok önem verdiklerini anlatan Ecevit, meslek lisesini bitiren öğrencilerin kendi alanlarında meslek yüksekokullarına sınavsız geçiş yapmalarına imkan tanıdıklarını anımsattı. 
     
     ''AKILLARI BAŞLARINA GELDİ'' 

     Seçim kararına ilişkin süreci anlatan Ecevit, hizmetlerini sürdürmek için 2004 Nisanı'na kadar iş başında kalmalarını gerektiğini, ancak bunun seçim kararı alınmasıyla ortadan kalktığını söyledi. Ecevit, koalisyon ortaklarının neden seçim kararı aldığını hala anlayamadığını belirtti. 
     Başbakan Ecevit, birçok partinin seçim istediğini, ancak seçimle ilgili gerçekler ortaya çıkınca bu partilerin ''akıllarının başlarına geldiğini'' söyledi. Ecevit, ''Biz ne yaptık da erken seçime razı olduk, demeye başladılar. Biz, zamanında hepsini uyardık, ama maalesef derdimizi anlatamadık. Ondan sonra iş işten geçti, biz de artık erken seçimi kabul etmek zorunda kaldık. Meclis'te erken seçim olsun mu olmasın mı, diye bir toplantı yapıldı ve erken seçimin olması kararlaştırıldı'' dedi. 
     Bazı gazete ve televizyonlar ile çevrelerin, kendisi ve partisi aleyhinde komplolar yaptıklarını da anlatan Ecevit, küçük bir rahatsızlık geçirdiğini, bunun üzerine de birtakım çevrelerin kendisinin sağlığı hakkında halkı kandırdıklarını, kendisini bitirmeye çalıştıklarını kaydetti. 
     Ecevit, bu meydandan bütün yurttaşlara seslenmek istediğini belirterek, ''Parti olarak biz sapasağlam ayaktayız. DSP'siz bir Türkiye olamayacağına inanıyorum'' dedi. 
     DSP'nin, çalışanların, terörü ve yolsuzluğu önleyenlerin partisi olduğunu kaydeden Ecevit, birkaç ay öncesine kadar yüzde 50-60'larda olan enflasyonun şimdi 0'lar düzeyine indiğini söyledi. 
     Ecevit, kendisinin başbakanı olduğu azınlık hükümeti döneminde terör örgütünün elebaşı Abdullah Öcalan'ın yakalanarak Türkiye'ye getirildiğini anımsattı. Başbakan Ecevit, ''Bizim insan idam etme hakkımız yoktur. Çünkü, biz 1970'lerden beri idama karşıyız. Onun için bu konuda da idama karşı olmamız doğaldır. Bu durumun bazı faydaları da vardır. Ama bize Apo konusunda, idam konusunda ithamlarda bulunan arkadaşlarımızın bize haksızlık ettiğini elbette milletimiz biliyor'' diye konuştu. 
     Başbakan Ecevit, şöyle devam etti 
     ''Ben kendime güvenmeden önce, sağlığıma güvenmeden önce DSP'ye güveniyorum. Şimdi buradan bir gerçeği bütün açıklığıyla açıklamak istiyorum Hepimiz faniyiz. Ben de elbet faniyim ve elbette uzun süre işimin başında kalamam. Ama şu sırada sağlığım iyi. Kendi sağlığımdan önce DSP'nin sağlığına güvenirim. Ben genel başkan olmayabilirim, önümüzdeki yıl belki de bir kurultay yapıp görevden çekilme yolunu seçebilirim. Bundan dolayı hiçbir DSP'li arkadaşım kaygıya kapılmasın. Ben onlara güveniyorum. 
     Partimiz oyunlarla bölündü, ama örgütümüz sapasağlam ayakta duruyor. Ben bir noktaya gelince görevi bırakabilirim. Allah bana ömür ve akıl verdiği sürece DSP'nin hizmetinde olurum. Ben koltuk değil, Türkiye sevdalısıyım. Benim için en büyük zevk, kütüphanemin köşesinden DSP'li görevlileri seyretmek olacaktır. Onların başarılarıyla gurur duymak olacaktır.'' Ecevit'in konuşmasının ardından Bursalılar'a seslenen Büyükşehir Belediye Başkanı Erdoğan Bilenser, kentte artık insanların otobüs yerine ''Bursaray''ı kullanmaya başladıklarını ifade ederek, Bursaray'ın yapımına destek olan Ecevit'e teşekkür etti. 
     
     NOTLAR 

     Ecevit, Bursa'da, parti otobüsüne yeni kurulan ses sistemiyle konuşmasını yaptı. 
     Ecevit'e, devlet bakanları Zeki Sezer ve Mehmet Kocabatmaz, Kültür Bakanı Suat Çağlayan, Orman Bakanı Nami Çağan, Bursa Büyükşehir Belediye Başkanı Erdoğan Bilenser, DSP Bursa İl Başkanı Remzi Tavşan ile partisinin Bursa milletvekilleri de eşlik etti. 
     DSP Genel Başkanı Ecevit, konuşmasını yapmak üzere otobüsün üzerine çıktığında renkli konfetiler atıldı ve mavi beyaz balonlar uçuruldu. Fomara Meydanı'na büyük boy Türk Bayrağı ile Atatürk ve Ecevit posterleri asıldı. 
     Ecevit, konuşmasına başlamadan önce partisinin Bursa milletvekili adaylarını tanıttı ve ''Onları Ankara'ya yollamanızı bekliyorum'' dedi. 
     DSP Genel Başkanı Ecevit'in konuşması sırasında iki güvercin, konuşma yaptığı kürsünün önüne kondu. Bir ara gökyüzüne uçan güvercinlerden biri tekrar aynı yere konunca Ecevit, ''O da nereye geleceğini biliyor'' dedi. 
     Miting alanındakilerin ''Türkiye seninle gurur duyuyor'' sloganlarına karşılık Ecevit, ''Ben de sizinle gurur duyuyorum'' dedi. 
     Miting alanında ''Daha iyi düşünen, daha iyi paylaşan bir Türkiye için DSP'', ''Sen yine haklı çıktın Ecevit'', ''İşte devlet adamı Ecevit'' yazılı pankartlar asıldı. 
     Miting alanını dolduran partililer sık sık, ''Halkçı Ecevit'', ''Başbakan Ecevit'', ''Ecevit nerede biz oradayız'', ''Vur vur inlesin hainler dinlesin'' sloganları attılar. 
     Geniş güvenlik önlemlerinin alındığı alanın çevresindeki yüksek binaların çevresinde keskin nişancıların yerleştirildiği görüldü. 
     Başbakan Ecevit, mitingin ardından ''Bursaray Şehre Küstü Durağı''nın açılışını yaptı ve Büyüşehir Belediye Başkanı Bilenser ile birlikte bir süre yolculuk etti. 
     





</TEXT>
</DOC>
