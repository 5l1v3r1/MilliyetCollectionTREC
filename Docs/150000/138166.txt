<DOC>
<DOCNO> 138166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/21/son/sondun11.html </URL>
<DATE> 2003/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Daily Telegraph "Çevresi Saddam'ı terketmeye hazır.. " 
</HEADLINE>
<TEXT>

     İngiltere'de yayınlanan The Daily Telegraph gazetesi, Irak rejiminin üst düzey yöneticileri olan Saddam Hüseyin'in yakın çevresinin Irak Devlet Başkanı'nı terk etmeye hazır olduğu, ancak bunu erken yapmanın muhtemel sonuçlarından korktuğu için savaşın başlamasını beklediği öne sürdü. 
     İddiasını İngiliz hükümeti içinden adını açıklamadığı kişilere dayandıran gazete, şunları kaydetti 
     ''İngiltere ve ABD savaş hazırlıklarının yarattığı korkunun Saddam rejiminde erken bir çözülme yaratacağını ve böylece sorunun savaşa gerek kalmadan halledileceğini umuyordu. Ancak Saddam Hüseyin korkusu, şu anda çevresinde bulunanlar için savaş korkusunun çok üzerinde bir korku.'' İngiliz yetkililerin, Saddam'ın yakın çevresi için ''Saddam'dan bir gün sonraya yönelik hazırlıklarını başlattılar'' ifadesini kullandığını belirten gazete, yetkililerin ayrıca, ''Saddam'ın yakın çevresi şimdiden yurt dışında bir zemin hazırlamaya çalışıyor, şimdiden batıya mesajlar gönderilmeye başlandı. Bu kişiler, zamanın daraldığını görüyorlar ve Saddam'la birlikte batmaya hiç niyetleri yok. Kaçınılmaz sona hazırlanıyor ve Arap dünyası içinde bir yerlerde yok olmayı planlıyorlar'' dediğini bildirdi. 
     Aynı yetkililerin, ''ancak Saddam'ın yakın çevresindeki bu kişiler çok dikkatli olmalı. Saddam onların niyetlerini anlayabilir ve onları potansiyel hainler olarak görüp cezalandırabilir'' dediklerini de belirten The Daily Telegraph, bu korku nedeniyle savaş öncesinde Irak'ta Saddam'a yönelik bir darbe ihtimalinin bulunmadığını vurguladı. 
     





</TEXT>
</DOC>
