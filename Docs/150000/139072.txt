<DOC>
<DOCNO> 139072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/26/siyaset/siy05.html </URL>
<DATE> 2003/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Muhalif vekilin ihracı isteniyor 
</HEADLINE>
<TEXT>

Tezkereye hayır diyeceğini açıklayan AKP milletvekili Göksal Küçükali, ihraç istemiyle Merkez Disiplin Kurulu’na sevk edildi 
     ABDULLAH KARAKUŞ Ankara 

     Bakanlar Kurulu’nda büyük tartışma yaratan tezkerenin TBMM’deki görüşmeleri sırasında, 100’e yakın fire verebileceği ihtimali, AKP grubunu harekete geçirdi. AKP yönetimi, 100’e yakın milletvekilinin fire vereceği haberini alınca alarma geçti. Tezkereye "hayır" diyeceğini açıklayan ve hükümeti eleştiren İstanbul Milletvekili Göksal Küçükali de, ihraç istemiyle Merkez Disiplin Kurulu’nu sevk edildi. 
     
     KÜÇÜKALİ BU NE BİÇİM PARTİ 
     Kararın ardından Küçükali, parti yönetiminin kendisini disipline sevk etmesinin çok yanlış olduğunu belirterek şu açıklamayı yaptı "Bu nasıl bir parti, anlamıyorum. Manasız şeyler yapıyorlar. Başbakan, Genel Başkan ve Meclis Başkanı ayrı konuşuyor. Beni disipline sevk etmeleri de, diğer milletvekillerine, Tezkereye istediğimiz oyu verin, yoksa ihraç ederiz’ diye gözdağı vermek için. Milletvekilleri bu tehdidi değil, halkın sesini dinlemeli. Ben zaten tezkere geçince istifa edeceğim." 
     
     MİLLETVEKİLLERİ SERBEST... 
     Genel Başkan Recep Tayyip Erdoğan, dünkü grup toplantısında, tezkere konusunda milletvekillerini serbest bırakacaklarını söyledi. Ancak Erdoğan basına kapalı bölümde, "Sıkı pazarlıklarımız sürüyor. Duygusal olmamak gerekir. Her kafadan ayrı ses çıkmasın" dedi. Aralarında Ahmet Faruk Ünsal, Mahmut Göksu, Fehmi Uyanık, Yahya Akman, Emin Şirin gibi isimlerin de tezkereye karşı olduğu ifade edildi. 
     



 SİYASET 















</TEXT>
</DOC>
