<DOC>
<DOCNO> 109764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/26/son/sontur16.html </URL>
<DATE> 2002/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan, Abdullah Gül'e alternatif arıyor... 
</HEADLINE>
<TEXT>

     Kulislere yansıyan senaryolara göre, YSK taarafından verilen son kararla seçime girme umutlarını tamamen kaybeden AKP Genel Başkanı Tayyip Erdoğan, partisinin Başbakan adaylığı için Abdullah Gül'ün yerine bir isim arayışına girdi. 
     Erdoğan, bir süredir parti içinde kendisine izin verilmemesi halinde öne çıkacak isim olarak Abdullah Gül'ün "favori" olarak gösterilmesinden rahatsız oldu. AKP'nin Başbakan adayı olarak tartışmasız bir şekilde Abdullah Gül'ün işaret edilmesine tepkisini yakın çevresine ifade eden Erdoğan, "AKP, lider partisi olmadığını en çok bu konuda kanıtlayacak. Bizi bir yılda birinci parti haline getiren oylar siyasetteki değişimi temsil etmemizden. 
     Bu da AKP ile lider merkezli anlayış yerine, kadro anlayışlı yönetimi olan bir partiyi Türkiye'ye gerçek olarak göstermemiz. AKP, lider merkezli parti anlayışına bir isyan olarak kuruldu. Bizim partimiz iktidara gelecek ve Başbakanlığı yapacak çok sayıda kadromuz var" dedi. 
     Erdoğan, YSK'nın Başbakanlığını engelleyecek son kararının ardından seçim sonrasına ilişkin partisinin içinde yar alacağı formüller üzerinde değerlendirmelerinde Abdullah Gül'ün ismimin öne çıkarılmasının kendileriyle ilgisi olmadığını vurguladı. Yakın çevresine göre Erdoğan, 3 Kasım seçimlerine kadar Abdullah Gül ile birlikte isimleri Başbakan adaylığı için geçen Bülent Arınç, Vecdi Gönül ve Abdullatif Şener'den hiçbirinin öne çıkmasına izin vermeyecek. Erdoğan, ANAP'tan gelen Erkan Mumcu yönetiminde gerçekleşecek seçim kampanyasında "Partisinin başında olduğunu, kendisinin yerine bir isim gelmesi gerekiyorsa buna 3 Kasım'dan çıkan sonuçlara göre karar verileceğini" anlatacak. 
     Erdoğan, Gül'ün, "Protolün ilk sırasındaki yönetici" konumu nedeniyle tüzüğün sağladığı Başbakan adaylığına ilişkin avantajına da seçim sürecinde imkan vermeyecek. 
     Erdoğan, kendisinin yerine Gül'ün tüzük gereği parti sözcüsü konumunu üstlenmesini engellerken, 3 Kasım'a kadar parti adına yapılacak açıklamalarda tüm yöneticilerin eşit şansta olmalarının yolunu açacak. 
     3 Kasım seçimleri sonrasında da AKP'nin birinci parti 
     çıkması halinde Erdoğan'ın partisinin Başbakan adayını belirlerken, olası koalisyon hesaplarına göre en uygun kişinin kim olması gerektiğini hesaplayarak karar vereceği bildirildi. 
     





</TEXT>
</DOC>
