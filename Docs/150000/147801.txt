<DOC>
<DOCNO> 147801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/06/guncel/gun04.html </URL>
<DATE> 2003/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Iraklı üç diplomat sınır dışı 
</HEADLINE>
<TEXT>

ABD’nin kapatılmasını istediği Irak Büyükelçiliği’ne dokunulmadı ancak üç diplomatın Türkiye’yi terk etmesi istendi 
     ANKARA Milliyet 

     Türkiye, ABD’nin savaş başlamadan önce Irak Büyükelçiliği’nin kapatılması talebi üzerine yaptığı inceleme sonucunda, Iraklı üç diplomatın sınır dışı edilmesine karar verdi. 
     MİT’in görevleriyle bağdaşmayan faaliyetlerde bulunduğunu tespit ettiği, aralarında biri üst düzey istihbaratçı olan diplomatlar, 11 Nisan’a kadar Türkiye’yi terk edecek. Dışişleri Bakanı Abdullah Gül de, Iraklı diplomatların yetkilerini aşan faaliyetlerde bulundukları gerekçesiyle sınır dışı edildiklerini söyledi. ABD yönetimi, aralarında Ankara’nın da bulunduğu 60’a yakın başkentteki Irak büyükelçiliklerinin kapatılmasını ve Iraklı diplomatların sınır dışı edilmesini istedi. MİT Müsteşarlığı, diplomatlarla ilgili inceleme başlattı. Bu sırada, Gül de "ABD’nin taleplerinin incelendiğini" açıkladı. MİT’in verdiği rapor üzerine, Irak Büyükelçiliği Müsteşarı Munzır Abdullah’ı geçen perşembe Dışişleri Bakanlığı’na davet eden yetkililer, üst düzey istihbarat görevlisi Muhammet Hikmet İbrahim’le Sabah El Duri ve Ahmet Matlup’un bir hafta içinde Türkiye’den ayrılmasını istedi. Sınır dışı kararının ABD Dışişleri Bakanı Colin Powell’ın Ankara ziyareti sonrasına denk gelmesi dikkat çekti. 
     Sınır dışı listesinde Ankara’ya yeni gelen Irak Büyükelçisi Talip Abid Salih ve iki müsteşarına dokunulmadan alt seviyedeki isimler yer aldı. Üç diplomatın karayoluyla Suriye üzerinden ülkelerine dönmeleri bekleniyor. 
     
     
     


GÜNCEL 





















</TEXT>
</DOC>
