<DOC>
<DOCNO> 135839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/08/guncel/gun03.html </URL>
<DATE> 2003/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kalkanlar Türkiye’de 
</HEADLINE>
<TEXT>

İpsala’dan Türkiye’ye giren yabancı canlı kalkanları, Savaşa ve İşgale Hayır Platformu ve Özgür-Der üyeleri, 25 araçlık konvoyla karşıladı 
     GURBET GÖKÇE ABDURRAHMAN CENGİZ DHA 

     Savaşta canlı kalkan olacak İngiliz, Norveçli ve ABD’lilerle gazetecilerden oluşan 31 kişilik grup, İpsala’dan Türkiye’ye giriş yaptı. Türk savaş karşıtları tarafından karşılanan grup, 25 Ocak’ta İngiltere’den yola çıkmıştı. Önceki gece Türkiye’ye giren canlı kalkanlar, Keşan’daki bir otelde sabahladı. Canlı kalkanları taşıyan iki otobüsten biri arızalanınca, grup tek otobüsle Edirne’ye geçti. 
     
     HER KESİMDEN İNSAN VAR 
     İstanbul programına yetişmek için çevre gezisinden vazgeçen grup, Havsa girişine 25 otomobille gelen Savaşa ve İşgale Hayır Platformu ve Özgür - Der’in 100 üyesiyle buluştu. Platform sözcüsü Hamza Türkmen, canlı kalkanların onurlu bir davranış ortaya koyduğunu belirterek, "Bütün insanlık, ABD’nin bombalarına tavır aldı. Batılı ülkelerden gelen canlı kalkanlar bunun en iyi örneği" dedi. Gösterilen ilgiden çok memnun olan yabancı canlı kalkan grubunda emekli diplomat, öğretmen, müzisyen, psikolog ve akademisyenler bulunuyor. Bu arada grubun kurucusu olan ABD’li eski asker Kenneth Nichols O’Keefe, Türkiye’ye girerken geçerli pasaport ibraz etmediği’ gerekçesiyle İtalya’ya geri gönderildi. 
     



 GÜNCEL 























</TEXT>
</DOC>
