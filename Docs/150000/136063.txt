<DOC>
<DOCNO> 136063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/09/son/sondun03.html </URL>
<DATE> 2003/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Cepheye gidecek İngiliz askeri,sperm bankalarına koşuyor... 
</HEADLINE>
<TEXT>

     Irak'a karşı olası savaş için Körfez bölgesine gidecek İngiliz askerlerinin, dönememeleri olasılığına karşı sperm bankalarına koştukları bildirildi. 
     İngiltere'de yayımlanan The Observer gazetesi, sefer görev emri alan askerlerin, bu görevden sağ salim dönememeleri olasılığına karşı spermlerini sperm bankalarına bırakmak için kuyruklar oluşturduklarını yazdı. 
     Gazete, savaş sırasında ölmeleri ya da bir daha baba olamayacak kadar ağır yaralanmaları halinde, eşleri ve sevgililerinin kendilerinden çocuk sahibi olabilmelerine olanak sağlamak amacıyla çeşitli kliniklere başvuran askerlerin, spermlerinin dondurulmasını ve saklanmasını istediklerini belirtti. 
     The Observer, sadece Birmingham'daki bir kliniğe son bir-iki hafta içinde 10 askerin başvurduğunu kaydetti. 
     Bu arada, Körfez bölgesinde böcek ısırmaları ile kimyasal ve biyolojik saldırılara karşı koruma amaçlı olarak kendilerine uygulanan aşılar hakkında askerlerin endişeleri bulunduğunu belirten bazı gönüllü dernekleri, Savunma Bakanlığı'nın aşıların içeriği hakkında askerlere kapsamlı bilgi vermesini istediler. Dernekler, bu aşıların kısırlığa yol açtığına dair kaygıları bulunduğunu belirttiler. 
     İngiltere'deki yasalarda, bir kadının ölen eşi ya da sevgilisinin bıraktığı spermlerle anne olup olamayacağı konusuna açıklık getirmiyor. 1998 yılında eşi menenjitten ölen bir kadının açtığı davayı kazanması üzerine, böyle bir içtihat oluştu ve diğer davalar için de örnek oluşturdu. 
     





</TEXT>
</DOC>
