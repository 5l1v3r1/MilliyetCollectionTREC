<DOC>
<DOCNO> 118429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/12/son/sondun23.html </URL>
<DATE> 2002/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan, Kıbrıs planına iyimser bakıyor... 
</HEADLINE>
<TEXT>

     Yunanistan Dışişleri Bakanlığı Sözcüsü Panos Beglitis, BM Genel Sekreteri Kofi Annan'ın dün taraflara sunduğu Kıbrıs planındaki zaman çizelgesinin ''soruna çözüm bulunması yolundaki arzunun ifadesi olduğunu, Kıbrıs'taki taraflara bir yükümlülük getirmediğini'' söyledi. 
     Beglitis, basın toplantısında, planın, zamana ilişkin ikilem yaratacak bir mantık taşımadığını ve 137 sayfalık metinde hiçbir paragrafın taraflar açısından yükümlülük olarak nitelendirilebilecek bir ifade içermediğini de vurguladı. 
     Taraflara, planı değerlendirmeleri için verilen 7 günlük sürenin mantıklı bir zaman dilimi olduğunu da vurgulayan Beglitis, şunları söyledi 
     ''Planda yalnızca 30 Mart tarihine atıfta bulunuluyor ve müzakereler bittiği takdirde bu tarihte sonucun Kıbrıs'ta referanduma götürüleceği belirtiliyor. Bu tarih, 16 Nisan'da 10 aday ülkenin AB üyeliklerine ilişkin anlaşmanın Atina'da imzalanacağı göz önüne alınırsa, ki bu tarih önümüzdeki dönem başkanı Yunanistan tarafından 25 ülke için uygun olduğu dikkate alınarak belirlendi, kesinlikle mantıklı. Siyasi sorunun çözüleceğini ve o imzayı birleşik Kıbrıs'ın temsilcisinin atacağını umuyoruz.'' Beglitis, müzakerelerin 12 Aralık'tan önce tamamlanmasını arzu ettiklerini de vurguladı. 
     Planda yer alan garantör ülkelerin 1960 anayasasında olduğu gibi müdahale etme hakları bulunup bulunmadığına ilişkin soruları da yanıtlayan Beglitis, planın yeni bir uluslararası garantiye dayalı kurumsal-siyasi denge yarattığını ve BM kontrolünde uluslararası güç oluşturulmasını öngördüğünü kaydetti. 
     Beglitis, planda, tarafların bazı unsurlar üzerinde fikir birliğine varamamaları halinde, çözüm dayatılacağına dair bir ifade bulunmadığını da vurguladı. 
     
     PROTOPAPAS'IN AÇIKLAMASI 
     Bu arada, Yunanistan Hükümet Sözcüsü Hristos Protopapas, Annan'ın sunduğu planın çözüm müzakerelerinin temelini oluşturabileceğini belirterek, ''iyimserim'' dedi. 
     Protopapas, basın toplantısında, ''plandaki birçok noktanın açıklığa kavuşturulması gerekeceğini ve bu sürecin güçlüğünden hareketle milli birlik ve beraberlik içinde olmak gerektiğini'' belirtti. 
     Planı, Kıbrıs sorununun çözümü için ''büyük bir fırsat'' olarak nitelendiren Protopapas, ''Yeni bir dönem açacak adil ve kalıcı bir çözüm herkesin yararına olacaktır. Sert müzakereler yapılacak ve güç dönemler yaşanacaktır. Bu nedenle zaman sınırlaması söz konusu olamaz. Tarafların Kopenhag zirvesinden önce bir anlaşmaya varmaları tabii ki arzu ediliyor. Bu çerçevede Atina ve Lefkoşa Rum Yönetimi yapıcı biçimde katkıda bulunacaktır'' dedi. 
     Protopapas, Türk tarafının plana ilişkin değerlendirmesinin henüz bilinmediğini de kaydetti. 
     Gazetecilerin Rum Kesimi'nin AB'ye alınmaması halinde AB genişlemesinin Atina tarafından veto edileceği yolundaki yaklaşımın korunup korunmadığına ilişkin sorularını da yanıtlayan Protopapas, ''Kıbrıssız genişleme olamaz'' diye konuştu. 
     Protopapas, PASOK içindeki muhalefetin Annan'ın planını olumsuz olarak niteledikleri iddialarını konu alan soruları ise ''28 yıldır devam eden bu kabul edilemez işgalin sona ermesi için bir fırsat doğmuştur. Bugüne kadar rüyalarımızda bile iki toplumun birlikte yaşayıp birlikte karar alacakları bir çözüm göremedik ama şimdi karar saati geldi'' diyerek yanıtladı. 
     





</TEXT>
</DOC>
