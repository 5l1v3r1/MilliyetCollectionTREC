<DOC>
<DOCNO> 116975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/04/son/sonspo08.html </URL>
<DATE> 2002/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol...Efes Pilsen İtalya yolcusu... 
</HEADLINE>
<TEXT>

     Erkekler Avrupa Ligi A Grubu'nda 6 Kasım Çarşamba günü deplasmanda Skipper Bologna ile karşılaşacak olan Efes Pilsen, yarın İtalya'ya gidecek. 
     Grubunda yaptığı 4 maçta 2 galibiyet, 2 yenilgi ile 6 puan ve averajla 3. sırada bulunan Efes Pilsen, Bologna deplasmanından galibiyet hedefliyor. 
     Genel menajer Engin Özerhun, geçen hafta Barcelona karşısında gösterdikleri iyi oyunu ve mücadeleyi ortaya koymaları halinde, Bologna'yı deplasmanda yeneceklerini iddia etti. 
     Grupta kolay maç olmadığını vurgulayan Özerhun, ''Grupta tüm maçlar zorlu geçiyor. Rakibimiz bu hafta kendi liginde farklı yenildi. Ama Avrupa Ligi farklı olur. Deplasmanda oynamak da kolay değil. Ancak galip gelmemiz durumunda çok büyük avantaj sağlayacağız. Amacımız deplasmandan galibiyetle dönmek'' diye konuştu. 
     Sakatlığı bulunan Enver'in, İtalya'ya götürülmeyeceği ve lacivert-beyazlıların 11 oyuncuyla Bologna'ya gideceği bildirildi. 
     





</TEXT>
</DOC>
