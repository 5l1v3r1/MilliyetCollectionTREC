<DOC>
<DOCNO> 142270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/12/son/sonspo21.html </URL>
<DATE> 2003/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ronaldo UEFA Kupası'nda final şansımız yüzde 50... 
</HEADLINE>
<TEXT>

     Beşiktaş'ın başarılı savunma futbolcusu Ronaldo, takımının UEFA Kupası'nda final oynama şansının yüzde 50 olduğunu söyledi. 
     Işık Sigorta'nın ''11 Altın Adam'' yarışmasına konuk olarak katılan Ronaldo, kupada çeyrek finale kadar gelen her takımın bu kupayı kazanma şansı olduğunu belirterek, ''Yarın Lazio gibi güçlü bir ekiple karşılaşacağız. Sakin ve güvenli bir şekilde ilk maçtan avantajlı bir skorla ayrılırsak turu geçeriz'' dedi. 
     Ronaldo, Beşiktaş'ın son 4 maçta 10 gol yemesi ile ilgili bir soru üzerine, ''Gerçekten cevap vermesi çok zor. Konsantrasyon eksikliği olabilir. Dünyanın her tarafında gol yenildiğinde savunma veya kaleci suçlanır. Ancak golü tüm takım yer'' diye konuştu. 
     
     ''ZAGO VE CORDOBA İLE OYNAMAK KOLAYLIK SAĞLIYOR'' 

     Zago ve Cordoba gibi Güney Amerikalı iki oyuncu ile yan yana oynamanın avantaj olduğunu anlatan Brezilyalı futbolcu, ''Zago'yu daha önceden tanıyordum. Oyun karakterimiz benziyor, aynı dili konuşmamız kolaylık sağlıyor. Yanınızdaki oyuncuları tanıdığınız zaman oynamak daha kolay oluyor'' dedi. 
     Beş yıl Portekiz'de oynadıktan sonra yurtdışı tecrübesi olduğu için Türkiye'ye uyum sağlamakta zorlanmadığını anlatan Ronaldo'nun, ''Bir senelik daha Beşiktaş'la kontratım var. Ondan sonrası için masanın sol tarafı cevap verebilir'' diyerek aynı masada oturduğu Kulüp Başkanı Serdar Bilgili'yi göstermesi salonda gülüşmelere neden oldu. 
     Ronaldo, bir soru üzerine de 5 defa dünya şampiyonu olmuş Brezilya'nın, futbolcularının yurtdışında rağbet görmelerinin normal olduğunu söyledi. 
     Brezilyalı futbolcu, zaman zaman attığı goller için ise ''Şans meselesi'' dedi. 

     
</TEXT>
</DOC>
