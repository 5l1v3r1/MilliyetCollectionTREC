<DOC>
<DOCNO> 117856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/08/son/sontur21.html </URL>
<DATE> 2002/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman Vakıfları duruşması 26 Aralık'ta... 
</HEADLINE>
<TEXT>

     Ankara 1 No'lu DGM, Alman vakıfları soruşturması kapsamında, 15 kişi hakkında 8 yıldan 15 yıla kadar ağır hapis istemiyle açılan davanın duruşma tarihi olarak, 26 Aralık 2002 Perşembe gününü belirledi. 
     Edinilen bilgiye göre, 1 No'lu DGM, Ankara Cumhuriyet Savcılığı'na atanan, eski Ankara DGM Savcısı Nuh Mete Yüksel tarafından açılan davanın tensip tutanağını hazırladı. Mahkeme, duruşma tarihi olarak 26 Aralık 2002 Perşembe gününü belirledi. Ankara'daki sanıklara davetiye çıkaran mahkeme, diğer sanıklar için de talimat yazdı. Mahkemenin, iddianameyi Almanca'ya tercüme ettirdiği belirtildi. 
     İddianamede, vakıfların, Türkiye faaliyetleri incelendiğinde, ''konunun legal bir casusluk faaliyeti olduğuna ilişkin ciddi belirtiler görüleceği'' savunuluyor. ''Vakıflar, Alman dış politikasının en etkili ve en güvenilir maşalarıdır'' denilen iddianamede, klasik diplomasinin hiçbir başarı gösteremediği yerlerde işlevlerini sürdürdükleri, siyasetin ve toplumun bütün önemli alanlarına nüfuz ettikleri öne sürülüyor. 
     İddianamede, Konrad Adanueur Vakfı Türkiye Temsilcisi Wulf Schonbohm ve yardımcısı Dirk Tröndle, Heinrich Böll Vakfı Türkiye Temsilcisi Figen Fatma Uğur, Frederihc Ebert Vakfı Türkiye Temsilcisi Hans Schumaher, Frederich Naumann Vakfı Türkiye Temsilcisi Wolfgang Sachsenröder, Orient Enstitüsü Başkanı Claus Schönig ve yardımcıları Astrid Menz ve Börte Sagaster, FİAN örgütü Başkanı Petra Sauerland, FİAN temsilcisi Birsel Lemke, eski İstanbul Barosu Başkanı Yücel Sayman, Bergama köylülerini temsil eden Oktay Konyar, eski Bergama Belediye Başkanı Safa Taşkın, İzmir Barosu avukatlarından Semih Özay, Lemke ve Konyar'la bağlantılı çalıştığı bildirilen Özcan Durmaz hakkında, Türk Ceza Kanunu'nun TCK ''devletin emniyetine karşı gizli anlaşma'' başlığını taşıyan 171. maddesine göre 8 yıldan 15 yıla kadar ağır hapis isteniyor. 
     





</TEXT>
</DOC>
