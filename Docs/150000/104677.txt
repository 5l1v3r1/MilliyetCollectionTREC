<DOC>
<DOCNO> 104677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/29/son/sonspo19.html </URL>
<DATE> 2002/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de muhalefet bastırıyor... 
</HEADLINE>
<TEXT>

     Fenerbahçe'nin, 3. ön eleme turunda Feyenoord Rotterdam'a elenerek Avrupa Şampiyonlar Ligi'ne katılamamasıyla birlikte muhalefetin eleştirileri artarken, Fenerbahçeliler Birleşik Grup Derneği Başkanı Onur Kayadar, Fenerbahçe Kulübü Başkanı Aziz Yıldırım'ı istifaya davet etti. 
     Derneğin başkan yardımcısı Ali Gürel ile birlikte basın toplantısı düzenleyen Onur Kayador, Fenerbahçe Futbol Takımı'nın son 6 sezondur en başarısız dönemini geçirdiğini iddia ederek, ''Aziz Yıldırım tez elden 'Ben bu işi bilmiyorum' diyerek kenara çekilmeli. Bıçak kemiğe dayandı. Fenerbahçe, en karanlık dönemini geçiriyor. Başarılar hep geçmişte kaldı. Yıldırım çekilsin, geride kalanların önünü açsın'' diye konuştu. 
     Başarısızlığın asıl sorumlusunun Yıldırım olduğunu savunan Kayador, şunları söyledi 
     ''Son 6 sezonda çok sayıda teknik direktör, futbolcu ve yönetici değişti. Kulüpte herşey değişti, ama bir tek değişmeyen kendisi. Aynanın karşısına geçip bir yüzüne baksın, suçluyu görecektir. Hep geçmişten ders aldığını söyledi, ama hala aldığı bir tecrübe yok. Artık inşaatçı bir başkana ihtiyacımız yok. Bizi şampiyonluklara taşıyacak bir başkana ihtiyacımız var. Ben faturayı Aziz Yıldırım'a çıkarıyorum. Artık istifa etme zamanı. Fenerbahçe taraftarı acı çekmemeli.'' Yıldırım'ın, görevini sürdürdüğü 5 yıllık süre içinde yaklaşık 350 milyon dolara yakın para harcadığına dikkatleri çeken Kayador, sarı-lacivertli kulübün, böyle bir savurganlığı tarihinde ilk kez yaptığını ileri sürdü. 
     Fenerbahçe Kulübü'nün 61 milyon dolar borcu, 120 trilyon liraya yakın da vergi borcunun bulunduğunu kaydeden Kayador, sözlerini şöyle sürdürdü 
     ''İnanılmaz hesapsız harcamalar var. Örneğin Rapaiç ile ilgili kulağımıza gelen çok ilginç transfer rakamları var. Fenerbahçe'nin geleceği ipotek altına alınıyor. Sadece stat yapmakla olmaz. Taraftarların istediği sportif başarıdır. Aziz Yıldırım, şapkasını önüne alıp düşünmeli ve bir karar vermeli. Bu saatten sonra faturayı Lorant'a çıkarsan ne olur, çıkarmasan ne olur. Eğer ileride iyi anılmak istiyorsa bu işi bırakması lazım. Vergi borcundan hiçbir vatandaş kaçamaz. Fenerbahçe'nin de büyük bir vergi borcu var. Bu kulübün geleceği bombalanmış. Yıldırım, artık Fenerbahçe'nin yakasından düşmelidir.'' 
     
     YÖNETİCİ SARAN'A TEPKİ 

     Kayador, Fenerbahçe Kulübü Dış İlişkiler Sorumlusu Sadettin Saran'ın, bir futbolcu simsarı olarak yönetim kurulunda görev almasının da sakıncalı olduğunu öne sürdü. 
     Kayador, ''Futbolcu simsarının Fenerbahçe Kulübü yönetiminde hem de karar mekanizması içinde ne işi var. Bakıyoruz her transferde Saran'ın adı var. Böyle bir adamı yönetim kuruluna alırsan, adama çiddi bir şekilde 'Bu futbolcu simsarının yönetimde ne işi var ' diye sorarlar'' diye konuştu. 
     Kayador, Fenerbahçe idari koordinatörlüğü görevine Kemal Dinçer'in getirilmesini de basketbol kökenli olması nedeniyle bu görevi başaramayacağı gerekçesiyle eleştirdi. 
     Aziz Yıldırım'ın, istifa çağrılarına yanıt vermesi durumunda yeni başkan adaylarının çözüm önerileriyle ortaya çıkacağını da dile getiren Kayador, ''Hep Fenerbahçe için fedakarlık yaptığını söylüyor. İstifa edip, son bir fedakarlık yapsın'' dedi. 
     İkinci başkan Ali Gürel ise Aziz Yıldırım'ın, bir televizyon kanalında kulüpten alacaklarını hibe ettiği biçimindeki sözlerini tutmasını isteyerek, ''Yıldırım'ın bu sözünün arkasında durmasını bekliyoruz'' dedi. 
     Gürel, Yıldırım'ın görevde kaldığı süre içinde sarı-lacivertli kulübün değerini düşürdüğünü savunarak, şöyle konuştu 
     ''Aziz Yıldırım göreve geldiğinde kulüp UEFA sıralamasında 65. sıradaydı. Şimdi 126'ya geriledi. Kulübün değerini düşürdü. Yaklaşık 3 yıldan beri Yıldırım'a yanlışlarını anlatmaya çalışıyoruz. Tek başına Aziz Yıldırım'ın karar aldığı bir dönemde, yönetimde demokrasiden bahsedilemez. Yıldırım iktidar, ama muktedir değil.'' 
     
     FENERBAHÇE 2000 DERNEĞİ DE TEPKİLİ 

     Fenerbahçe'de, Feyenoord Rotterdam'a elenmenin ardından muhalefetin eleştirisi sürerken, Fenerbahçe 2000 Derneği Başkanı Şevket Yılmaz, ''Başkan Yıldırım ya Fenerbahçe'yi layık olduğu yere çıkarsın ya da görevi bıraksın'' dedi. 
     Acıbadem'de bir hastanenin açılışına katılan başkan Şevket Yılmaz, son gelişmelerle ilgili basın mensuplarının sorularını yanıtlarken, yaşanılan başarısızlığın tek suçlusunun başkan ve yöneticiler olduğunu ileri sürdü. 
     Teknik direktör Werner Lorant'ın, adeta aslanların önüne atıldığına inandığını vurgulayarak, şöyle konuştu 
     ''Başkan Yıldırım, Fenerbahçe'de herkesle kavgalı. Böyle bir ortamda başarı gelmez. Zaman varken herkes üzerine düşeni yapsın. Bırakması gereken bıraksın. Ama 'başarılı olacağız' diyorlarsa devam etsinler. Madem teknik direktör yetersiz, neden sezon başında görevde tutuldu. Bu nedenle başkan ve yönetimi suçlu buluyorum. Sportif alanda elde edilemeyen başarılar yerine, tesisleşme yaparak insanları tatmin edemezsiniz.'' 
     
</TEXT>
</DOC>
