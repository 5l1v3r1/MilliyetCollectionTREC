<DOC>
<DOCNO> 136779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/14/son/sonspo02.html </URL>
<DATE> 2003/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor, salona hapsoldu... 
</HEADLINE>
<TEXT>

     Birinci Süper Futbol Ligi'nde 15 Şubat Cumartesi günü deplasmanda Fenerbahçe ile karşılaşacak olan Gaziantepspor, iki gündür yağan kar nedeniyle hazırlıklarını kapalı salonda sürdürmek zorunda kaldı. 
     Gaziantepspor Teknik sorumlusu Nurullah Sağlam, güçlü rakipleri Fenerbahçe'nin geçen hafta Ankaragücü ile yaptığı maçın kimseyi aldatmamasını gerektiğini belirterek, ''Sonuçta Fenerbahçe ile oynayacağız. Rakibi gözümüzde ne çok büyütüyoruz ne de küçük görüyoruz. Hedefimiz puanla dönmek'' dedi. 
     Kent merkezine iki gündür yağan kar nedeniyle Celal Doğan Tesislerinin tamamen karla kaplandığını, olumsuz koşullara rağmen çalışmaları kapalı salonda sürdürmek zonunda kaldıklarını vurgulayan Sağlam, şunları kaydetti 
     ''Kapalı salonda da olsa yapmamız gereken tüm çalışmaları yapmaya çalıştık. Malatyaspor galibiyeti bizim için büyük moral oldu. Fenerbahçe'nin yaralı olması ise bizim için dezavantaj. Ankaragücü önünde gerçek güçlerini sahaya yansıtamadıklarına inanıyorum. Coşkulu taraftarları onlar için büyük bir artı. Potansiyel gücümüzü sahaya yansıtıp puan çıkartmayı hedefliyoruz. Bizim prensibimiz, futbolda asla ve asla rakibi küçümsememek, zaaflarından faydalanmamak. 
     İşimizin çok zor olduğunun bilincindeyiz. Sahaya çıkıp 90 dakika güzel futbolumuzla, izleyenlerden alkış almak istiyoruz. Futbolu, puan uğruna asla çirkinleştirmeyeceğiz. Fenerbahçe'nin durumu ortada. Başarılarını ortaya koyabilecekleri son şansları olan ligde, şampiyonluk umutlarını sürdürebilmeleri için bu maçı kazanmaları gerekiyor. Bizim de rehavete kapılmadan oynamamız gerekiyor. Zorlu 90 dakikadan puanla ayrılarak, sıralamadaki yerimizi korumayı hedefliyoruz.'' 
     
     FENERBAHÇE HAZIRLIKLARI 
     Fenerbahçe maçı hazırlıklarını sürdüren Gaziantepspor'da, bugünkü antrenmana milli takımlarda ki maçlarından dönen oyuncular da katıldı. Hafif sakatlıkları bulunan, Halit, Maxim ve Şevki'nin durumunun maç saati netleşeceği, bu oyuncuların tedavilerinin sürdürüldüğü bildirildi. 
     Bu arada, kötü hava şartları nedeniyle 2 gündür İstanbul ve Ankara bağlantılı uçak seferlerinin iptal edilmesi nedeniyle Gaziantepspor kafilesinin akşam saatlerinde Adana'ya hareket edeceği, buradan uçakla İstanbul'a gidecekleri öğrenildi. 
     





</TEXT>
</DOC>
