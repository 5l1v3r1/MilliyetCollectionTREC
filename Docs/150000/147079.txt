<DOC>
<DOCNO> 147079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/02/son/sonspo27.html </URL>
<DATE> 2003/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Samsunspor Önümüzdeki 4 maçtan en fazla 6 puan almalıyız 
</HEADLINE>
<TEXT>

     Samsunspor, sahasında oynayacağı Gaziantepspor maçının hazırlıklarını sürdürürken, Teknik Direktör Sakıp Özberk, ''Önümüzdeki 4 maçtan en az 6 puan almamız gerekiyor'' dedi. 
     Nuri Asan Tesisleri'nde, Teknik Direktör Sakıp Özberk gözetiminde çalışmalarını sürdüren Karadeniz ekibi, bugün teknik ağırlıklı bir çalışma yaptı. İdmana sakatlıkları süren Oktay, Serkan Dökme, Kenan ve Sauza katılmadı. 
     Dünkü çalışmalar sırasında serçe parmağı çıkan Fevzi ile hafif sakatlığı olan Junıor düz koşu yaparken, Sinan ise takımdan ayrı çalışmalarını sürdürdü. 
     Çalışma öncesi basın mensuplarına açıklama yapan Sakıp Özberk, önlerinde çok kritik maçlar olduğunu belirterek, şunları kaydetti 
     ''Liglere ara verilmesine rağmen biz çalışmalarımızı sürdürdük. Sıkı bir çalışma dönemi geçirdik. Yaptığımız çalışmaların neticesi olarak da kendimizi Gaziantepspor maçına hem fiziki, hem de psikolojik olarak hazır hissediyoruz. Bu maçı mutlaka kazanmamız gerekli. Puan cetvelindeki kritik noktadan kurtulmamız için önümüzdeki 4 maçtan en az 6 puan almamız gerekiyor. Bunu başaramazsak daha kritik durumlara düşebiliriz.'' Özberk, özellikle kritik maçlar sırasında hakem hatalarına maruz kalmak istemediklerini de ifade etti. Gaziantepspor maçında sakatlıkları süren Serkan Dökme, Kenan, Sauza ve Fevzi'nin forma giyemeyeceğini belirten Özberk, Oktay ile Junıor'un durumunun ise maç saatinde belli olacağını söyledi. 
     
     BİLET FİYATLARI 
     Bu arada, cumartesi günü oynanacak Gaziantepspor maçının bilet fiyatları da belirlendi. 
     Buna göre bilet fiyatları maraton ve kale arkası 2 milyon lira, kapalı tribün ise 5 milyon lira olarak açıklandı. 
     Samsunspor Basın Sözcüsü Ercan İnce, bilet fiyatlarını makul tuttuklarını belirterek, tüm taraftarların takımlarına sahip çıkmalarını istedi. 
     





</TEXT>
</DOC>
