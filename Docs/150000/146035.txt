<DOC>
<DOCNO> 146035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/28/son/sontur03.html </URL>
<DATE> 2003/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Hani bu bombalar akıllı idi Urfa'ya yine Tomahawk düştü.. 
</HEADLINE>
<TEXT>

     Şanlıurfa'nan Viranşehir ilçesi'nde Dağyanı köyüne bağlı mezraya sabaha karşı bir Tomahawk füzesinin düştüğü bildiriliyor. 
     Jandarma birlikleri, bombanın düştüğü söylenen mezraya doğru harekete geçti. 
     Bilindiği gibi bundan önce de yine Şanlıurfa'nın Bilecik ve Viranşehir ilçelerine iki Tomahawk füzesi düşmüştü. 
     Bu sabaha karşı düşen bombanın mezraya 500 metre uzaklıktaki tarlaya isabet ettiği ve can kaybı olmadığı da ilk gelen bilgiler arasında bulunuyor. 
     
     RADYOAKTİF MADDE İÇERİYOR MU 

     Şanlıurfa'nın Viranşehir İlçesi'ne bağlı Ayaklı köyü yakınlarına düşen güdümlü merminin ''radyoaktif'' madde içerip içermediği inceleniyor. 
     Sağlık Bakanlığı Kanserle Savaş Dairesi Başkanlığı, Türkiye Atom Enerjisi Kurumu'na TAEK bir yazı yazarak, Ayaklı köyü yakınlarına düşen güdümlü merminin ''radyoaktif'' olma ihtimali bulunduğunu belirterek, konunun incelenmesini istedi. 
     Bölgede radyoaktivite ölçümlerine başlayan TAEK, sonuçları yaklaşık 1 hafta içinde Sağlık Bakanlığı'na bildirecek. 
     Sağlık Bakanlığı, çevre kirlenmesinin boyutunun ve bölgede radyoaktif madde bulunup bulunmadığının araştırılmasının ardından bölgedeki ve civar köylerdeki kanser vakalarını incelemeye alacak. 
     Bakanlık, 10 yıl içinde Ayaklı köyü ve civar köylerdeki kanser vakalarında orantısal bir artış tespit ederse ABD'ye tazminat davası açacak. 
     Radyoaktif maddeler uzun vadede, kan, cilt, kemik, troid, lenf, akciğer, beyin, testis kanserlerine yol açıyor. 
     Ayaklı köyüne 1 metre 30 santim uzunluğunda bir güdümlü mermi düşmüş, gövdesi parçalanmış, çekirdek kısmı ise yaklaşık 3 metre genişliğinde bir çukur açmıştı. 
     
     UZMAN EKİP YOLA ÇIKTI 

     Olay yerinde güvenlik şeridi oluşturulurken, bölgeye askeri yetkililer helikopterle geldi. ABD'li uzman ekibin ise İncirlik Üssü'nden yola çıktığı belirtildi. 
     Bu arada, tarlasına füze parçaları düşen köylülerden Ahmet Çakır, Şanlıurfa'ya 57 kilometre mesafedeki mezralarının üzerinde sabaha kadar çok sayıda uçak geçtiğini ve köylülerin gürültüden uyuyamadığını söyledi. Çakır, şunları anlattı 
     ''Yere doğru, ateşlenmiş dinamit fitili gibi bir ışık hızla düştü. Daha sonra bazı yerlerden kıvılcımlar gördüm. Parçalar benim 130 dönümlük hububat ekili arazime düştü. Çok korktuk. Çünkü bir süre önce Birecik ve Viranşehir'e Tomahawk füzesi düşmüştü. Parçalara fazla yanaşmadık, kimyasal bir şey olur diye korktuk.'' Dağyanı Köyü Muhtarı Mustafa Karakuş da parçaların sabaha karşı düştüğünü, yaklaşık 15 parça gördüğünü belirterek, durumu hemen güvenlik güçlerine bildirdiklerini söyledi. 
     Şanlıurfa'nın Birecik İlçesi'ne bağlı Özveren Köyü ile Viranşehir'e bağlı Ayaklı Köyü yakınlarına da 23 Mart günü iki füze düşmüş, olayda ölen ya da yaralanan olmamıştı. 
     
</TEXT>
</DOC>
