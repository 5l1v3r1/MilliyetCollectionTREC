<DOC>
<DOCNO> 100798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/08/son/sonspo19.html </URL>
<DATE> 2002/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor ''Fenerbahçe bilet talebinde bulunmadı'' 
</HEADLINE>
<TEXT>

     Trabzonpor-Fenerbahçe maçı öncesi, sarı-lacivertli takım taraftarına yer ayrılmadığı açıklandı. 
     Trabzonspor Kulübü Yönetim Kurulu Üyesi Coşkun Kahraman, Fenerbahçe Kulübü'nün kendilerinden herhangi bir bilet talebinde bulunmadığını söyledi. 
     Kahraman, Fenerbahçe'nin organizasyonu dışında gelebilecek taraftarlara Hüseyin Avni Aker Stadı tribünlerinde herhangi bir yer ayırmadıklarını ifade ederek, tüm tribün biletlerini satışa çıkardıklarını kaydetti. 
     
     FENERBAHÇELİLER GELİRLERSE BİRLİKTE İZLEYECEKLER 

     Trabzonspor ile Fenerbahçe arasında yarın akşam yapılacak Birinci Süper Futbol Ligi'nin 2002-2003 sezonunun açılış karşılaşmasında, sarı-lacivertli takım taraftarlarının gelmesi durumunda, her iki takım taraftarları maçı birarada izleyecek. 
     Trabzon Emniyet Müdürü Hamdi Güngör, Fenerbahçe Kulübü'nün organize etmediği taraftarların maça gelme olayıyla ilgili şu ana dek herhangi bir bilginin kendilerine ulaşmadığını belirterek, ''Eğer Fenerbahçe taraftarları gelirse, onlar da Trabzonspor taraftarı gibi bilet alıp maçlarını izleyecekler'' dedi. 
     Güngör, Trabzonspor taraftarlarının centilmen bir taraftar olduğunu ve Fenerbahçe taraftarlarına iyi bir konukseverlik örneği göstereceğine inandığını da ifade ederek, ''Trabzonspor ve Fenerbahçe taraftarları maçı birlikte izleyecek. Trabzon, bu konuda iyi bir örnek olacak. Herhangi bir duruma karşı gerekli önlemlerimiz alınmıştır'' diye konuştu. 
     





</TEXT>
</DOC>
