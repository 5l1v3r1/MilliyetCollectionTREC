<DOC>
<DOCNO> 140607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/04/son/sontur02.html </URL>
<DATE> 2003/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC yönetimi, son kararı tartışmak için Ankara'ya geliyor 
</HEADLINE>
<TEXT>

     Kuzey Kıbrıs Türk Cumhuriyeti Cumhurbaşkanı Rauf Denktaş, Meclis Başkanı Vehbi Zeki Serter ve hükümet ortakları, Kıbrıs konusunda temaslar yapmak ve gündeme getirilen referandum konusunda ortak tavır belirlemek amacıyla yarın Ankara'ya gidecek. 
     Başbakan Derviş Eroğlu, Bayrak Televizyonu'nda BRT yayımlanan Aktüel programında yaptığı konuşmada, Cumhurbaşkanı Denktaş, Meclis Başkanı Serter, kendisi, Turizmden Sorumlu Devlet Bakanı ve Başbakan Yardımcısı Serdar Denktaş, Dışişleri ve Savunma Bakanı Tahsin Ertuğruloğlu ile birlikte temaslarda bulunmak üzere yarın Ankara'ya gideceklerini açıkladı. 
     ''Kıbrıs milli davasından bir zafiyet verileceğini sanmadığını'' ifade eden Başbakan Eroğlu, ''Halkımızın bir devlet çatısı altında olmanın mutluluğu içinde bulunduğunu biliyorum. Sıkıntılar vardır, tedbirleri alınmaktadır. Ama devlet çatısı yıkılırsa bundan sonra devlet bir daha kurulamaz'' dedi. 
     Annan planıyla birlikte sunulan haritaya ''evet'' demelerinin mümkün olmadığının altını çizen Eroğlu, birlik ve beraberliğin korunması gereken çok kritik günlerden geçildiğini belirterek, sorunlar var diye devletten vazgeçilemeyeceğini vurguladı. 
     Annan planına ''evet'' de dese ''hayır'' da dese Rumlar'ın Avrupa Birliği'ne gireceğini kaydeden Eroğlu, ''Biz 'evet' dersek onlar 'hayır' derse bizim durumumuzda bir değişiklik olmayacak. Ama Rumlar yine AB'ye gidecek'' dedi. Eroğlu, Kıbrıs konusunda referandum olması halinde, içine, Kıbrıs Türk tarafının lehine olacak unsurların da konulması gerektiğini söyledi. 
     BM Genel Sekreteri Kofi Annan'ın Kıbrıs ziyaretinde gündeme getirdiği referandum konusunda gerekli kararın verileceğini ifade eden Eroğlu, bu konuda parti organlarında tutumlarını belirleyeceklerini belirtti. 
     
     ÖDENEK KONUSU 

     Eroğlu, Türkiye'de dün açıklanan tasarruf tedbirleri kapsamında, KKTC'ye yapılacak ödemelerden 50 trilyon liralık ödeneğin kesildiğinin kaydedilerek bu konudaki görüşlerinin sorulması üzerine, KKTC Maliye Bakanı Mehmet Bayram'ın dün Ankara'da bazı temasları olduğunu, Devlet Bakanı ve Başbakan Yardımcısı Abdüllatif Şener'in, ''KKTC'nin bir sıkıntısı olduğu anda takviye yapılacağı'' yönünde teminat verdiğini, bu yönde bir endişelerinin olmadığını söyledi. 
     Eroğlu, Lefkoşa'da Cuma günü yapılacak ''Egemenlik ve Varoluş'' mitingine partisin tam destek verdiğini de bildirerek, ''Bizim de artık sesimizi duyurmamız gerekiyor'' dedi. 
     





</TEXT>
</DOC>
