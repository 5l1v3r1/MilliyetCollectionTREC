<DOC>
<DOCNO> 109980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/28/guncel/gun03.html </URL>
<DATE> 2002/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Sercan’ın canı icraya verildi 
</HEADLINE>
<TEXT>

Sercan, oksijen tüpü olmadan nefes alamıyor. Ve babası, bu tüpü almak için kullandığı kredi kartının borcu nedeniyle, icrayla boğuşuyor... 
     ESRA ALUS İstanbul 

     Beş yıldır oksijen tüpüne bağlı yaşayan ve büyüme geriliği olan 10 yaşındaki Sercan Yavuz’un sağlık masrafları, işçi babası Ferhat Yavuz’u icralık etti. 
     Yavuz ailesinin beş çocuğundan biri olan Sercan’ın hayatı, 5 yaşında geçirdiği kızamık hastalığı sonrası k busa döndü. Hastalık nedeniyle ciğerleri oksijen alamayan Sercan, o günden sonra oksijen tüpüyle yaşamaya başladı. Bir fabrikada asgari ücretle çalışan ve Gaziosmanpaşa’da kirada oturan baba Ferhat Yavuz, diğer çocuklarından üçünün okula gitmesi nedeniyle Sercan’ın masraflarını karşılayamaz hale geldi. 
     
     Tüp de bitmek üzere 
     Bu nedenle kredi kartı kullanmaya başlayan baba Yavuz, çektiği 800 milyon liranın, faiziyle birlikte 2 milyar 300 milyon liraya yükseldiğini öğrendi. 
     İhtarlara rağmen parayı ödeyemeyen Yavuz hakkında, malvarlığının belirlenerek haciz konulması amacıyla İstanbul İcra Tetkik Mercii’nde dava açıldı. İşte bu dava nedeniyle, boyundan büyük oksijen tüpüyle dolaşan küçük Sercan, önceki gün davalı babasının faiziyle 2 milyar 300 milyonu bulan kredi kartı borcunun en azından taksite bağlanması için ailesiyle İstanbul Adliyesi’ne geldi. Ancak aile, yoğun duruşma trafiği nedeniyle dilekçelerini veremedi. Ailenin beklemeye de tahammülleri yoktu, çünkü Serkan’ın tüpü bitmek üzereydi. 
     
     Konu komşu bakıyor 
     Dava kapsamında borcunu taksite bağlatmak isteyen Yavuz, oğlunun oksijen tüpü olmadan yaşayamadığını, bunun da aileye büyük maddi yük oluşturduğunu anlattı. 
     Diğer üç çocuğunun okula gittiğini ve Sercan’a bakan eşinin de çalışamadığını belirten Yavuz, masrafları karşılamak için kredi kartından nakit para çektiğini söyledi. Komşuları ve yardım kuruluşlarının katkılarıyla hayatlarını sürdürdüklerini belirten, 10 yaşındaki Sercan’ı okula da gönderemediklerini dile getiren baba Yavuz, şimdi mahkemeden çıkacak ve oğlunun kaderini belirleyecek kararı bekliyor. 
     



 GÜNCEL 























</TEXT>
</DOC>
