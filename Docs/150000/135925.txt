<DOC>
<DOCNO> 135925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/08/son/sondun11.html </URL>
<DATE> 2003/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
De Soto "Planda küçük değişiklikler yapılabilir" 
</HEADLINE>
<TEXT>

     Birleşmiş Milletler BM Genel Sekreteri Kofi Annan'ın Kıbrıs Özel Temsilcisi Alvaro De Soto, BM'nin, Annan planının kabul edilmesi için belirlediği tarih içinde bir anlaşmaya varılabileceğini, her iki liderin şimdiki fırsatın az bulunan bir fırsat olduğu görüşünde olduğunu ve planda küçük değişiklikler yapılabileceğini belirtti. 
     Harita konusuna değinen De Soto, haritanın hazırlanışı sırasında esas hedefin, mümkün olduğu kadar fazla sayıda Rum göçmenin, Kıbrıs Rum yönetimine verilecek bölgeye dönmesi, ancak bu yapılırken bu bölgede yaşayan Kıbrıslı Türklerden, mümkün olan en az sayıda kişinin yer değiştirmesinin hedeflendiğini belirtti. 
     Geri dönecek Rumların sayısıyla ilgili 1960 ve öncesi yapılan bazı nüfus sayımlarına baktıklarını belirten De Soto, genel olarak 80 bin dolayında Rum'un geri dönebileceğinin söylenebileceğini açıkladı. 
     BM planının bazı maddelerinin Avrupa Birliği müktesebatına ters olduğu yönünde eleştirilerin bulunduğuna ilişkin görüşlere karşılık De Soto, bu görüşe katılmadığını, planın amacının bireysel insan haklarını güvence altına almak olduğunu bildirdi. 
     Yeni bir plandan söz edildiğinin hatırlatılması ve görüşünün sorulması üzerine De Soto, taraflar arasında tadilatlar konusunda anlaşmaya varılması durumunda planın revize edileceğini, taraflar arasında tadilatlar konusunda anlaşma olmaması durumunda BM Genel Sekreteri'nin bazı öneriler yapabileceğini kaydetti. 
     





</TEXT>
</DOC>
