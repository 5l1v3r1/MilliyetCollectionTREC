<DOC>
<DOCNO> 130821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/14/son/sontur10.html </URL>
<DATE> 2003/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Adliyeye sevkedilerken ekip otosunda doğum yaptı 
</HEADLINE>
<TEXT>

     Şanlıurfa'da, bir evden hırsızlık yaptığı iddiasıyla gözaltında alınan hamile kadın, ifadesi alındıktan sonra adliyeye sevk edilirken, polis otosunda doğum yaptı. Doğumevi Hastanesi'nde tedavi altına alınan kadının, tüm masraflarını Emniyet Müdürlüğü tarafından karşılandığı bildirildi. 
     A.A muhabirinin edindiği bilgiye göre, Haşimiye Mahallesi'nde dilencilik yaparak geçinmeye çalışan bir çocuk annesi Zeliha B. 18 , hırsızlık yapıldığı belirlenen bir evin kapısında ihbar üzerine yakalandı. 
     Gözaltına alınan Zeliha B., emniyetteki ifadesinin ardından adliyeye sevk edildi. Zeliha B., hamile olması nedeniyle kadın polis gözetiminde otomobile bindirildi. Bu sırada sancıları artan Zeliha B., kadın polislerin yardımıyla doğum yaptı. Daha sonra Zeliha B. adliye yerine Doğumevi Hastanesi'ne götürüldü. 
     Uzman Doktor Tayfun Vural tarafından tedavi edilen Zeliha B.'nin doğum kanalında meydana gelen yırtıklar için 3 dikiş atıldı. Tedavi sonrası Yenidoğan Servisi'ne kaldırılan Zeliha B., dünyaya getirdiği bebeğe ''Umut'' adını verdi. 
     
     ASKER OLAN EŞİNE PARA GÖNDERİYOR 

     Zeliha B.'nin eşinin arkadaşı Mehmet Gül, A.A muhabirine yaptığı açıklamada, olayın bir yanlış anlaşılma sonucunda meydana geldiğini öne sürerek, şöyle dedi 
     ''Zeliha B.'ye ne kendi ailesi ne de nikahsız yaşadığı eşi Ayhan U.'nun ailesi sahip çıktı. Çünkü Ayhan U. ile Zeliha B. ailelerinin karşı çıkmasına rağmen beraber yaşıyor. Zeliha B., 3 yaşındaki çocuğuna dilencilik yaparak bakıyordu. Ayrıca İzmit'te vatani görevini yapan eşi Ayhan U.'ya para gönderiyordu. Evi kira. Zeliha'ya mahalleli yemek veriyor. Bir yanlış anlaşılma var. Adalet yerini bulacaktır. Ayrıca 250 ile 300 milyon lira dolayındaki hastane masraflarını ödeyen Emniyet Müdürlüğü'ne minnettarız.'' Bu arada, hastanede polis gözetiminde bulunan Zeliha B.'nin iyileştikten sonra adliyeye sevk edileceği bildirildi. 
     





</TEXT>
</DOC>
