<DOC>
<DOCNO> 122281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/02/son/soneko18.html </URL>
<DATE> 2002/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Şahin-Deppler görüşmesinde kamu toplu sözleşmeleri ele alındı 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin ile IMF Avrupa 1.Bölge Direktörü Michael Deppler arasındaki görüşmede, gelecek yılki kamu toplu sözleşmeleri süreci ele alındı. 
     Edinilen bilgiye göre, toplu sözleşme kapsamına giren işçi sayısının bu ay sonunda kesinleştirilmesi ve gelecek yıl 400 bin civarında olması bekleniyor. 
     Kamu toplu iş sözleşmelerinin yürürlük tarihi, ağırlıklı olarak Şubat ve Mart aylarında başlıyor. 
     Toplu iş sözleşmelerine esas olacak işçi sayısının, geçen yıla göre yüzde 10 düzeyinde azalması bekleniyor. 
     Bu arada ücret artışlarında çalışanların kayıplarını azaltmak için, geriye dönük enflasyonun hesaplanması konusundaki çalışmanın, Maliye Bakanlığı ve Hazine Müsteşarlığı'nın alanına girdiği de kaydediliyor. 
     Devlet Bakanı ve Başbakan Yardımcısı Şahin, daha önce basına yansıyan sözlerinde, ''IMF istese de istemese de kamuda rahatlamayı meydana getirmek için, emekliliği gelenleri emekli etmeyi düşünüyoruz'' ifadesini kullanmıştı. 
     
     VAKIFBANK... 
     Bu arada görüşmede, Vakıfbank'ın yüksek aktiflerine rağmen özelleştirilememesi de gündeme geldi. Bu nedenle bankanın özelleştirilmesinde, finans kısmının, gayrimenkul kısmından ayrı ayrı özelleştirilmesi görüşü de IMF'ye iletildi. 
     Vakıfbank, gerek yapısı, gerekse konjonktürün uygun olmaması nedeniyle özelleştirilememişti. 
     





</TEXT>
</DOC>
