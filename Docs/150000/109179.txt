<DOC>
<DOCNO> 109179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/23/son/sontur17.html </URL>
<DATE> 2002/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit, kuşatma altındaki Arafat ile telefonda görüştü... 
</HEADLINE>
<TEXT>

     Başbakan Bülent Ecevit, Filistin Lideri Yaser Arafat ile bir telefon görüşmesi yaptığını belirterek, Arafat'ın, kendisine tüm dünya ile bağlantısının büyük ölçüde kısıtlandığını bildirdiğini söyledi. 
     Ecevit, Türkiye'nin, İsrail ile Filistin arasında arabuluculuk işlevi üstlenmeye hazır olduğunu belirtti. 
     Ecevit, Dışişleri Bakanı ve Başbakan Yardımcısı Şükrü Sina Gürel ve Dışişleri Bakanlığı Müsteşarı Uğur Ziyal ile yaptığı 1 saat 15 dakika süren toplantının ardından gazetecilere Ortadoğu'daki gelişmelerle ilgili açıklamalarda bulundu. 
     Başbakanlık Merkez Binası Bakanlar Kurulu salonunda Gürel ile birlikte açıklama yapan Ecevit, şunları kaydetti 
     ''Dün bildiğiniz gibi İsrail ile Filistin arasında yeni çatışmalar oldu daha doğrusu arasında yeni çatışmalar oldu demek doğru değil, çünkü Filistinliler bazı saldırılara maruz kaldı ve çok üzücü gelişmeler oluyor ve olabilecektir. 
     Bugün Sayın Arafat'ı biraz önce telefonla aradım. Onun şikayetleri şunlar Diyor ki benim karargahıma saldırılar şu anda da devam ediyor. Bu arada bütün ihtiyaçlarımız önlenmiş durumda. Suya erişebilmemiz, yiyeceğe erişebilmemiz, tıbbi sorunlarla karşı karşıyayız. Emrime verilmiş bir araba vardı o araba da elimizden alındı. Benim tüm dünyaya ile bağlantım büyük ölçüde kısılmış durumda.'' Bunun çok ciddi bir durum olduğunu belirten Ecevit, ''Gerçi bazı terörist grupları da İsrail'e karşı eylemlerde bulunuyor fakat sayın Arafat'ın bunları engelleme olanakları ortadan kalkmış durumda. Otoritesini kullanamıyor, yetkilerini kullanamıyor'' dedi. 
     Bu durumda İsrail ile Filistin arasında barış sağlanmasının büyük ölçüde ortadan kalktığını veya zorlaştığını belirten Ecevit, ''Gerçi şu sırada New York'da Filistinliler ile İsrailliler arasında bazı temaslarda bulunuluyor fakat dediğim gibi Arafat'ın bu konuda etkinlikte bulunması son derecede de zorlaşmıştır durumdadır'' diye konuştu. 
     Başbakan Ecevit, bu nedenle bugün İsrail makamları ile temasa geçeceklerini bildirdi. Ecevit, ''Ayrıca ABD Başkanı Bush'a bir mektup göndereceğim ve durumla yakından ilgilenmesini rica edeceğim. Bizim ayrıca İsrail ile Filistin arasında ilişkilerimiz çok iyi olduğu için gerekirse arabuluculuk işlevi üstlenmeye hazırız. Bunu da tabi ilgililere bildireceğiz'' dedi. 
     





</TEXT>
</DOC>
