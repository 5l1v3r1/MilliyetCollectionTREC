<DOC>
<DOCNO> 134092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/30/son/soneko16.html </URL>
<DATE> 2003/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanayi Bakanı Coşkun Cumhurbaşkanı'nın kararına saygılıyız 
</HEADLINE>
<TEXT>

     Sanayi ve Ticaret Bakanı Ali Coşkun, ''Cumhurbaşkanı Ahmet Necdet Sezer'in, vergi yasasındaki değişikliklerle ilgili veto kararını saygıyla karşılıyoruz'' dedi. 
     İzmir Valisi Alaaddin Yüksel'i ziyaret eden Bakan Coşkun, kendisini İzmir'de ''evinde gibi'' hissettiğini belirtti. 
     Bakan Coşkun, Cumhurbaşkanı Sezer'in, vergi yasasındaki değişiklikleri veto etmesiyle ilgili sorulara ise şöyle yanıt verdi 
     ''9 katrilyon lirayı aşkın tahakkuk etmiş vergiyi Maliye Bakanlığı tahsil edemiyor. Piyasada güven sarsılmış. Sarsılan güveni geri getirmek için, 'Nereden Buldun Yasası'nı kaldırdık. Arkasından vergi barışını getirdik. Bu, bir vergi affı değil, toplanan vergilerin belirli kolaylıklar getirilerek, tahsili konusunda alınan tedbirlerdir. Sayın Cumhurbaşkanı'nın kararını saygıyla karşılarız. Demokraside bunlar doğaldır. Yeniden Meclis'te görüşürüz, Köşk'e arz ederiz. Aynen olup olmayacağı Meclis'in takdirindedir. Ekonomiyi düzlüğe çıkaracaksak, bunları yapmak mecburiyetindeyiz.' Kemal Derviş'in Bakanlığı döneminde uygulamaya konulan İstanbul Yaklaşımı'nda, ''bankaların gerekli desteği sağlayamadığını ve beklenen hedefe ulaşılamadığını'' ifade eden Coşkun, KOBİ'lerin kriz ortamından kurtulabilmesi için ''ilave tedbirler'' alacaklarını kaydetti. Coşkun, KOBİ'lere sermaye hareketi kazandırmak amacıyla KOBİ borsalarını açacaklarını, ''girişimci sermaye piyasaları'' kuracaklarını ve ürün borsalarını çağdaş hale getireceklerini belirtti. 
     İzmir Valisi Yüksel ise ''sanayi duayeni'' bir bakanı İzmir'de ağırlamaktan onur duyduğunu belirterek, kentin sorunlarının yer aldığı bir dosyayı Bakan Coşkun'a verdi. Vali Yüksel'in hediye ettiği Vali Konağı'nın gümüş rölyefini alan Bakan Coştun, ''Sizin İzmir'deki valiliğiniz, hem İzmir hem Türkiye için şanstır'' dedi. 
     
     İZTB ZİYARETİ 
     Bakan Coşkun, daha sonra İzmir Ticaret Borsası'nı İZTB ziyaret etti. İZTB Yönetim Kurulu Başkanı Tuğrul Yemişçi ile görüşen Coşkun, kayıt dışılığın, ekonominin en büyük sorunlarından biri olduğunu ve bunun ''polisiye tedbirlerle değil, ekonomik teşvik ve tedbirlerle'' düzeltilebileceğini belirtti. Bu nedenle borsalara çok önem verdiklerini kaydeden Coşkun, şunları söyledi 
     ''Önümüzdeki günlerde 5590 sayılı yasada yapılacak değişikliklerle oda ve borsalar, daha güçlü hale gelecek. Özellikle meslek komiteleri güçlenecek. Sektör bazında daha etkili çalışmalar yapmaya yöneltilecek. Ürün borsalarının geliştirilmesiyle ilgili yasa, son şeklini alıyor. Önümüzdeki günlerde Meclis'e vereceğiz. Bu yasayla ürün borsalarına, yeni bir anlayış, yeni bir hareket gelecek. Türkiye'nin ekonomik düzlüğe çıkmasında borsalar önemli yer tutacak.'' İZTB binasında bulunan Vadeli İşlemler Piyasası işlem salonunu da gezen Bakan Coşkun, İZVİP'in hayata geçmesi için ellerinden gelen yardımı yapacaklarını belirterek, ''Ne istiyorsanız yapacağız. Ne eksik varsa söyleyin. Programımda vadeli işlemler ve ürün borsaları çok önemli'' diye konuştu. 
     Pamuk korbeyine de katılan Coşkun, Türkiye'nin 900 bin ton pamuk üretimine karşılık, 1.5 milyon ton pamuk tüketimi olduğunu dikkati çekerek, ''Pamuk ekim sahalarının ihtiyacı karşılayacak seviyelere çıkması gerekiyor'' dedi. Dünya Ticaret Örgütü'nün 2005 yılında uygulamaya koyacağı yeni Gümrük Mevzuatıyla ilgili Türkiye'nin rekabet gücünü yükseltecek tedbirler alınması gerektiğini bildiren Coşkun, aksi takdirde sıkıntının devam edebileceğini kaydetti. 
     Bakan Coşkun, emtia borsalarında fiyatların siyasi baskı olmadan, ürünün kalitesine ve arz talep dengesine göre hür düşünce ile belirlendiğini kaydederek, ''Ürün borsaları ve vadeli işlemler borsalarını, İzmir örneğinden Türkiye'ye yaymak istiyoruz'' dedi. 
     Bakan Coşkun, İzmir İktisat Kongresi'nin bu yıl yetişmeyeceğini, gelecek yıllarda ''uluslararası alanda ses getirecek'' şekilde organize edilmesi gerektiğini ifade etti. İZTB Başkanı Tuğrul Yemişçi, teşkilatlanma çalışmaları devam eden İzmir Vadeli İşlemler Borsası'nın, Eylül ya da Ekim ayına yetişeceğini söyledi. 
     Bu arada Bakan Coşkun, Ankara'dan gelirken uçakta basınçtan dolayı rahatsız olduğunu belirterek, İZTB doktorundan burun damlası istedi. 
     





</TEXT>
</DOC>
