<DOC>
<DOCNO> 108662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/20/son/sondun22.html </URL>
<DATE> 2002/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya'da zayıflama rekoru "2 yılda 120 kilo verdi..." 
</HEADLINE>
<TEXT>

     İtalya'nın Milano kentinde 2 yıl içerisinde 120 kilo vermeyi başaran bir kadın, rekorlar kitabına girdi. 
     Dengeli beslenme ve zayıflama uzmanlarının kurduğu Milano'daki Niguarda adlı hastanenin yöneticilerinden Maria Gabriella Gentile, 2 yıl önce kendilerine gelen 190 kilo ağırlığındaki bir kadını, uyguladıkları ilaçsız zayıflama sistemi sayesinde şu anda 74 kiloya düşürdüklerini açıkladı. 
     Beslenme Günleri dolayısıyla düzenlenen konferansta gazetecilere demeç veren doktor Gentile, kendilerine başvuran kadının 52 yaşında, 1.60 boyunda ve işine devam eden biri olduğunu belirtti. 
     Uyguladıkları sistemi ''Yemek diyeti, evde programlı br şekilde bisiklete binme ve kilinikte çeşitli psikolojik uzmanlarla toplu veya tek seanslar yapma'' olarak açıklayan Gentile, asla ilaç kullanmadıklarını ifade etti. İtalyan doktor, şöyle dedi 
     ''Kadın bize geldiğinde, sadece evde uygulayacağı geleneksel bir diyet programı istiyordu. Ama bu tür çok fazla kilolu kişilerde bu diyeti uygulamak kolay değil. Çok disiplinli ve kontrol altında olması gerekir. 
     Uzman psikologlarla da çalıştık. Zaten kadının psiko-sosyal probleminin bulunmaması, tedavinin başarıya ulaşmasında önemli bir etkendi.'' Şu anda 74 kilo olan kadına doktorunun son önerisinin, estetik ameliyat olduğu bildirildi. 
     





</TEXT>
</DOC>
