<DOC>
<DOCNO> 137778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/19/son/sontur06.html </URL>
<DATE> 2003/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Cemrenin ilki yarın havaya düşecek 
</HEADLINE>
<TEXT>

     Türk dünyasının gerek kültürüne, gerek hava bilimlerine ve gerekse de edebiyatına konu olan ve her yıl Şubat-Mart aylarında "düşse de ısınsak" diye beklenen bir hava olayıdır cemre... Arapça kökenli "ateş parçası", "ateş halindeki kömür" anlamına gelen ve ısınmayı ifade eden cemrenin ilki yarın havaya düşecek. 
     Anadolu'da "Halk takvimi" olarak adlandırılan ve genellikle örf ve inanışlardan hareketle hazırlanan takvimde, yıl, "Kasım ve Hıdrellez" olmak üzere ikiye bölünüyor. 
     Takvime göre, Kasım, Kasım ayının başında başlar ve Hıdrellez'e kadar yani Mayıs'a kadar sürer, bu kış mevsimidir. Hıdrellez ise 6 Mayıs'ta başlar ve Kasım'a kadar sürer, bu da yaz mevsimidir. 
     Birinci cemrenin Kasım Günleri'nin 105. günü yani 20 Şubat'ta havaya, ikinci cemrenin 112. gün yani 26-27 Şubat'ta suya ve üçüncü cemrenin de 119. gün yani 4-5 Mart'ta toprağa düştüğü kabul edilir. 
     Saatli Maarif Takvimi'ne göre, cemre düşüşleri genellikle fırtınalı geçer ve yurdun pek çok yerinde kar yağışı görülür. Üçüncü cemrenin ardından da baharın geleceği kabul edilir. 
     İzmir Meteoroloji Bölge Müdürü Burhan Babalıoğlu, ilk cemrenin düşeceği yarın, Marmara'nın batısı, Kıyı Ege ve Batı Akdeniz'in parçalı bulutlu, diğer yerlerin ise çok bulutlu ve yağışlı olmasının beklendiğini söyledi. 
     





</TEXT>
</DOC>
