<DOC>
<DOCNO> 109362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/24/son/sontur12.html </URL>
<DATE> 2002/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis'i olağanüstü toplantıya çağıran önergede gariplikler 
</HEADLINE>
<TEXT>

     DYP Samsun Milletvekili Erdoğan Sezgin, imza vermemesine karşın isminin olağanüstü toplantı önergesinde yer almasını ''Maksatlı'' bir girişim olarak değerlendirdi ve yasal yollara başvuracağını bildirdi. 
     Önergede ismi olmasına karşın imzasının bulunmaması nedeniyle TBMM Başkanlığı'nın hesaplamalarında dikkate alınmayan DYP Samsun Milletvekili Erdoğan Sezgin, durumu ile ilgili yazılı açıklama yaptı. 
     Açıklamasında siyasi etik bakımından doğru bulmadığı gayri ahlaki tavır ve davranışlar içinde yer almasının mümkün olmadığını ifade eden Sezgin, şunları kaydetti 
     ''Böyle bir harekete katılmam mümkün olmadığı gibi imza da vermeden adımın karıştırılmış olmasını maksatlı bir girişim olarak telakki ediyor, ismimi karıştıranlar hakkında gerekli yasal yollara başvuracağımı bildiriyorum.'' 
     
     YTP'LİLERİN İMZALARI 
     Bu arada, önergede 6 YTP Milletvekilinin isim ve imzaları üstü çizik olarak yer aldı. 
     Önerge, TBMM'nin olağanüstü toplanması ve yasa değişikliği çalışmalarını yürüten milletvekilleri arasında yer alan YTP Grup Başkanvekili Gaffar Yakın'ın yanı sıra İzmir Milletvekili Hakan Tartan, İstanbul Milletvekili Bahri Sipahi, Manisa Milletvekili Hasan Gülay, Hatay Milletvekili Ali Günay ile Sinop Milletvekili Metin Bostancıoğlu'nun isimlerinin üzeri çizilerek TBMM Başkanlığı'na sunuldu. Bu isimler de TBMM Başkanlığı'nın hesaplamalarında dikkate alınmadı. 
     





</TEXT>
</DOC>
