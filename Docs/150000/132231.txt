<DOC>
<DOCNO> 132231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/21/son/sonspo15.html </URL>
<DATE> 2003/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlispor Beşiktaş'tan maçın tekrarını istemesini beklerdik 
</HEADLINE>
<TEXT>

     Denizlispor Asbaşkanı Feridun Basmacı, Beşiktaş ile yaptıkları Türkiye Kupası maçının ''tekrarına'' ilişkin başvurularının, Futbol Federasyonu tarafından reddedilmesi kararına saygı duyduklarını söyledi. 
     Tartışmalara yol açan maçtan sonra, Beşiktaş Kulübü'nden ''yeniden oynama teklifinin'' gelmesini beklediklerini kaydeden Basmacı, ''Federasyonun kararına saygı duyuyoruz. Ancak konunun bir de kamu vicdanıyla ilgili kısmı var. Kamu vicdanı, bu karar sonrası rahat değil'' dedi. 
     Feridun Basmacı, kupadan elenme üzüntüsü yaşamadıklarını kaydederek, ''Üzüntümüz Beşiktaş gibi büyük bir kulübün bizden önce bu maçı tekrar edelim dememesidir. 100. yıldönümlerinde kupayı kazandıkları takdirde, şaibe gölgesi düşecek. Buna üzülüyoruz'' diye konuştu. 
     Denizlispor Kulübü, Beşiktaş ile Denizli Atatürk Stadı'nda oynadıkları Türkiye Kupası maçında hakem Erol Ersoy'un ''kural hatası yaptığı'' gerekçesiyle, karşılaşmanın tekrarı için Futbol Federasyonu'na başvurmuştu. 
     





</TEXT>
</DOC>
