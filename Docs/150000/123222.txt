<DOC>
<DOCNO> 123222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/08/ekonomi/eko03.html </URL>
<DATE> 2002/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
2003 sanayicinin yatırım yılı olacak 
</HEADLINE>
<TEXT>

Seçimlerde tek parti iktidarının çıkmasıyla istikrarın sağlandığını belirten İstanbul Sanayi Odası İSO Başkanı Tanıl Küçük, hükümetin reel sektörle diyaloğa açık olmasının da Türkiye’nin hızla yol almasını sağlayacağını söyledi. Güven ortamıyla birlikte Türkiye’nin yatırım ruhunun yeniden canlanacağını vurgulayan Küçük, "2003 sanayinin yatırım hamlesi yapacağı yıl olacak" dedi. Bu süreçte, İSO da büyük bir kongre düzenleyerek, sanayinin gelecek stratejilerinin oluşturulmasını amaçlıyor. İSO’nun 10 - 11 Aralık’ta düzenleneyeceği Sanayi Kongresi, işadamlarından, öğretim üyelerine, uluslararası kuruluşların temsilcilerinden, hükümet yetkililerine kadar geniş bir platform oluşturacak. 
     AÇIK KOYU SOHBETLER 

     Eylem TÜRK eturk milliyet.com.tr 

     Sanayi Kongresi’ni düzenlemekteki amacınız nedir 
     İSO’nun 50. kuruluş yıldönümüyle ilgili etkinleri mayıs ayı meclis toplantısında başlattık. Çünkü İSO bundan 50 yıl önce mayıs ayındaki meclis toplantısıyla faaliyete başladı. Yine kuruluş yıldönümü programı kapsamında bu hafta sanayi kongresi düzenliyoruz. Amacımız Türk sanayinin rekabet gücünün artmasına katkıda bulunmak. 
     
     Türk sanayinin gelecek stratejisi ne olacak 
     Sanayi stratejisinin belirlenmesi konusunda arayış içindeyiz. Kongrenin, bu arayışa önemli bir yanıt vereceğine inanıyoruz. İSO bunun ihtiyacını hissettiği için bu kongreyi düzenliyor. Kongreden çıkacak netice bizim için çok önemli. Bundan sonraki çalışmalarımıza ışık tutacak. Kongre sanayinin önümüzdeki dönem stratejisinin belirlenmesine yönelik önemli bir adım olacak. Kongre, Türk sanayisinin küresel ekonomi içindeki yerini doğru tespit edebilmek açısından uygun bir platform da olacak. 
     
     Kongrenin gündem maddeleri ne olacak 
     Kongrenin ana temasını sürdürülebilir rekabet gücü’ olarak belirledik. Bu çerçevede iki gün sürecek kongrede "uluslararası rekabet stratejileri", "global ölçek ve teknoloji", "finansman", "kurumsal rekabet stratejileri" ve "AB üyeliğinin Türk sanayisine etkileri" konuları gündeme gelecek. 
     Sanayi Kongresi bizim için bir başlangıç. Bunun devamı gelecek. Kongrede ayrıca sanayinin eksiklikleri de tespit edilecek. 
     
     Kongreye ilgi nasıl 
     Yoğun bir ilgi var. 800 kişilik bir katılım bekliyoruz. 
     
     Kongre’de kimler konuşmacı olacak 
     Konuk konuşmacı olarak Harvard üniversitesi’nden Prof. Dani Rodrik’i davet ettik. Rodrik dünyanın sayılı ekonomistleri arasında yer alıyor. Rodrik, küresel ekonomide yaşanan gelişmelere bağlı olarak Türk sanayinin önündeki fırsat ve tehditleri inceleyen bir konuşma yapacak. Ayrıca, Sanayi ve Ticaret Bakanı Sayın Ali Coşkun, TÜSİAD Başkanı Tuncay Özilhan ve Bülent Eczacıbaşı da konuşma yapacak. Kongrede "SO’nun 50. Yılında Türk Sanayii" adlı kitap da dağıtılacak. 
     
     Sanayi 50 yıllık yolculuğunda nereye geldi 
     Toplu iğne dahi üretemeyen sanayi, bugün dünya pazarlarında varolabildi. Art arda krizler yaşadı ama bunlara rağmen ayakta kalmayı başardı. Eksiklikleri yok mu Tabi ki var. Türk sanayi verimliliğini, araştırma geliştirme faaliyetlerini geliştirmek zorunda. Biz teşvik istemiyoruz, rekabet ettiğimiz ülkelerle eşit koşullar istiyoruz. 
     
Artık patinaj yapmadan çok daha hızlı yol alabileceğiz’      İş dünyasında yeni hükümet karşı güven oluştu mu 
     Biz seçimlerden istikrar çıkmasını istedik. Ve seçimden tek partili bir iktidarın çıkmasıyla istikrar sağlanmış oldu. Yaratılan bu istikrar ortamını korumak hepimizin görevi. Hükümetin programında reel sektörün sorunları tespit edilmiş ve bunlara bir çare arayışı görüyoruz. Bu çare arayışında ben biliyorum anlayışı yok. Diyolog ifadesi var. Bu da bizim son derece olumlu bakmamıza neden oluyor. Önemli olan masa etrafında sorunları tartışabilmek. Bunun neticesinde de, patinaj yapmadan çok daha hızlı yol alacağız. Sanayi Türkiye için çok önemli. 
     
     2003 nasıl bir yıl olacak 
     Yeni bir sanayi iklimi ve ruhu yaratmamız lazım. Uzun zamandır sanayi ayakta kalma mücadelesi veriyor. Yatırım yapamıyor ve rekabet gücü giderek azalıyor. Yatırım bu anlamda sanayi için çok önemli. Hepsinden önemlisi heyecanı hissedebilmek. İstikrar ortamı sağlandı. 2003’e Türkiye ve sanayi açısından olumlu bir yıl olarak bakıyoruz. Türkiye’de yatırım ruhu yeniden canlanacak. Kapasite kullanımı şu anda yüzde 80’ler civarında. Güven ortamı sağlanıp, o şevki yaratırsanız 2003 sanayinin yatırım hamlesi olacak. Ama birinci önceliğimizin ekonomi olması lazım. Mühim olan sürdürülebilir sağlıklı büyüme. Sonuçta 2003 yılı daha iyi bir yıl olmalı, olacak. 
     



 EKONOMİ 
















</TEXT>
</DOC>
