<DOC>
<DOCNO> 124733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/15/spor/ydilmen.html </URL>
<DATE> 2002/12/15/ </DATE>
<TIME>  </TIME>
<AUTHOR> RIDVAN DİLMEN  </AUTHOR>
<HEADLINE>
Kötü futbol 
</HEADLINE>
<TEXT>

     Alışıldığı üzere Fenerbahçe’de antrenör değişikliği oldu, camianın içinden Oğuz Çetin birinci adam olarak göreve getirildi. Zaten, bu tür kan değişiklikleri özellikle ilk maçlarda olumlu cevaplar verir. Bu, her takımda geçerlidir. Fenerbahçeli oyuncular için de aslında Göztepe maçı bir fırsattı. Şahsen ben, daha iyi mücadele edeceklerini düşündüm. Ama oyun düzeni olarak rakibe üstünlük sağlamaları da mümkün değildi. Fenerbahçe takımı, ilk 15 dakika dışında rakibine oyunun hiçbir bölümünde bariz üstünlük sağlayamadı. Hem liberolu oynayıp, hem de orta sahadaki üç oyuncudan ikisi Rapajc ve Ceyhun olursa, belli bir dakikadan sonra fizik olarak maçı bitiremezsiniz. 
     Göztepe takımı 15. dakikadan sonra bu maça kadar hiç bu kadar pas yapmamıştı. Hatta Alsancak’ta bile. Kaleci Bora genelde yüzde 80 oyunu eliyle başlattı. Hem Kadıköy’de şampiyonluğu hedefleyen bir takımın sahasında oynayacaksın ve kalecin de topu genelde elle başlatacak. Defans oyuncuları bile "dan dun" hiç vurmadılar. Libero kaptan Tayfun dahil, stoperleri dahi hiç telaş yapmadan, pas yapa yapa Fenerbahçe kalesine hücum ettiler. Fenerbahçe’den daha fazla net pozisyon buldular. 
     Fenerbahçe dünkü oyunuyla bence bir puana sevinmeli. Özellikle Oğuz’un kurtardığı iki top maçın kaderini tayin etti. Serhat’ın ayak bileğinde ciddi sakatlık, topa girerken sakınmasından belli oluyordu. Tuncay ise yorgundu. Dün Johnson belki ofans yönünden iyi oynamadı, ancak takımda hemen hemen savunma yapan tek oyuncuydu. Fenerbahçe savunmasında kimse oynamak istemez herhalde. Çünkü kaderleriyle baş başa bırakılıyorlar. Bu saha içi problemler. Asıl tehlike başka. Maçın 20. dakikasında Oğuz hoca yedekleri ısınmaya gönderdi. Ama Steviç gitmedi. Fakat devre arasında çıkıp topa vurdu. Fenerbahçe’de bu disipline edilmezse iş çok zor. 
     
     
     



 SPOR 

































</TEXT>
</DOC>
