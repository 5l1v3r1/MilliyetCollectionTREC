<DOC>
<DOCNO> 144887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/24/guncel/gun02.html </URL>
<DATE> 2003/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Gerilla Saddam 
</HEADLINE>
<TEXT>

     Irak rejiminin ABD-İngiliz işgaline karşı izleyeceği direniş stratejisinin ipuçları savaşın başlangıcından birkaç gün sonra ortaya çıktı. Bu stratejinin adı "asimetrik savaş". Kısacası zayıf ordunun, kendisinden daha güçlü olanla savaşırken "kaçak güreşmesi" diyebiliriz buna... Nizami güreşirse kaybedecek... Süper güç ABD karşısındaki tüysıklet Irak ordusu da böyle, gayri nizami biçimde savaşıyor. İki ordunun yöntemleri arasında simetri mevcut değil. 
     
     SADDAM UZATMAK İSTİYOR 
     Saddam, ancak asimetrik bir savaş yürütürse oyunu sürdürebilir. Amacı, bu savaşı uzatmak böylece çatışmanın ABD’ye ve dünyaya olan ekonomik ve politik maliyetini artırmak dünyayı ayaklandırmak ve nihayet ABD’yi ateşkese ve belki de çekilmeye zorlamak. Bir çeşit Vietnam yaratmak da denilebilir buna. Amerikalılar Umm Kasr’ı dört gün önce işgal ettiler ama kontrol edemiyorlar. Küçük bir direniş odağını bastırmak için büyük güç ve zaman harcamak zorunda kalıyorlar. Birini bastırdıktan sonra eli kalaşnikovlu başka birkaç Iraklı, ortaya çıkıp beş - on Amerikan tankını günlerce oyalayabilir. Umm Kasr’da yaşananların benzeri yarın bir başka yerde de yaşanabilir. 
     
     TEKNOLOJİ İŞE YARAR MI 
     Nasıriye’de olduğu gibi küçük bir gücün kısa süreli baraj ateşi karşısında koca bir Amerikan tümeninin ilerleyişi durabilir. Sabotajlar, pusular, keskin nişancı ateşi, bubi tuzakları ve kaçırma eylemleriyle karşılaşabiliriz. Böyle böyle ABD Bağdat kapısına dayandığında Irak rejimi h l bütünlüğünü koruyorsa, Amerikalılar kenti ele geçirmek için kapı kapı savaşmak zorunda kalacaklar. Teknolojik üstünlük kentte de işe yarar ama o kadar da değil. Hava üstünlüğü O da şüpheli. Kent üzerinde uçan helikopterleri düşürmek daha kolaydır. Amerikalılar, Rusların Grozni’de yaptığı gibi, Bağdat’ı dümdüz mü edecekler Yaparlarsa, galip sayılır bu yolda mağlup Saddam. Neden ABD’liler hassas olmak zorunda Çünkü bu bir politik savaş. Savaşı Bush yönetimi istedi. Petrolü ucuzlatmak, ekonomiyi canlandırmak ve 2004 seçimlerini kazanabilmek ve ABD’nin dünyada daha fazla yalnızlaşmasını önlemek için çok az kayıpla en kısa sürede bu işi bitirmek zorunda. Ama sivilleri ve Bağdat’ı da gözeterek... Asimetrik savaş bunların bir arada yapılmasını zorlaştırabilir. 
     


GÜNCEL 
























</TEXT>
</DOC>
