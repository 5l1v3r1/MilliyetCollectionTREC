<DOC>
<DOCNO> 116222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/31/son/sontur21.html </URL>
<DATE> 2002/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Hizbulluh tetikçisine müebbet hapis 
</HEADLINE>
<TEXT>

     Diyarbakır'ın Bismil İlçesi'nde bir polis memurunu yaralama saldırısını gerçekleştirdiği iddiasıyla idam cezası istemiyle yargılanan terör örgütü Hizbullah'ın tetikçisi Edip Balık, müebbet hapis cezasına çarptırıldı. 
     Diyarbakır 4 nolu DGM'de bugün yapılan duruşmada tutuklu sanık Edip Balık hazır bulundu. Mahkeme heyeti, duruşmanın son aşamaya geldiğini ve kararı açıklayacağını belirterek, tutuklu sanık Balık'tan son savunmasını istedi. 
     Balık, polis memuru Mevlüt Ünlü'ye silahla ateş ettiğini, ancak bu eylemi örgüt adına işlemediğini belirterek, iddia edilen diğer öldürme olaylarıyla da ilgisinin olmadığını ileri sürdü. 
     Sanık vekili Mustafa Nacak ise 4 No'lu DGM'de müvekkili hakkında ayrıca açılan dosyadaki suçlamaların aynı olması nedeniyle mükerrer açılan davalarda, CMUK gereğince reddine karar verilmesi gerektiğini belirtti. 
     Mütalaa konusu olayların örgütün talimatı ve amaçları doğrultusunda yapılmadığını ve mahkemece dinlenen başka sanıkların müvekkilini tanımadıklarını ifade eden Nacak, polis memuru Mevlüt Ünlü'nün yaralanması suçunun TCK'nın 258 3. maddesi kapsamına girdiğini, bu bakımdan müvekkilinin TCK'nın 146 1. maddesi uyarınca cezalandırılmaması gerektiğini kaydetti. 
     İddia makamı, aynı suçlamaları içeren diğer davanın CMUK gereğince reddine karar verilmesini, ancak görülen asıl dava için daha önce hazırlanan mütalaayı aynen tekrarladıklarını belirtti. 
     Mahkeme heyeti, sanık hakkında açılan diğer davanın, mükerrer olduğundan reddine karar verirken, sanığın "Anayasal düzeni cebren yıkarak yerine şeri esaslara dayalı devlet idaresi kurmak amacıyla silahlı eylemlerde bulunmak" suçunun sabit olduğunu kararlaştırdı. Sanık, TCK'nın 146 1. maddesi gereğince idam cezası ile cezalandırılırken, 4771 Sayılı Yasa'nın Avrupa Birliği Uyum Yasaları 1 A maddesinin getirdiği değişiklik gereğince, cezanın, ağırlaştırılmış müebbet hapis cezasına çevrilmesi kararı verildi. 
     Mahkeme heyeti, duruşmalardaki iyi hali de dikkate alarak uyguladığı TCK'nın 59 1. maddesi ile sanık Balık'ın cezasını müebbet ağır hapis cezasına çevirdi. 
     AB Uyum Yasası TBMM'de kabul edilmeden önce hazırlanan iddianamede, terör örgütü Hizbullah adına çeşitli tarihlerde Diyarbakır'da 2 kişinin öldürülmesi ve 1 polis memurunun yaralanması saldırılarını gerçekleştirdiği belirtilen sanık Edip Balık hakkında TCK'nın 146. maddesi gereğince idam cezası isteniyordu. 
     





</TEXT>
</DOC>
