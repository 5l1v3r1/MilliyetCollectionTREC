<DOC>
<DOCNO> 124033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/11/son/sontur24.html </URL>
<DATE> 2002/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis memuru, komşusunu öldürmekten yargılanıyor... 
</HEADLINE>
<TEXT>

     İzmir'de komşusunu öldürdüğü iddia edilen polis memurunun yargılanmasına başlandı. 
     İzmir 4. Ağır Ceza Mahkemesi'ndeki duruşmaya, tutuklu sanık Halil Çök 45 ile öldürülen Halil Uzunca'nın eşi Emine ve kardeşi Halil Yılmaz Uzunca katıldı. 
     Hakkında 24 yıl hapis cezası istenen Çök, pazarcılık yapan komşusu Halil Uzunca'nın, sık sık yolunu keserek kendisine hakaretlerde bulunduğunu, olay günü de aynı şekilde yolunu kesip sopayla aracına vurduğunu ve ağır hakaretlerde bulunduğunu söyledi. 
     Çök, ''Ben Ege Serbest Bölgesi'nde polis memuru olarak görev yapıyordum. Halil Uzunca'nın bana bu şekilde neden davrandığını bilmiyorum. Bir keresinde arabasında kendisini evli bir kadınla görmüştüm. Bundan dolayı olabilir. Onunla karşılaşmamak ve bir olaya meydan vermemek için defalarca yolumu değiştirdim'' diye konuştu. 
     Halil Çök, hakarete uğrayınca kendisini kaybettiğini ve silahıyla ateş ederek öldürdüğünü kaydetti. 
     Öldürülen Uzunca'nın eşi Emine Uzunca, olayla ilgili bilgisinin olmadığını ve sanıktan şikayetçi olduğunu söyledi. 
     Mahkeme, eksik belgelerin tamamlanması için duruşmayı erteledi. 
     





</TEXT>
</DOC>
