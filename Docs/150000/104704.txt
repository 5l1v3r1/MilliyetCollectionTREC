<DOC>
<DOCNO> 104704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/29/son/sontur21.html </URL>
<DATE> 2002/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümet Sözcüsü Tunca Toskay'ın açıklamaları... 
</HEADLINE>
<TEXT>

     Başbakan Bülent Ecevit'in başkanlığında yapılan ve yaklaşık 2,5 saat süren toplantının ardından Devlet Bakanı ve Hükümet Sözcüsü Tunca Toskay açıklama yaptı. 
     Tunca Toskay, bu yıl fındıktaki arz fazlası nedeniyle yapılması öngörülen uygulamalar konusunda, 5 bakadan oluşan komisyonun en geç önümüzdeki haftaya kadar çalışmalarını bitireceğini ve Bakanlar Kurulu'nun ayrıntıları açıklayacağını söyledi. 
     Toskay, ilgili komisyonun, uygulamaların tarımdaki yeniden yapılandırma ve ekonomik programla uyumlu olmasına özen gösterilmesi kararı aldığını belirterek, "Bakanlar Kurulu en geç önümüzdeki hafta bu çalışmaların bitirilerek uygulamayla ilgili ayrıntılı teknik açıklamaların yapılmasına karar verdi" dedi. 
     Komisyonun Başbakan Yardımcısı Mesut Yılmaz başkanlığında Devlet Bakanları Tunca Toskay, Masum Türker, Sanayi ve Ticaret Bakanı Ahmet Kenan Tanrıkulu ve Maliye Bakanı Sümer Oral'dan oluştuğu açıklandı. 
     Türkiye yılda yaklaşık 500 bin ton fındık üretiyor ve bu üretimin yaklaşık 200 bin-250 bin tonu ihraç ediliyor. 
     Tunca Toskay, Bakanlar Kurulu'nda ayrıca Devlet Bakanı Mehmet Keçeciler'in memur sendikalarıyla yürütülmekte olan toplu sözleşme görüşmeleri hakkında bilgi verdiğini bu konuda bazı bakanların görüşlerini ifade ettiklerini ve görüşmelerin bugün ve yarın devam edeceğini bildirdi. 
     Bakanlar Kurulu dün saat 15 00'te toplanmış ancak gündemdeki konuların görüşülmesi tamamlanamadığı için bugün yeniden bir araya gelmişti. 
     





</TEXT>
</DOC>
