<DOC>
<DOCNO> 118498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/12/son/sontur12.html </URL>
<DATE> 2002/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan "Başbakanlık Tayyip Erdoğan'ın hakkı" 
</HEADLINE>
<TEXT>

     SP Genel Başkanı Recai Kutan, partisinin büyük kongresini 2003'ün ilk yarısında yapmayı planladıklarını bildirerek, ''kongrede genel başkanlığa adaylığını koymayı düşünmediğini'' açıkladı. 
     Kutan, SP Genel Merkezi'nde düzenlediği basın toplantısında, bir süreden bu yana seçim sonuçlarıyla ilgili partisinin yetkili kurullarında değerlendirmeler yapıldığını anımsattı. Recai Kutan, seçim sonuçlarının bütün sorumluluğunun kendine ait olduğunu vurguladı. 
     Yetkili kurullarının Mehmet Bekaroğlu ve Numan Kurtulmuş'un Genel Başkan Yardımcılığından istifalarını kabul etmediğini bildiren Kutan, bu kurullarda alınan kararları da şöyle sıraladı 
     ''Genel Başkan ve Başkanlık Divanı üyelerinin istifaları uygun değildir. Teşkilat yapımız tepeden tırnağa gözden geçirilmelidir. 
     Bunun için ilçe ve il kongreleri biran önce tamamlanıp Büyük Kongre'nin 2003 yılının ilk yarısında yapılması uygundur. 
     SP olarak bu dönemde hükümetin politikaları ve icraatları yakından izlenecek, etkili ve yapıcı muhalefet yerine getirilecektir.'' Seçim sonrasında teşkilatlarında bir yılgınlık olmadığını, ''parti teşkilatlarının dimdik ayakta olduğunu kaydeden Kutan, ''Çok yakın bir zamanda SP olarak en başarılı bir döneme ulaşacağımıza yürekten inanıyorum'' dedi. 
     
     GENEL BAŞKANLIK ADAYLIĞI 
     Yetkili kurulların ortaya koyduğu görüşlerin uygulanmasına hemen başlanacağını belirten Kutan, sözlerini şöyle tamamladı 
     ''Genel Başkan olarak ben büyük kongre dönemine kadar bu hususların aksamadan gerçekleşmesi için hür türlü gayreti göstereceğim. Yetkili kurullarımızda yapılan toplantılarda, büyük kongrede, genel başkanlık için aday olmayı düşünmediğimi, ama partimizin diğer her kademesinde hizmete hazır olduğumu açıklamıştım.'' Daha sonra bir gazetecinin ''Erbakan'ın yasaklı dönemi Şubat ayında bitiyor. Erbakan da Genel Başkanlığa aday olabilir mi '' sorusuna Kutan, ''Gayet tabi olabilir. Ama ben bugüne kadar bu istikamette bir niyet tespit edebilmiş değilim'' yanıtını verdi. 
     ''Meydanlarda topladığınız kalabalık sandıklara yansımadı'' şeklindeki bir anımsatma üzerine Kutan, ''Biz de hakikaten bunun izahını yapabilmiş değiliz. Halktan hiçbir partinin görmediği ölçüde ilgi ve saygı gördük. Ancak bunlar oya dönüşmedi. Bunun sebebini biraz daha araştırmak zorundayız. Bunu psikolojik ve sosyolojik olarak incelemek amacıyla da bir komisyon kurduk'' dedi. 
     
     ERDOĞAN'IN BAŞBAKANLIĞI 
     SP Genel Başkanı Kutan, ''Tayyip Erdoğan, Anayasa'nın 109. 
     maddesini değiştirerek Başbakan olmakta ısrarlı. Sizin bu konuda yorumunuz nedir '' şeklindeki soruya, ''Milli irade ne ise onun gereği yerine getirilmelidir. Seçimlerde milli irade ortaya çıkmıştır. O nedenle Tayyip Erdoğan Başbakan olmalıdır'' yanıtını verdi 
     





</TEXT>
</DOC>
