<DOC>
<DOCNO> 122550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/04/dunya/dun03.html </URL>
<DATE> 2002/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Annan’ın planı silbaştan 
</HEADLINE>
<TEXT>

     YORGO KIRBAKİ Atina 

     ABD ve BM, AB’nin Kopenhag Zirvesi öncesinde Kıbrıs sorununa bir çözüm bulma konusunda son dakika çabalarını yoğunlaştırdı. Bu doğrultuda taraflara yeni bir plan sunulacağı belirtildi. 
     Yunan basınında yer alan haberlere göre, BM Genel Sekreteri Kofi Annan, KKTC Cumhurbaşkanı Rauf Denktaş ve Rum lideri Glafkos Klerides’den Kıbrıs çözüm planı ile ilgili itiraz ettikleri noktaları içeren cevapları alır almaz, yeni bir plan sunacak ve tarafları Kopenhag Zirvesi bitmeden "ilke anlaşması" imzalamaya çağıracak. 
     Tarafların gönderdiği itiraz notlarını karşılaştırarak gerekli gördüğü değişiklikleri yaptıktan sonra tek bir metin hazırlayacak olan Annan, Denktaş ve Klerides’ten bu yeni plan üzerinde anlaşmya varmalarını isteyecek. 
     Yunan gazetelerine göre, 12 Aralık’taki AB Kopenhag Zirvesi’nden önce imzalamaları istenen "ilke anlaşması" Denktaş ve Klerides’i yeni Annan planı çerçevesinde bir çözüme ulaşmak için 28 Şubat 2003 tarihine kadar müzakereleri sürdürme yükümlülüğü altına sokacak. 
     To Vima gazetesine göre ise ABD, Rum Kesimi’nin bugün Kıbrıs sorununun çözümü için gösterdiği "yapıcı tutumu" AB üyesi olduktan sonra göstereceğinden emin olmadığı için "ilke anlaşması"nın imzalanması amacıyla taraflara baskısını artırdı. 
     



 DÜNYA 














</TEXT>
</DOC>
