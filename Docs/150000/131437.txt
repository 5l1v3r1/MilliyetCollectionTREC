<DOC>
<DOCNO> 131437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/17/son/sondun13.html </URL>
<DATE> 2003/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Blix ''Irak'ın tüm silahlarını yok ettiğinden emin değiliz'' 
</HEADLINE>
<TEXT>

     BM silah denetçilerinin şefi Hans Blix, denetim ekibinin Irak'ın bütün yasak silahlarını yok ettiğinden emin olmadığını belirterek, Irak'ı bunu kanıtlamaya çağırdı. 
     Blix, Uluslararası Atom Enerjisi Kurumu Başkanı Muhammed El Baradei ve Fransa Cumhurbaşkanı Jacques Chirac ile bugün düzenlediği ortak basın toplantısında, ''Bütün kimyasal ve biyolojik silahlar ile füzelerin ortadan kalktığı henüz kesin değil, bu konudan emin değiliz. Bununla ilgili her şeyin yapıldığını kanıtlamak, her şeyden önce Irak'a düşer'' dedi. 
     Chirac ise Irak'a karşı askeri bir hareket yapılmak zorundaysa, buna ancak denetçilerin raporlarına dayanarak BM Güvenlik Konseyi'nin izin verebileceğini belirtti. 
     Irak'a karşı tek taraflı hareket düzenlenmesine karşı olduklarını belirten Chirac, ''Fransa için savaş, her zaman başarısızlığın onaylanması ve en kötü seçenektir. Savaşın meşrulaştırılması zor bir insani maliyeti vardır'' diye konuştu. 
     El Baradei de Chirac'la yaptıkları görüşmede, denetçilerin daha fazla zamana ihtiyacı olduğu ve savaşın son seçenek olduğu konusunda anlaşma sağlandığını söyledi. 
     Görüşmede zamanın en iyi şekilde değerlendirilmesi üzerinde de görüş birliğine vardıklarını ifade eden El Baradei, ''Blix ve ben, Güvenlik Konseyi'ne denetimin normal seyrini izlemesi için zamana ihtiyacımız olduğunu söylemeyi umuyoruz'' dedi. 
     





</TEXT>
</DOC>
