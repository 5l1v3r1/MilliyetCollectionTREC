<DOC>
<DOCNO> 102286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/16/son/sontur13.html </URL>
<DATE> 2002/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
DSP'den Derviş'e "çağrılar anlamsız" 
</HEADLINE>
<TEXT>

     Dışişleri Bakanı ve Başbakan Yardımcısı Şükrü Sina Gürel, ''Birileri DSP'yi kundaklamışken, DSP'nin meclis grubunun yarısını başka bir oluşuma götürmüşken, bize şimdi birleşme çağrıları yapılmasını anlamsız buluyorum'' dedi. 
     Gürel, İzmir Valisi Alaaddin Yüksel ile Büyükşehir Belediye Başkanı Ahmet Piriştina'yı ziyaret etti. Valilik'te gazetecilerin sorularını cevaplandıran Gürel, solda birleşme ile ilgili bir soruya şöyle cevap verdi 
     ''DSP olarak bunlar bizim dışımızda. Zaten şu aşamada birileri DSP'yi kundaklamışken... DSP'nin örgütüne bir şey yapamadılar, ama DSP'nin Meclis Grubunun yarısını başka bir oluşuma götürmüşken, bize şimdi birleşme çağrıları yapılmasını anlamsız buluyorum, anlamakta zorluk çekiyorum. İdeolojimize, düşüncemize ve tutarlı çizgimize verdiğimiz önemi herkes biliyor. DSP'nin solda birliği demokratik sol ilkeler doğrultusunda 1995'ten başlayarak gerçekleştirdiğini düşünüyorum.'' Kemal Derviş'in CHP'ye geçeceği iddiaları ile ilgili bir soruyu da Gürel, ''Biz böyle şeylerle ilgili değiliz. Sayın Derviş, zaten şimdiye kadar çizdiği ve çizemediği yolda Türk siyasal hayatından neler götürdüğünü kanıtladı. DSP olarak biz çizgimizin tutarlılığı içinde Genel Başkanımızın gösterdiği doğrultuda yolumuza devam ediyoruz. Türk halkının da DSP'nin ve genel başkanının çizgisini takdir ettiğini görüyorum'' dedi. 
     Bir gazetecinin, ''Derviş YTP'de İsmail Cem dışında herkesin sağcı olduğunu iddia ediyor. Buna ne diyorsunuz'' sorusu üzerine, Gürel, şunları söyledi 
     ''Onu bilemiyorum, acaba ne yaptıklarını, nereye gitmek istediklerini biliyor muydu bu arkadaşlar, onun da farkında değilim. Kendilerine parti bile demekte zorlanan yeni oluşumun niteliği konusunda da parti önderlerinin ciddi kafa karışıklığı var. Genel sekreterleri Biz solda değiliz dedi. Partinin genel başkanı da biz sosyal demokratız, hatta galiba bu programımızda da demokratik sol olarak ifade ediliyor dedi. Bir şey söyledi. Ne demek istediklerini bilemediklerine göre, ne yapmak istediklerini ve kimliklerini bulamadıklarına göre, kendilerine siyasi yaşamda başarılar diliyorum.'' 
     





</TEXT>
</DOC>
