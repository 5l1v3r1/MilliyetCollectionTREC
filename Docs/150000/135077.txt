<DOC>
<DOCNO> 135077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/04/son/sonspo32.html </URL>
<DATE> 2003/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da sakat olduğu bildirilen Hasan, antrenmana çıkmadı... 
</HEADLINE>
<TEXT>

     Galatasaray, 7 Şubat Cuma günü Denizlispor ile yapacağı lig maçının hazırlıklarını tek antrenmanla sürdürdü. 
     Teknik Direktör Fatih Terim yönetiminde, Florya Metin Oktay Tesisleri'nde gerçekleştirilen ve yaklaşık 1 saat süren idmanda futbolcular, kondisyon çalışmasının ardından taktik ağırlıklı çift kale maç yaptı. 
     Çift kale maçta özellikle savunma ve forvetteki tüm alternatif oyuncularını sık sık değiştiren Terim, hata yapan oyuncularını da uyardı. 
     Antrenmana Hasan Şaş katılmazken, milli futbolcunun dün akşamki çalışmada sağ ayak bileğine darbe alarak sakatlandığı, bugün sağlık merkezinde tedavi olduğu bildirildi. 
     Dünkü antrenmanda sakatlanan ve leğen kemiği bölgesinde ezilme olduğu belirlenen Mehmet Bölükbaşı'da tedavi olurken, aşil tendonunda sakatlığı süren Ümit Karan, salonda çalıştı. 
     Sakatlığı nedeniyle uzun süre takımdan ayrı kalan Hakan Ünsal ise bugün sahada topla çalışmalara başladı ve kendisine verilen özel çalışma programını uyguladı. 
     Galatasaray, yarın yapacağı tek antrenmanla Denizlispor maçının hazırlıklarını sürdürecek. Sarı-kırmızılılar, 6 Şubat Perşembe günü öğle saatlerinde tesislerde kampa girecek. 
     
     CHRİSTİAN'A YAPILAN FAZLA ÖDEMELER TAHSİL EDİLDİ 

     Devre arasında sözleşmesini tek taraflı olarak fesheden Brezilyalı Christian için yapılan fazla ödemelerin tamamının bugün tahsil edildiği bildirildi. 
     Galatasaray Kulübü'nün resmi internet sitesinden yapılan açıklamada şöyle denildi 
     ''FIFA'ya haksız bir şikayette bulunarak sözleşmesini tek taraflı fesheden Christian konusunda yapılan hukuksal girişimler neticesinde Bordeaux Kulübü ile uzlaşan Galatasaray Spor Kulübü, oyuncuya ve kulübüne yapmış olduğu fazla ödemelerin tamamını bugün tahsil etmiştir.'' 

     
</TEXT>
</DOC>
