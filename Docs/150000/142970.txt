<DOC>
<DOCNO> 142970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/16/yazar/guclu.html </URL>
<DATE> 2003/03/16/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
8 ayda 4’üncü bakan 
</HEADLINE>
<TEXT>

     Bostancıoğlu’ndan sonra göreve gelen Necdet Tekin, çok kısa süre bakanlık yapmasına karşın başarılı bir performans sergiledi. Ama daha koltuğuna ısınamadan seçim hezimeti yaşadılar ve Meclis dışında kaldı. AKP iktidarının eğitim konusunda atacağı adım çok önemliydi. Değişip değişmediklerinin en önemli göstergesi özellikle bu alanda ne yapacaklarıydı 
     Abdullah Gül, kabinesini onaylatmak için Çankaya’ya çıktığında Milli Eğitim Bakanlığı koltuğunda Kırıkkale Üniversitesi Rektörü iken YÖK tarafından şeriatçı olduğu gerekçesiyle görevinden alınan Beşir Atalay vardı. Cumhurbaşkanı Sezer, muhtemelen bu yüzden Atalay’a çekince koyunca, yerine Erkan Mumcu kaydırıldı. 
     Gül hükümeti açıklandığı gün, Mumcu için o bir icraat bakanı değil, protokol bakanı. Milli Eğitim’de uzun süre kalamaz diye yazmıştım. Sonraki yazılarımda da acemiliği ve çevresinin beceriksizliği nedeniyle bu işi fazla götüremeyeceğinde ısrar etmiştim. Çünkü görünen köy kılavuz istemiyordu. 
     Oysa her şeye rağmen bizleri yanıltıp yine de başarılı bir performans sergileyebilirdi. Ama olmadı. Arı kovanlarına çomak sokup tedirginlik yaratmanın ötesinde tek icraat yapmadan Milli Eğitim’e veda etti. Şimdi bazıları sevinçten zil takıp göbek atıyorlardır. Ama bu sevinçlerinin çok uzun süreceğini sanmıyorum. Hüseyin Çelik de tıpkı Mumcu gibi tartışmaların odak noktası olursa hiç şaşırmam. Çünkü o da sivri dilli. O da sistem ve kurumlar ile kavgalı ve o da üzüm yemekten çok bağcı ile kavga etmekten yana bir tavır içerisinde... 
     Eğer dün dündür, bugün de bugün deyip yeni bir sayfa açarsa başarılı olması işten bile değil. Ama eski yazdıkları ve söyledikleri doğrultusunda hareket ederse, Milli Eğitim Bakanlığı’nın üç, beş ay içerisinde bir kez daha el değiştirmesi, hiç şaşırtıcı olmaz... 
     Çelik, İstanbul Üniversitesi Edebiyat Fakültesi’nden mezun oldu. Doktorasını yine bu üniversitede tamamladı. 100. Yıl Üniversitesi’nde doçent olarak görev yaparken de DYP’den siyasete atıldı. AKP’nin kurucu üyesi. Grup başkan vekilliği yaptı. Son görevi ise bir önceki hükümette Kültür Bakanlığı idi. Milli Eğitim Bakanlığı onun için de sürpriz oldu... 
     Hoca, uzlaşmacı, mülayim, araştırmacı ve birikimli olduğu kadar da hırçın bir kişiliğe sahip. Eşi türbanlı. Tarikat bağlantılarından söz ediliyor. Koltuk değişikliğinin Milli Eğitim’de farklı bir rüzg r estirmesini bekleyenlere ise daha baştan tavrını net olarak koydu. İşte ilk açıklaması 
     "Biz bireysel politika yapmayız. Bizim politikalarımız AKP politikalarıdır. Sayın Mumcu’nun yaptığı güzel şeyleri sürdüreceğiz..." 
     İşte size Bakan Çelik’in daha önceki yazı ve açıklamalarından sadece birkaç satırbaşı 

</TEXT>
</DOC>
