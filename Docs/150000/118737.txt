<DOC>
<DOCNO> 118737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/14/ekonomi/eko05.html </URL>
<DATE> 2002/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Rekabette 15 basamak geriledik 
</HEADLINE>
<TEXT>

Küresel Rekabet Raporu’na göre Türkiye ekonomisi yaşadığı ekonomik krizler yüzünden rekabet gücünde 54’üncü sıradan 69’uncu sıraya geriledi 
     Ülkelerin rekabet gücünü ölçen Küresel Rekabet Raporu’na göre geçen yıl 54’üncü sırada bulunan Türkiye, bu yıl 69’uncu sıraya geriledi. 
     Dünya Ekonomik Forumu tarafından yayınlanan ve ülkelerin, mikro ve makro düzeyde ekonomik performansları ve ekonomideki canlılık düzeyleri gibi unsurların yer aldığı 2002 - 2003 Küresel Rekabet Raporu’na göre, Türkiye mikro ekonomik sıralamada’ da 35’inci sıradan 54’üncü sıraya geriledi. 
     ABD, teknoloji bağlantılı ekonomik performans ve risk alan girişimcilik sayesinde dünyanın en rekabetçi ekonomisi olarak sıralamanın başında yer alırken, geçen yılın birincisi Finlandiya ikinci sıraya indi. Bu ülkeyi Tayvan, Singapur ve İsveç takip etti. İngiltere 12’nci sıradan 11’inci sıraya yükselirken, Japonya da 21’inci sıradan 13’üncü sıraya çıktı. Listenin en son sırasında ise Haiti yer aldı. 80 ülke ekonomisinin rekabet gücüne göre sıralandığı raporda, küresel ekonomide kısa dönemde bir toparlanma görüleceği, Avrupa, Japonya ve ABD’deki büyüme dinamiklerindeki farklılıkların devam ettiği vurgulandı. 
     
     Benzer sorunlar’ 
     Küresel Rekabet Raporu’nda, geçen yıl 54’üncü sırada bulunan Türkiye, bu yıl 69’uncu sıraya geriledi. Raporda, Arjantin ve Türkiye’nin, benzer ekonomik sorunlar nedeniyle sıralarını kaybettiklerini belirtilirken, geçen yıl 49’uncu sırada bulunan Arjantin, en son sıralamada 63’üncü sıraya geriledi. 
     Mikro ekonomik rekabet sıralamasında ise ABD birinci olurken, ABD’yi Finlandiya, İngiltere, Almanya ve İsviçre takip etti. 
     Mikro ekonomik sıralamada, geçen yıl 35’inci sırada olan Türkiye, bu yıl 54’üncü sıraya indi. Bu sıralamada Arjantin ise 54’üncü sıradan 65’inci sıraya geriledi. Türkiye, mikro ekonomik şirket ve kurumsal bazda rekabet alanında, Meksika’nın önünde yer aldı. 
     
     TÜRKİYE Rekabet gücünde 69. sırada 

</TEXT>
</DOC>
