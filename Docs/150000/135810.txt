<DOC>
<DOCNO> 135810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/08/astro/index.html </URL>
<DATE> 2003/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İdealist ve inatçı Kovalar 
</HEADLINE>
<TEXT>

     Bu burcu anlayabilmek için içinde yer aldığı mevsime de bakmak açıklayıcı olacak. Kova kışın serinliğini ve mantığın soğukluğunu taşıyan bir burçtur. Duygularla doğrudan ilintili değildir, acımasız değildir ama kendini duygusal açıdan kaptırmak gibi bir eğilimi yoktur. Eğer Kova burcunda doğmuşsanız, Kova burcu yükseliyorsa ya da astrolojik haritanızda Kova burcu güçlüyse, başka bir deyişle, bu burçta bir gezegen birikiminiz varsa özgürlük duygusuna ve idealleriniz için hareket etmeye yatkınsınız demektir. Kovalar zorlayıcı enerjiler altında asilik ve terslik gösterirler ve baskı altına girmekten kaçınırlar. Bu durum kronik bir hal alırsa o zaman anarşist, her şeye başkaldıran ve güvenilmez bir karakter ortaya çıkabilir. 
     Kova hava elementinden olduğu için duygusal anlamda zaptedilmesi kolay değildir. Olaylara duygusal bir açılım göstermediği için ilk bakışta sıcak bir atmosfer estirmeyebilir ama ilkeli tutumu ve aslında kötü gün dostu özelliklerine güvenebilirsiniz. Kovanın gerçek yöneticisi Satürn’dür ancak Uranüs bulunduktan sonra bu gezegenin devrimler ve başkaldıran enerjilerle birlikte eşleştiği de görülebilir. Bununla birlikte, Uranüs yavaş hareket ettiği için her burçta yedi yıl kalır ve bu yüzden kolektif bir enerjiye işaret eder. 
     Kovaları nasıl bir yıl bekliyor 
     Bu yıl Zodyak’ta Uranüs burç değiştirerek Balık burcuna geçecek. Tüm Kovalar hayatlarının son yedi yılına baktıklarında aslında ne kadar heyecanlı ve ani değişime açık bir dönemden geçtiklerini görebilirler. Burcun yöneticisi olan Uranüs zaten tüm dünyaya iletişim, özgürlük ve teknolojik alanda geri dönüşü olmayan sayısız devrim getirmişti. Cep telefonlarından internete kadar giden değişim sosyal hayatın yeniden şekillenmesine yol açtı. Kovalar açısından şimdi düşüncelerini uygulamaya dökme ve maddi alanda buluşçu yeteneklerini kullanabilecekleri uzun bir dönem başlıyor. Bu genel etki önümüzdeki yedi yıl içinde belirgin durumda olacak. 
Jüpiter ve Satürn yılın ilk yarısına kadar akıcı enerjiler getirerek iş hayatında kararlı bir tempo yaratıyorlar. Ama aynı şeyi ikinci yarı için söylemek kolay değil. Bunun yerine Kovalar yılın ikinci yarısında iş hayatında da onları biraz zora sokabilecek koşullara hazır olmalılar. 
Enerji gezegeni Mars bu yıl 21 Nisan-17 Haziran döneminde Kova burcunda kalacak. Bu dönemde pek çok Kova cesaret isteyen konulara dalacak. Uzun zamandır beklettikleri projelere sarılmaları mümkün olacak. Yalnız bu dönemde ilişkilerde sert tepkilerden de uzak durmak gerek. Maddi açıdan 29 Temmuz-27 Eylül tarihleri arasında oldukça uyanık olmak gerekiyor. Zira, Balık burcunda geri gidecek olan Mars beklenmedik harcamalar ve mücadele gerektiren olaylara işaret edebilir. Önleminizi yaz aylarının başından itibaren almaya bakmalısınız. 
2003 yılında yakın beraberlikler ve aşk özellikle 27 Ağustos tarihine kadar oldukça canlı ve hareketli geçmeye aday görünüyor. 

            Faks 287 74 37 
      







Koç Boğa İkizler    Yengeç           Aslan Başak Terazi Akrep Yay Oğlak Kova Balık 
Yeni pencerede aç 

</TEXT>
</DOC>
