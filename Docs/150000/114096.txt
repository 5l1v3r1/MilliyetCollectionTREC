<DOC>
<DOCNO> 114096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/20/son/sontur16.html </URL>
<DATE> 2002/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli Diyarbakır'dan Brüksel'e gitmek isteyenlerin yolunu keseriz 
</HEADLINE>
<TEXT>

     MHP Genel Başkanı, Devlet Bakanı ve Başbakan Yardımcısı Devlet Bahçeli, ''MHP varolduğu sürece, Diyarbakır'dan başlayan Brüksel'e doğru yol almaya çalışan cennet yolcularının yolunu Ankara'da keseriz'' dedi. 
     Başbakan Yardımcısı Bahçeli, partisinin Bursa İl Başkanlığı'nca Fomara Meydanı'nda düzenlenen mitingde, halka hitap etti. 
     Bahçeli, geçmişte ekonomik çalkantıların, siyasal değişiklik ya da ara rejimlerin gündeme gelmesine yol açtığını anımsatarak, tarihin en ağır krizinin yaşanmasına rağmen, 57. Hükümet'in uyumlu, kararlı ve sosyal tepkileri soğukkanlılıkla karşılaması sayesinde kargaşaya meydan verilmediğini söyledi. 
     Türk demokrasisinin, ülkede hangi ekonomik kriz yaşanırsa yaşansın, krizin olumsuz etkileriyle sosyal tepkiler ne kadar artarsa artsın, siyasi istikrarı koruyarak bu krizleri aşabilmeyi artık öğrenmesi gerektiğini ifade eden Bahçeli, bankacılık sisteminden, sosyal güvenliğe, tarımdan diğer sektörlere kadar birçok yapısal reformun hayata geçirilmesinin çok önemli olduğunu kaydetti. 
     Bahçeli, ekonomide 2002 yılı itibariyle tekrar bir canlanma ve iyileşme görüldüğünü, bu iyileşmenin devam edeceğini dile getirerek, ancak krizin sosyal kesimler üzerindeki olumsuz etkilerinin hala giderilemediğini, bu nedenle de hükümete karşı sosyal tepkilerin ortaya konulduğunu belirtti. 
     Koalisyon hükümetinin görevine neden devam edemediği ve neden bir erken seçim ihtiyacının doğduğunun iyi değerlendirilmesi gerektiğini vurgulayan Bahçeli, bazı siyasiler, iş çevrelerini temsil eden sivil toplum kuruluşlarının bir bölümü ile bazı iç ve dış odakların, bir güvensizlik kavramını ortaya attığını belirtti. Bahçeli, hükümetin bu tür sözlere aldırmayarak yoluna devam ettiğini anlatarak, bu kez de ''siyasi belirsizlik'' kavramının ortaya atıldığını ve zihne karmaşanın devamının sağlandığını vurguladı. 
     Başbakan Bülent Ecevit'in sağlık sorunu gerekçe gösterilerek istifasının istendiğini dile getiren Bahçeli, ''Çok incitici, çok üzücü üsluplarla bu amaçları gerçekleştirebilmenin gayreti içerisinde oldular. Siyasi tarihimizde görülmeyen ilkeler dışı durumla ülkemiz karşıkarşıya kaldı'' dedi. 
     Yeni hükümet senaryolarının yazıldığını söylediği sırada alandan, ''yuh'' seslerinin yükselmesi üzerine Bahçeli, ''Yuhalamayın, Osmanlının ecdatları olarak sandıkta bunlara bir Osmanlı tokadı vurun'' diye konuştu. 
     
     AB KONUSU 
     Bahçeli, Türkiye'nin, 40 yılı aşkın bir süredir AB'ye üye olmanın mücadelesini verdiğini, her siyasi partinin de bunu siyasi hedefi haline getirdiğine işaret ederek, adeta devlet politikası olan AB'yi, MHP'nin de arzuladığını söyledi. 
     AB yolunda en başarılı adımların 57. Hükümet döneminde atıldığını belirten Bahçeli, Kopenhag kriterleri çerçevesinde Helsinki zirvesiyle adaylık statüsüne ulaşmış olan Türkiye'nin, Katılım Ortaklığı Belgesi doğrultusunda bir Ulusal Program hazırladığını ve 19 Mart 2001 tarihinde AB'ye ulaştırdığını bildirdi. Ulusal Programın altında MHP'nin de imzası olduğuna dikkati çeken Bahçeli, şöyle konuşu 
     ''Nerede imzamız varsa, orda namusumuz ve şerefimiz vardır. O imzanın dışında düşünebilmemiz mümkün değildir. Ama bizim gibi imza atanlar daha sonra AB yönetimi 3 ön koşulu istiyor. Bunları yerine getirmezsek Aralık'ta Kopenhag zirvesinde bir müzakere sürecinin başlaması için takvim alamayız diyerek, toplumumuzu dayatma altında tutanlara karşı MHP, milletimizin içgüdüsel direncini birkez daha temsil ederek haklı duruşu ortaya koymuştur.'' Bahçeli, bunların, terör suçları da dahil ''idam cezasının kaldırılması'', ''ana dilde eğitim ve öğretimin serbest bırakılması'' ve ''anadilde TV yayını'' olduğunu kaydederek, şöyle devam etti 
     ''Şimdi en basit ölçüde alsak, AB'nin bu üç ön koşulu Türkiye'ye dayatmasıyla PKK ve KADEK bölücü törör örgütünün siyasal talepleri üstüste geliyor. İskambil kağıdı gibi birbiriyle örtüşüyor. Şimdi, bunu fark eden bir milliyetçi hayır derse yanlış mı yapmış oluyor AB'ye karşı mı olmuş oluyor Hayır. AB'ye, Türkiye'ye zarar vermeden, onurlu bir üyelik için hassasiyeti ortaya koyuyor. 
     MHP'ye karşı diğer partilerin oluşturduğu karşı koalisyon yapısı, TBMM'de uyum yasalarıyla bu taleplerin yasalaşmasına sebep oldular. Peki AB yönetimi ne dedi Bizimkiler tarihi bir gün yaşıyoruz derken, onlar dediler ki cesaretli adımlar atıyorsunuz, ama müzakerelerin başlayabilmesi için bunlar yetmez . Bunların uygulamalarını da göreceğiz.'' Terör örgütü elebaşı Abdullah Öcalan'ın idam cezasının, bu çerçevede müebbete çevrildiğini belirten Bahçeli, şöyle konuştu 
     ''Peki daha ne istiyorsunuz O İmralı'da yalnız kalmasın. Orada garip kalıyor. Birkaç mahkum gönderin oraya diyorlar. Türkiye ile müzakere sürecini başlatayım derken, ne Kopenhag kriterlerinde ne Katılım Ortaklığı Belgesi'nde ne de ulusal programda yer alan bir çifte standardı uygulamaya çalışıyorlar. Bazıları da bunların uygulanabilmesi için hertürlü gayreti göstermeliyiz, ama hükümette buna direnenler var diyor. Öyleyse sayın Başbakan siz hükümetten çekilin diye teklifte bulunuyorlar. O hala devam edeceğim deyince, MHP hükümetten çekilsin deniyor. Sen niye çekilmiyorsun ... 
     AB'ye cennet yolculuğunu Diyarbakır'dan başlatıp Brüksel'e gideceğini, hala Kuzey Irak'ta gelişen olayları görmemezlikten gelerek miting meydanlarında söylemeye çalışıyorlar. MHP varolduğu sürece, Diyarbakır'dan başlayan Brüksel'e doğru yol almaya çalışan cennet yolcularının yolunu Ankara'da keseriz. Müsaade etmeyiz. Etmemeliyiz.'' 
     
     IRAK 
     Bahçeli, Irak'ır kuzeyinde biraraya gelen Kürt guruplarının, bir devletçik kurmaya heveslendiğini, ancak yine Türkiye'de ''bundan niye rahatsız olalım'' diyenlerin bulunduğunu ifade ederek, şunları söyledi 
     ''Orada bir devletçik kurulunca, Türkiye'de 15 yıldan beri siyasi mücadelelerini silahlı propaganda ile yürüten PKK ve KADEK örgütü de cesaretleniyor. Brüksel'de sözde Kürdistan Hükümeti kurmaya çalışıyor. Bunların birbiriyle ilişkisini bilmeyen mi kaldı MHP olarak bunlara karşı duruşumuzu sergilediğimiz için MHP'siz bir hükümeti düşünmeye başladılar. Bundan böyle MHP'siz TBMM, MHP'siz siyasi iktidar olmaz.'' Bahçeli, halkın 1.7 milyonunun yoksulluk sınırında, önemli bir bölümünün de açlık sınırında olduğunu, böyle bir ortamda gerçeği yansıtmayan vaatlerde bulunmamaya özen gösterdiklerine de değinerek, ''İki anahtar vadediyorlar. Sonra kaybediyorsun, ara ki bulasın. Birileri de bundan heveslenmiş arsa da veriyor, ev de veriyor. Şunu veriyor, bunu veriyor. Peki bunları yaparken, zaten darda olan ekonomiye hangi yükü yükleyerek yapmaya çalışıyorsun bir de onu anlat'' diye konuştu. 
     Mitinge Sağlık Bakanı Osman Durmuş ve MHP'li bazı milletvekilleri katıldı. 
     Bu arada, miting öncesinde partililerden bazılarının ''Tekbir'' diye bağırmaları üzerine, daha önce belirlenen ''Başbakan Devlet'', ''Devletin Başına Devlet Gelecek'' ve ''Durma İlerle Gençlik Seninle'' dışında slogan atılmaması konusunda uyarı anonsu yapıldı. 
     





</TEXT>
</DOC>
