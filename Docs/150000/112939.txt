<DOC>
<DOCNO> 112939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/14/son/sontur03.html </URL>
<DATE> 2002/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
DEHAP adayı sosyolog Selek seçilirse Meclis'e kotla gelecek 
</HEADLINE>
<TEXT>

     DEHAP milletvekili adayı sosyolog Pınar Selek, TBMM'nin "erkek kültürü" ile yaratılan resmiyetine tepki için, seçilmesi halinde Meclis'e kot pantolon giyerek gidebileceğini bildirdi. 
     Mısır Çarsısı'nda 1998'de 7 kişinin ölümüyle sonuçlanan patlamanın sorumlusu olarak yargılanan ve suçsuz olduğu belirlenen sosyolog Pınar Selek, DEHAP İstanbul 3'üncü bölge birinci sıra milletvekili adayı oldu. 
     Selek, Türkiye'nin işsizlik ve ekonomiden önce Türkiye'nin en öncelikli sorununun "erkeklik kültürü" olduğunu savundu. Kadının sesi olmak için Meclis'e girmek istediğini belirten Selek, "Bu dünyada devlet de erkek, din de. Erkeklerin yarattığı bu gemenliğe karşı kadın, bir özgürlük mücadelesi içinde yer almalıdır" diye konuştu. 
     Selek, TBMM'ye girmesi durumunda uyum sorunu yaşayıp yaşamayacağının sorulması üzerine "Zaten TBMM'de tartışma kültüründen koltuklarına kadar erkek kültürünün yarattığı bir biçim sorunu var" karşılığını verdi. 
     TBMM'nin "erkek kültürü ile yaratılan resmiyetine" de tepki gösteren Selek, "Ben de bu erkek kültürünün yıkılması için Meclis'e kot giyip giderim" diye konuştu. Selek, Alman Yeşiller'in Parlamentoya girdiklerinde ilk zamanlar bisikletle gezdiklerini anımsatırken, sorunların çözülmesi için örgütlü ve kalabalık bir mücadeleye ihtiyaç olduğunu ifade etti. 
     
     EŞCİNSELLERE MESAJ 
     Selek, çoğunluk demokrasisinin azınlıkları ezdiğini belirtirken, kendisinin Türkiye'deki azınlıklara özellikle de eşcinsellere sahip çıkacağını kaydetti. 
     Türkiye'de eşcinsellerin çok gündemde olmadığını söyleyen Selek, "Çoğunluk kültürünün olduğu yerde azınlık olmak çok tehlikeli" dedi. 
     





</TEXT>
</DOC>
