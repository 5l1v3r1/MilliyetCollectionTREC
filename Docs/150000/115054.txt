<DOC>
<DOCNO> 115054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/25/son/soneko05.html </URL>
<DATE> 2002/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Morgan Stanley, olası savaşta Türkiye'nin zararlarına dikkat çekti 
</HEADLINE>
<TEXT>

     New York'un önde gelen finans kuruluşlarından Morgan Stanley tarafından hazırlanan raporda, ABD'nin olası Irak operasyonunun Türkiye ekonomisine 9- 15.5 milyar dolar arasında mali külfet yükleyeceği belirtildi. 
     Bu yük, Türkiye'nin 1999 Ağustos ayında yaşadığı büyük deprem felaketinin yüküne eşdeğer bulunuyor. 
     Morgan Stanley'in raporunda, ''Irak savaşının Türkiye açısından siyasi ve ekonomik sonuçları olacağında şüphe yoktur. Bizim görüşümüze göre, Saddam rejimini devirmeye yönelik girişim, sadece Irak'ta Pandora'nın kutusunun açılmasına neden olmayacak, aynı zamanda Türkiye ve tüm Ortadoğu açısından öngörülemeyecek sonuçlar doğuracaktır'' denildi. 
     
     ''TÜRKİYE KOALİSYONA KATILIR'' 
     Araştırmada, Kuzey Irak'ta kurulması olası bağımsız bir kürt devletinin Türkiye açısından siyasi, ekonomik ve güvenlik sorunları yaratacak olmasına rağmen, Türkiye'nin Irak'a yönelik çok taraflı bir operasyona katılmakta fazla çekingen davranmayacağı iddiası da ortaya atıldı. 
     Morgan Stanley raporunda, ''savaşlardan sonra her zaman galiplerin, kurum ve ticari ilişkilerin oluşmasına yön verdiklerinin farkında olan Türkler, her ne kadar savasa karşı iseler de, kritik önem taşıyan komşularının Irak'ın yeniden şekillendirilmesi aşamasının dışında kalmak istemeyeceklerdir'' görüşüne yer verildi. 
     ''Savaştan sonra Irak'ın kaosa sürüklenebileceği ya da Bağdat'ta Türkiye'ye düşman bir yönetimin iş başına gelebileceğine'' işaret edilen raporda, ''kuzey Irak'ta kurulacak bağımsız bir kürt devletinin Türkiye açısından problem yaratacağı ve bölgede istikrarı bozacağı'' da kaydedildi. 
     
     ABD YÜKÜ AZALTMAK İÇİN NE YAPACAK 
     Savaşın Türkiye ekonomisine maliyetinin 15.5 milyar doları bulacağı tahminine yer verilen raporda, ABD'nin bu yükü bir parça hafifletmek amacıyla, Türkiye'nin askeri borçlarının 5 milyar dolarlık kısmını silmesinin beklendiği, ayrıca Türkiye ile bir serbest ticaret anlaşması imzalayabileceği görüşü savunuldu. ABD'nin buna ek olarak Türkiye'nin AB üyeliği konusundaki siyasi desteğini sürdüreceği ve bir IMF anlaşması sağlaması da bekleniyor. 
     
     ZARARIN DÖKÜMÜ 
     Morgan Stanley raporunun, Türkiye açısından savaşın maliyetinin ne olacağının araştırıldığı bölümde, ''henüz finansal ve siyasal karmaşadan kurtulamamış olan Türk ekonomisi açısından savaşın maliyetinin, sağlayacağı menfaatten daha fazla olacağı'' net biçimde vurgulandı. 
     Körfez savaşı öncesinde Irak'ın, Türkiye'nin 2. büyük ticari ortağı olduğunu hatırlatan Morgan Stanley, savaştan önce 2.5 milyar dolar olan iki ülke arasındaki ticaret hacminin savaştan sonra 122 milyon dolara gerilediğine de dikkati çekti. 
     ''Tahminimize göre savaşın Türkiye'ye maliyeti ilk yıl içinde 15.5 milyar dolara kadar yükselebilecektir'' denilen raporda, ''buna Türkiye'nin savaş yüzünden alacağı borçların getireceği faiz yükünün dahil olmadığı'' kaydedildi. 
     Morgan Stanley uzmanlarına göre zararın dökümü şöyle 
     -İhracat kaybı 1-2 milyar dolar -Petrol akışından elde edilen gelir kaybi 1.5 milyar dolar -Hizmet geliri kaybı 500 milyon dolar -Pahalı petrol satın almanın getireceği ek yük 2.5 milyar dolar -Turizm geliri kaybı 2- 3.5 milyar dolar -Savaş yüzünden satın alınacak askeri malzeme için yapılacak harcama 1.5 ila 3 milyar dolar -İç tüketimde görülecek düşüş yüzünden ekonominin uğrayacağı zarar 2.5 milyar dolar. 
     Raporda, artacak petrol fiyatlarının Türkiye'de ekonomik büyümeyi yavaşlatacağına, enflasyonist baskıları arttıracağına, askeri harcamaların artmasının ise istikrar programını tehlikeye atacağına dikkat çekildi. 
     
     VAATLER TUTULMADI 
     Öte yandan Amerikan hükümetinin Körfez savaşı öncesinde Türkiye'ye yılda 1 milyar dolar uluslararası yardım vaadinde bulunduğunu hatırlatan Morgan Stanley, ''ancak Türkiye'nin hiçbir şekilde doğrudan savaş tazminatı almadığını ve Türk makamlarının bu kez konuya bu kadar büyük ihtiyatla yaklaşmalarının gerekçesinin bu olduğunu'' kaydetti. 
     Raporda, ''Türkler, tarihin tekerrür etmesini istemiyorlar'' denildi. 
     





</TEXT>
</DOC>
