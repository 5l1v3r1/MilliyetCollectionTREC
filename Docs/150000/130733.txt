<DOC>
<DOCNO> 130733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/14/son/sondun19.html </URL>
<DATE> 2003/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya Başbakanı "Irak'ta olası bir harekata katılmayacağız" 
</HEADLINE>
<TEXT>

     Almanya Başbakanı Gerhard Schröder, 1441 numaralı BM kararının Irak'ta savaş olmadan uygulanmasını istediklerini söyledi. 
     Schröder, Berlin'de düzenlediği basın toplantısında, ''1441 numaralı BM kararının tümüyle uygulanmasını istiyoruz. Bunu da savaş olmadan sağlamak istiyoruz. Irak'ta olası bir harekata katılmak istemiyoruz. Kararımız, uluslararası forumlarda bu konuda yapılacak oylamalara da yansıyacak'' dedi. 
     Irak konusunda ABD ile ''doğal olarak'' farklı görüşlere sahip olduklarını belirten Schröder, ''ABD ile Irak konusunda farklı görüşlere sahip olmamız, çok iyi olan Almanya-ABD ilişkilerinin temelini sarsamaz'' diye konuştu. 
     Terörizme karşı mücadelede Almanya'nın harcadığı çabalara tüm ülkelerin saygı duyduğunu kaydeden Schröder şunları söyledi 
     ''Terörizme karşı mücadelede çok fazla iş yapıyoruz. Mart ayı gibi, Afganistan'daki Uluslararası Güvenlik Destek Gücü'nün ISAF komutasını üstleneceğiz. Terörizme karşı mücadele için yaptığımız harcamaları 2 milyar euroya yükselttik. Bu nedenle Irak'a düzenlenecek olası bir harekata katılmayacağız, para da vermeyeceğiz. Ancak BM denetçilerinin çabalarını desteklemeye devam edeceğiz.'' Schröder, Kuzey Kore krizinin de görüşmeler yoluyla çözülmesine çalışılmasını memnuniyetle karşıladığını, diyalogu sürdüren tarafları çabalarında desteklediklerini söyledi. 
     Schröder, bu akşam Fransa'da Cumhurbaşkanı Jacques Chirac ile yapacağı görüşmeye de değinerek, ağırlıklı olarak Kuzey Kore ve Irak sorunlarını ele alacaklarını belirtti. Fransa ve Almanya'nın, Kopenhag zirvesinde olduğu gibi Irak konusunda da ortak hareket etmek istediklerini kaydetti. 
     Schröder, Federal Anayasa Mahkemesi tarafından iptal edilen göç yasasıyla ilgili bir soruya karşılık da ''Göç yasası akıllıca hazırlanmış bir yasa. Daha önce de yasayı meclise getireceğimizi söylemiştik. Muhalefet partilerinin de yasayı ayrıntılı şekilde gözden geçireceklerini açıklamalarını olumlu karşılıyorum'' dedi. 
     Bir gazetecinin, özel hayatıyla ilgili haberleri nasıl karşıladığını sorması üzerine de Schröder, ''Herkesin özel hayatına saygı gösterilmeli. Bu nedenle, özel yaşamımla ilgili yalan haber yayımlayan gazetelere karşı yasal yöntemlere başvurmamı da anlayışla karşılamanızı bekliyorum'' diye konuştu. 
     Schröder, Almanların en karamsar halklardan biri olduğunun ortaya çıktığı bir araştırmanın hatırlatılması üzerine de ''Bunun ekonomik alanda olduğunu düşünüyorum. Gerçekten de Almanya'daki ekonomik durum, halkın hissettiğinden daha iyi'' ifadesini kullandı. Schröder, Almanya'nın yeniden borçlanacağı şeklindeki haberleri de yalanlayarak, bu yıl ek borçlanma olacağını tahmin etmediğini söyledi. 
     





</TEXT>
</DOC>
