<DOC>
<DOCNO> 112067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/09/son/sontur06.html </URL>
<DATE> 2002/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
RTÜK, Nez'in klibini ''sakıncalı'' bulmadı 
</HEADLINE>
<TEXT>

     Radyo Televizyon Üst Kurulu'nun şikayet hattı 178'e vatandaşlardan yüzlerce şikayet telefonu gelmesi üzerine incelenen klibe, Üst Kurul ceza uygulanmasına gerek görmedi. 
     İzleme ve Değerlendirme Dairesi'nin raporunda, klipte, ''küçük yaştaki izleyiciler açısından zararlı içerik kabul edilecek çıplaklık ya da kişiler arasında cinsellik taşıyan yakınlaşmalar yer almadığı'' belirtildi. 
     Nez'in ''Sakın Ha'' adlı klibi yayınlanmaya başladığı tarihten itibaren vatandaşların yoğun şikayetlerine neden oldu. RTÜK'ün şikayet hattı 178'i arayan bine yakın izleyici, klibe ilişkin çeşitli şikayetlerde bulundu. 
     Şikayetler üzerine klibi izleyen İzleme ve Değerlendirme Dairesi uzmanları, klipte, 3984 Sayılı Radyo ve Televizyonların Kuruluş ve Yayınları Hakkında Kanun'u ihlal eden bir nitelik bulunmadığı sonucuna vardı. 
     
     ''DİKKAT ÇEKİCİ VE ESTETİK GÖRÜNTÜLER'' 

     Uzmanların klibe ilişkin raporunda, ''Yeni bir tür olarak hem müzikal açıdan hem de danslarıyla oryantal müzik ile tekno tarzı müziği harmanlama iddiasında olan sanatçının, sahne şovlarında sürdürdüğü bu üslubu, bir video klibine de taşıdığı'' belirtilerek, şu görüşlere yer verildi 
     ''Sanatçının, şarkısı eşliğinde dekolte sahne kostümüyle hareketli dansının dikkat çekici ve estetik görüntülerle ekrana taşındığı söz konusu klipte, Nez'in yakın çekim görüntülerinin de sıkça yer aldığı görülmüştür. 
     Küçük yaştaki izleyiciler açısından zararlı içerik kabul edilecek çıplaklık, kişiler arasında cinsellik taşıyan yakınlaşmalar, alkol, uyuşturucu, silah kullanımı ve şiddet gibi temaların yer almadığı tespit edilmiştir. Klip yayınında 3984 Sayılı Yasa'yı ihlal eden bir nitelik bulunmadığı düşünülmektedir.'' İzleme ve Değerlendirme Dairesi'nin raporunu inceleyen RTÜK'te yapılan oylamada, üçe karşı 6 oyla klibe ceza verilmesine gerek görülmedi. 
     
     ŞİKAYETLER 

     Öte yandan, RTÜK'e, kliple ilgili bine yakın şikayet ulaştı. 
     Şikayetçi olan izleyicilerin büyük bölümü, klibin ''ahlaka aykırı olduğunu'' savunarak, çocukları olumsuz yönde etkileyeceğini ifade ettiler. Bazı izleyiciler ise Nez'in klipteki danslarının, cinsel içerikli olduğunu savunurken, bir izleyici de ''çocuklarla izlenebilecek nitelikte olmadığı'' görüşünü dile getirdi. 
     Bazı izleyiciler, şarkıcının klipte ''sadece kendi vücudunu teşhir ettiğini'' belirtirken, bazı izleyiciler de klibin ''adeta porno film gibi'' olduğunu öne sürdüler. Bir izleyici ise ''Çocukları ve gençleri tahrik ettiği için bu klibin yasaklanmasını istiyorum'' dedi. 
     İzleyicilerden bazıları, ''klibin kaldırılmasını yayınlanacaksa da gece yarısından sonra yayınlanmasını'' isterken, bir izleyici de ''Klipte müzik çok güzel, ama görüntüler çok uygunsuz'' görüşünü dile getirdi. Bir başka izleyici de ''İleri derecede pornografik bir klip olmuş. Ailece rahatsızlık duyuyor, kınıyoruz'' diye şikayette bulundu. 
     Bazı izleyiciler de klibin televizyonlarda çok sık yayınlandığına işaret ederek, ''klipteki erotik sahnelerden çocukların çok kötü etkilendiğini'' ifade ettiler. 
     Bir izleyici de ''Klip çok erotik. Tarkan'ın klibini yasaklayan RTÜK, bu konuda neden bir şey yapmıyor '' diye sordu. 
     





</TEXT>
</DOC>
