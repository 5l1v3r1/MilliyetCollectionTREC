<DOC>
<DOCNO> 132922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/24/son/soneko39.html </URL>
<DATE> 2003/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Net Grubu'na icra takibi... 
</HEADLINE>
<TEXT>

     Türkiye İş Bankası, Net Turizm'in 22.7 trilyon liralık kredi borcuna karşılık şirket ve bu krediye kefalet veren Net Holding nezdinde haciz yoluyla icra takibi başlattı. 
     Net Turizm Ticaret ve Sanayi A.Ş'den Borsa'ya gönderilen açıklamada, şirket aleyhine ipoteğin paraya çevrilmesi yoluyla başlatılan icra takiplerine ilave olarak 22 trilyon 689 milyar 28 milyon 49 bin 626 lira üzerinden haciz yoluyla icra takibi başlatıldığı bildirildi. 
     Açıklamada, gönderilen ödeme emrine ilişkin banka ile şirket arasında daha öneceden bir hesap mutabakatı ve borç ile faiz oranı ve takip tutarına ilişkin diğer kalemlerde herhangi bir teyitleri olmadığı için yasal süreç içinde her türlü itiraz ve dava haklarının kullanılacağı kaydedildi. 
     Net Turizm açıklamasında ayrıca, banka ile daha önceden sorunun makul bir anlaşma ile sona erdirilmesine yönelik başlatılan görüşmelerin hızlandırılmasına çalışılacağı duyuruldu. 
     Bu arada, Net Holding de, Net Turizm'in kullandığı kredilere şirketin kefaletinden dolayı Türkiye İş Bankası tarafından 22 trilyon 689 milyar 28 milyon 49 bin 626 lira üzerinden Net Holding aleyhine haciz yoluyla icra takibi başlatıldığını, yasal süreç içinde itiraz hakkının kullanılacağını açıkladı. 
     





</TEXT>
</DOC>
