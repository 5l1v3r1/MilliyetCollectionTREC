<DOC>
<DOCNO> 101436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/12/son/sondun33.html </URL>
<DATE> 2002/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Türkiye'nin taleplerini destekliyor. 
</HEADLINE>
<TEXT>

     Amerikan finans çevrelerinin gazetesi Wall Street Journal, Avrupa Birliği'nin AB Türkiye konusunda ciddi bir karar aşamasına ulaştığını hatırlattı ve ''AB Aralık ayında Türkiye'ye müzakere tarihi vermediği takdirde onu hiçe saymış olur'' diye yazdı. 
     ''Türkiye'nin, AB'nin talepleri doğrultusunda insan haklarıyla ilgili değişiklikleri yaptığına'' dikkat çeken gazete, Brüksel çıkışlı haberinde, ''AB şimdi iyi niyetle hareket ederek Ankara ile tam üyelik müzakerelerini başlatacak mı, yoksa işi zamana mı bırakmayı tercih edecek '' sorusunu sordu. ''İkinci şıkkın tercih edilmesi halinde Türkiye'nin batı yanlısı politikalarının ve titrek ekonomisinin zarar göreceğini'' savunan gazete, ''ABD'nin de, Müslüman dünya için laik demokrasi örneği oluşturan Türkiye'nin taleplerine destek verdiğini'' duyurdu. 
     AVRUPA'DAN ÇATLAK SES Devlet Bakanlığı görevinden istifa eden Kemal Derviş'in, batı yanlısı politika izleyecek bir koalisyon oluşturma çabalarına da yer verilen makalede, bazı Alman politikacıların Türkiye'nin tam üyeliğine karşı çıktıkları da vurgulandı. 
     Almanya'da önümüzdeki ay yapılacak seçimlerin favorileri arasında görülen Edmund Stoiber'in sözlerine yer veren gazete, bu politikacının, ''Türkiye'nin AB'ye tam üye yapılması, Avrupa'nın bütünleşmesini ve Avrupalı kimliğini zayıflatır. Seçildiğim takdirde bu üyeliği engelleyeceğim'' dediğini yazdı. 
     Haberde, konunun Aralık ayında kaynama noktasına ulaşacağı hatırlatıldıktan sonra, ''Şayet AB, Türkiye'nin açılımlarını göz ardı ederek, tam üyelik müzakereleri için tarih vermezse bu Türkiye'yi hiçe saydığı anlamına gelecektir'' yorumunda bulundu. 
     





</TEXT>
</DOC>
