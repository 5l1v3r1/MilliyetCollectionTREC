<DOC>
<DOCNO> 115467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/27/son/sonspo07.html </URL>
<DATE> 2002/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Davala Türkiye'nin en iyi ve en tecrübeli ekibiyiz... 
</HEADLINE>
<TEXT>

     Galatasaraylı milli futbolcu Ümit Davala, Club Brugge deplasmanında aldıkları 3-1'lik yenilgi sonrasında, herkesin sanki Avrupa Şampiyonlar Ligi'ne veda edildiği havasına büründüğünü söyledi. 
     Sarı-kırmızılı takımın futbolcusu, kendisine ait ''www.umitdavala.com'' isimli internet sitesinde yaptığı açıklamada, haksız eleştirilere maruz kaldıklarını kaydederek, ''Hiç bilmeyen biri çıkıp gelse ve hakkımızda yapılan eleştirileri dinlese veya okusa, tüm maçlarımızı kaybetmişiz, 0 puan çekmişiz, iddiamız sona ermiş, ülkemizin onurunu ayaklar altına almışız gibi bir izlenime kapılır'' diye konuştu. 
     Galatasaray'ın grubundan çıkacağını ve başkalarının düşleyemeyeceği hedeflerini yakalayacağını belirten Ümit, ''Buna adım gibi eminim ve inanıyorum. Takım arkadaşlarımın da benden farklı düşündüğünü hiç sanmıyorum'' dedi. 
     
     ''ELEŞTİRENLER SONRA UTANACAK'' 
     Davala, Galatasaray'ın tıpkı önceki yıllarda olduğu gibi büyük başarılara ulaşabileceğini kaydederek, sözlerini şöyle sürdürdü 
     ''Kimse bunu anlamak ve dile getirmek istemiyor. Belki çizdiğimiz görüntü itibariyla haklı da olabilirler. Ancak unutulan birşey var. Biz bugün Türkiye'nin en iyi ve en tecrübeli ekibiyiz. Herkes haftada 1 maç yaparken, biz ise 2 günde bir maç yapıyoruz. Doğum öncesi sancılı bir dönem yaşıyoruz. Bu sıkıntılı dönemi atlattığımızda, herkes yine Galatasaray'dan ve onun başarılarından söz edecek. Bugün bizi acımasızca eleştirenler, o zaman bugün bizim için düşündüklerine bakınca, utanacaklar. Galatasaray, 1 maç eksiğine karşın puan fazlasıyla hala lider. Sanırım biraz da korku var. Kötü oynadığı iddia edilirken bu kadar başarılı olan Galatasaray, bir de iyi oynarsa ne olur diye korkuluyor.'' 
     
     ''ALTAY GALİBİYETİNE SEVİNDİK'' 
     Birinci Süper Futbol Ligi'nde dün yaptıkları ve 2-1 kazandıkları Altay maçına da değinen milli futbolcu, ''Bu maçın bizim için önemi çok büyüktü. Sahaya, Club Brugge maçının stresini üzerimizde taşıyarak çıktık. Kötü bir sonuçta üzerimizdeki eleştiriler daha da artacaktı. Bu nedenle 90 dakika boyunca rahat bir futbol sergileyemedik. Ancak 2-1 de olsa deplasmandan galibiyetle ayrılmak mutluluk verici'' dedi. 
     





</TEXT>
</DOC>
