<DOC>
<DOCNO> 125154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/17/son/sondun07.html </URL>
<DATE> 2002/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Clinton, Demi Moore uğruna Hillary'yi terkediyor... 
</HEADLINE>
<TEXT>

     Eski ABD başkanı Bill Clinton'ın, Hollywood yıldızı Demi Moore'a aşık olduğu ve onun uğruna 2003 yılında eşi Hillary'den ayrılacağı öne sürüldü. 
     İnternetten yayın yapan ''Australian'' adlı sitede yer alan habere göre, bu durum, Demi Moore ile yeniden barışmaya çalışan eski eşi aktör Bruce Willis'i çileden çıkardı. Bu yüzden Demi Moore ile şiddetli bir kavga eden Bruce Willis'in ona, ''şayet ona gidersen delirmişsin demektir. O kadınları kullanır. Sakın ona güvenme'' dediği bildirildi. 
     Buna karşılık Demi Moore'un, Clinton'un cazibesine tutulduğu ifade ediliyor. 
     Bruce Willis konuyla ilgili olarak konuşurken, Hillary Clinton ile ''Planet Hollywood'' adlı lokanta yararına düzenlenen para toplama kampanyası sırasında tanıştığını, o sırada Clinton'un başkan olduğunu ve Monica skandalıyla boğuştuğunu söyledi. Hillary'den, ''akıllı bir politikacı ve çok sıcak bir insan'' diye söz eden Bruce Willis, ''onun için üzülüyorum. Bill ile evli kalırsa bir yere varamaz'' dedi. 
     
     DEMİ MOORE AŞIK 

     Clinton'a yakın kaynaklar ise eski başkanın yeni yılda Hillary'den ayrılacağını belirtirken, Demi Moore'un eski kocası Bruce Willis'in onun hakkında, ''Bill Clinton, John Kennedy'den daha fazla kadın düşkünü'' dediğini naklediyorlar. 
     Buna karşılık Demi Moore'un, Bruce Willis'in ''gümüşi tilki'' diye adlandırdığı Bill Clinton'a iyiden iyiye aşık olduğu yakın çevresi tarafından ifade edildi. 
     





</TEXT>
</DOC>
