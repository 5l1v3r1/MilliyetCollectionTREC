<DOC>
<DOCNO> 128914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/05/son/sonspo04.html </URL>
<DATE> 2003/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Elazığspor'u ikinci yarıda zorlu bir fikstür bekliyor... 
</HEADLINE>
<TEXT>

     Birinci Süper Lig'in yeni takımlarından Elazığspor'u, ikinci yarıda zorlu bir fikstür bekliyor. 
     Bordo-beyazlı takım, ikinci yarıda yapacağı 17 maçtan 9'unu deplasmanda, 8'ini ise kendi sahasında oynayacak. İlk yarıyı 1 maç eksiğiyle 17. sırada tamamlayan Elazığspor, ikinci yarıda kendi sahasındaki karşılaşmalarda puan yitirmeyip, ligde kalmanın planlarını yapıyor. 
     Elazığspor, ligdeki 4 büyük takımdan Trabzonspor ile 19. haftada, Galatasaray ile ise 25. haftada deplasmanda karşılaşacak. Takım, kendi sahasında da 24. haftada Fenerbahçe ve 29. haftada da Beşiktaş ile mücadele edecek. 
     Bordo-beyazlı ekibin kadrosuna dahil ettiği 13 oyuncudan 5'i ilk bölümdeki maçlarda ilk 11'de oynayarak takıma yararlı olurken, yönetim kurulu ikinci yarıda kadroya 3 yeni oyuncu transfer ederek ligde kalmanın hesaplarını yapıyor. 
     
     8 MAÇ KENDİ SAHASINDA 
     Elazığspor, ligin ikinci bölümünde yapacağı müsabakalardan 8'ini kendi sahasında oynayacak. 
     Bordo-beyazlı takım, taraftarlarının karşısında 8 takımla mücadele edecek ve ligin 2 büyük takımını evinde konuk edecek. Takım kendi sahasında, 18. haftada Göztepe, 20. haftada Ankaragücü, 22. haftada Denizlispor, 24. haftada Fenerbahçe, 27. haftada Adanaspor, 29. haftada Beşiktaş, 31. haftada Bursaspor ve 33. haftada İstanbulspor'u konuk edecek. 
     Elazığspor, ligde sezonun son karşılaşmasını komşu ilin takımı Diyarbakırspor ile yapacak. 
     





</TEXT>
</DOC>
