<DOC>
<DOCNO> 108553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/19/son/sontur26.html </URL>
<DATE> 2002/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bombacı İBDA C sanıklarına ceza yağdı 
</HEADLINE>
<TEXT>

     Yasadışı İBDA C terör örgütü adına İstanbul'da çeşitli bombalama eylemlerine katıldıkları iddiasıyla yargılanan 7 sanıktan 2'si müebbet, 1'i 18 yıl, 2'si de 16 yıl 8'er ay ağır hapis cezasına çarptırıldı. 
     İstanbul 2 No'lu DGM'deki duruşmada kararı açıklayan mahkeme heyeti, uyum yasası olarak bilinen ve idam cezalarını müebbet ağır hapse dönüştüren 4771 sayılı kanunu da dikkate alarak, sanıklardan Cihat Özpolat ve Mustafa Ayyıldız'ı, TCK'nın 146 1. maddesi uyarınca "Anayasal düzeni silah zoruyla değiştirmeye teşebbüs etmek, bu amaçla bombalama eylemlerinde bulunmak ve tehditle para istemek" suçlarından dolayı müebbet ağır hapis cezasına çarptırdı. 
     Aynı suçtan yargılanan Halil Kantarcı ve Aydın Alkan'a, suç tarihlerinde 18 yaşından küçük oldukları dikkate alınarak, 16 yıl 8'er ay ağır hapis cezası hükmeden mahkeme heyeti, sanık Bünyamin Eser'e ise "Yasadışı örgüte üye olmak ve bu örgüt adına bombalama eylemine katılmak" suçundan 18 yıl ağır hapis cezası verdi. 
     Mahkeme heyeti, aynı örgüte "yardım ve yataklık etmek"le suçlanan Abdullah İmeci ve Yunus Bulut hakkındaki davayı ise 4616 sayılı Şartla Salıverilmeye, Dava ve Cezaların Ertelenmesine Dair Kanun uyarınca erteledi. 
     





</TEXT>
</DOC>
