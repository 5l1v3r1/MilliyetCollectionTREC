<DOC>
<DOCNO> 135187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/05/yazar/altan.html </URL>
<DATE> 2003/02/05/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Kıbrıs’ta yağlanan kazık, aşçılık ve valilik... 
</HEADLINE>
<TEXT>

     Ve TV kanallarında 6.30’dan itibaren gazete manşetlerini de vermeye başlayan ajans haberlerini kahvenizi içerken, bir de sigara yakıp, izlemeye koyulursanız... 
     Sabah 7’yi geçe de, tüm gazeteler gelince... 
     Siz de, demlenmiş çayla, hemen hemen bütün gazeteleri önce gözden geçirmeye sonra da, kendinizce önemli gördüğünüz haber ve yazıları okumaya başlarsanız... 
     Halk yığınlarına oynatılan Karagöz’ün, bir oranda, arkadaki Karagözcülerini de görürsünüz arkadaki Karagözcülerin repertuvarını aşan, "öz gerçekler"in meteorolojisini de... 
     Örneğin depremler gibi, örneğin kimsenin artık engelleyemeyeceği Irak savaşı gibi, örneğin bir anda patlayan enflasyon gibi... 
     
     Perdede gösterilen Karagöz’e bakarak kendinizce "fikir beyan etmek", hatta "tavır koymak" gibi merak ve coşkularınız varsa... 
     "Öz gerçekler"in meteorolojisi karşısında - kimse fark etmese bile - şişip kalırsınız ne "yavru vatan"a bir yararınız dokunabilir, ne de Saddam’a... 
     
     Dünkü Milliyet’te Belma Akçura’nın, "yavru vatan" hamasetçilerini bir hayli düşündürmesi gereken, çok değişik bir haberi vardı. 
     Avrupa Konseyi İnsan Hakları Mahkemesi Yargıcı Rıza Türmen şöyle diyordu 
     - Kıbrıs’ta çözüm bulunamaması durumunda insan hakları ihlalinden dolayı Rumlar, binlerce dava açabilir ve Türkiye’yi tazminata mahkum edebilir. Anlaşma yapılsın ve davalar Kıbrıs devletine kalsın. Türk askeri, yetkisini Kıbrıs’a taşımıştır. Orası Türkiye’nin yetki alanı içerisine girmiştir. Bu nedenle insan hakları ihlallerinden Türkiye sorumludur. Şimdiye kadar Kıbrıslı Rumlarca açılan davalarda, Türkiye sorumlu tutuluyor. Bir çözüm bulunmazsa, bu devam edecek... 
     
     Şimdi bendenizin de, küçük bir önerisi var... 
     Güney Kıbrıs Rum Devleti vatandaşı Luizi gibi, adanın kuzeyindeki mal mülküne el konduğu iddiasıyla Türk devletini İnsan Hakları Mahkemesi’nde dava ederek, tazminat kazananların alacakları paraları KKTC’de mevcut duruma arka çıkanlar, ceplerinden ödemeli... 
     Gerektiğinde Kara Kuvvetleri Komutanımız Orgeneral Aytaç Yalman da cebinden ödemeli İstanbul Üniversitesi Rektörü de - siyasal mitinglere katılıp, nutuk söylediği için - cebinden ödemeli... 
     Gerçi şimdi, düşüncesini açıklamaktan başka bir günahı olmayan bireyler için, böyle bir sakınca olamaz gibi düşünülür ama ileride yine de belli olmaz... 
     
     Ha evet, bu arada akaryakıt fiyatlarına yine zam geldi... Enflasyon da yukarı doğru çekiyor... ABD de, Kuzey Irak’ta ikinci cepheyi açacak. Ankara da buna usulca yardımcı olacak... 
     Önümüzdeki hazirana kadar olup bitecekler 80 yıllık siyasal demagojilerle, "öz gerçekler" arasında farkları daha hızlı göstermeye başlayacak, kendi hipnozları ve koşullanmaları içinde yaşayan halk yığınlarına... 
     
     İşin bendenizce püf tarafı neresi biliyor musunuz anne - babaların yeni doğmuş bebekleriyle, okula giden yavrularının aşçı, marangoz, saatçi ustası, mikro - klima tarımcısı, kamu parkları mimarı, elektronik oyunlar düzenleyicisi türü, meslekler yerine hala daha Hazine’den geçinmeli bir vali, bir general, bir müsteşar velhasıl bir bürokrat olmasını yeğlemeleri... 
     
     Oysa mesleğine olan düşkünlüğünü ve sevdasını, çalışmasının evrensel kalitedeki özeninde kanıtlayan ünlü bir otelin aşçıbaşısı yani "şef", ne Irak savaşından etkilenir, ne enflasyondan, ne de merkeze atanacak valilerin listesinden... 
     Marangozluk da öyle saatçi ustalığı da öyle yaratıcı bir kuyumculuk da öyle... 
     Atanmışlar egemenliği, zamanla ırgalansa da, paraları yetmez olsa da çıplak hayatta boğayı boynuzlarından tutup, her gün yere çökerten gerçek bir meslek sahibine hiçbir şeycik olmaz. Saddam devrilir iyi bir lokanta aşçısı, yine sürdürür aşçılığını... 
     
     







Amerika’dan Türkiye’ye üç mesaj 


Kıbrıs’ta yağlanan kazık, aşçılık ve valilik... 


Özer ve Baba... 


Hazırlıklar kararların önünde 


Baykal’ın tutarlı olması... 


Önce insan 


YÖK kavgası kızışıyor 


Gelişmeler güveni sarsıyor 


Sınırsız Balkanlar ve "Savaşa Hayır" 


Kuzey cephesi sorunu 


Fotoğrafı kapatın’ diyen yarın ne ister 


Bayramdan önce bayram fıkrası... 


Dünyada da orduya güven çok, siyasiye yok 


Dolar kaybettiriyor TL mevduatı olan kazanıyor 


</TEXT>
</DOC>
