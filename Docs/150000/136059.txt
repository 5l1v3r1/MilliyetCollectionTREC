<DOC>
<DOCNO> 136059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/09/yazar/uras.html </URL>
<DATE> 2003/02/09/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Mazot zammı köylüyü eziyor 
</HEADLINE>
<TEXT>

     Karkamış’tan Gaziantep şehrine dönerken yol üstündeki bir köy dikkatimi çekti. Arkadaşlarıma "Köy kahvesine uğrayalım. Hem çay içeriz. Hem de köylülerle sohbet ederiz" dedim. Köyün içine girdik. Dolanıyoruz. Kahveyi bulamıyoruz. Evinin önünde duran bir köylü ne aradığımızı görünce "Bu köyde kahve yok. Bizim eve buyurun. Size çay yapalım" dedi. Teşekkür ettik. Evin önünde sohbete başladık. Başka köylüler de geldi. 
     
"Zammı alıştıra alıştıra yapın"      Akçaköy 65 hane. Köy halkı fıstıkçılık yapıyor. Köyün 5 sınıflı ilkokulu var. Daha sonra öğrenciler "taşımalı sistem ile" Karkamış’ta okuyor. Elektriği, kanalizasyonu, eski olmakla birlikte telefon santralı var. Sulama henüz köye gelmemiş. İsteyen sondaj ile kuyu açtırıyor. 
     Bizi evine davet eden Mustafa Korkmaz’ın 250 fıstık ağacı var. Bir fıstık ağacı, yaşına ve ürün yılına göre 7 ila 50 kilo fıstık verirmiş. 100 kilo verenleri de olurmuş. Mustafa Korkmaz, "Bu yıl ürün kötü idi. 400 kilo fıstık aldım kilosunu 3.5 milyon liradan sattım. Bekleyebilse idim şimdi fiyat 5 milyona yükseldi" diyor. Mustafa Korkmaz fıstık ağacı yanında buğday, arpa da yetiştiriyor. 
     Mustafa İnal’ın ise bin ağacı var. Ürün yılı kötü olduğundan o da 2 ton fıstık satabilmiş. 
     Mehmet Korkmaz "Gazatacı efendi... Yaz da... Şu mazot zammını alıştıra alıştıra yapsınlar... Daha birine alışamadan ardından bir zam daha geliyor. Şaşkına döndük" diyor... 
     
Köylü şehirlere göçüyor      "Kamyonunuz mu var, yoksa traktörünüz mü " diye sorunca anlatıyor "Yok efendim... Benim ne kamyonum ne traktörüm var. Benim 400 fıstık ağacımdan başka bir şeyim yok. Ama fıstık ağaçlarının altındaki toprağı traktör kiralayarak sürdürüyorum. Mazota zam gelince traktör kirasına, ilaca, gübreye de zam geliyor. Şimdilerde bir dönümü 3 milyon liraya sürüyorlar. 20 dönüm toprağım var, yılda 5 defa sürülmesi gerekiyor. Bugünkü traktör kirası ile 300 milyon lira eder... Ben bu yılın ürünü, fıstıkları 800 milyon liraya satabildim... İlaç ve gübre parasını da ekle... Bana ne kalacak 20 dönüm tarla ile 400 fıstık ağacının ve emeğinin geliri sıfır... Halbuki sen bana şehirde devlet kapısında asgari ücretle de olsa bir iş ayarlasan yılda net 3 milyar lira elime geçer. Üstelik sigortalı olurum... İşte çiftçi, köylü bunun için üretim yapamıyor... Bunun için köyünü, tarlasını bırakıp, şehirlere koşuyor..." 
     Akçaköylüler daha başka sorunlardan da söz ettiler. Ama sorunlarını sıralamalarına rağmen hepsi iyimser, güler yüzlü, yarınların daha iyi olacağına inanan köylülerdi. 
     Akçaköy’de çay içemedim ama, Akçaköylülerden çok şey öğrendim... 
     
     







Allı verelim, morlu verelim, açık sarı, koyu verelim 


John Baez’den... 


ABD’li komutan olmaz 


İnsanın kendi aklından vazgeçmesi 


Çalım 


Acun firarda, Coşkun kenarda 


Öğrenci borçları da silinecek mi 


Hayattan şik yet etmeden önce bu yazıyı okuyun 


Öz Türkçe değil bir başka Türkçe... 


Turuncu alarm 


Okulların tek eksiği, Mumcu fotoğrafıydı 


İyi huylu olan kazanır 


Ekonomide oyun bitti’ tedrisat başladı 


Mazot zammı köylüyü eziyor 


Sezen bu kez filme girecek 


</TEXT>
</DOC>
