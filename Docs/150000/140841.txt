<DOC>
<DOCNO> 140841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/05/son/sontur04.html </URL>
<DATE> 2003/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta, avukat ve işadamına silahlı saldırı... 
</HEADLINE>
<TEXT>

     Beşiktaş'ta trafik ışıklarında duran otomobillerinde silahlı saldırıya uğrayan avukat Necmi Ercan ile işadamı Hüseyin Ceylan yaralandı. 
     A.A muhabirinin aldığı bilgiye göre, bu sabah Dolmabahçe'ye çay içmeye giden avukat Necmi Ercan ile hemşerisi olan işadamı Hüseyin Ceylan, daha sonra 34 AU 979 plakalı otomobille Dolmabahçe Caddesi'nden Taksim yönüne hareket etti. 
     İnönü Stadı önüne kadar gelen ve otomobilleriyle buradaki kırmızı ışıkta duran Ercan ile Ceylan'a, bu sırada yanlarına yaklaşan bir kişi tarafından aracın yan camından ateş açıldı. Kafa, boyun ve sol kolundan yaralanan Ceylan ile sağ eline kurşun isabet eden Ercan, aynı araçla VKV Amerikan Hastanesi'ne kaldırıldı. 
     Burada tedavi altına alınan yaralılardan Ceylan'ın durumunun ağır olduğu, Ercan'ın ise hayati tehlikesi bulunmadığı bildirildi. 
     Olay yerinde 5 adet boş kovan bulan polis, 35 yaşlarında olduğu belirtilen saldırganın yakalanması için geniş çaplı uygulama başlattı. 
     İşadamı Hüseyin Ceylan'ın İzmir'de seramik fabrikası ile memleketi olan Adana'da portakal bahçeleri bulunduğu, Necmi Ercan'ın da avukatlığın yanı sıra sebze ve meyve komisyonculuğu yaptığı kaydedildi. 
     





</TEXT>
</DOC>
