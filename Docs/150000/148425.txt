<DOC>
<DOCNO> 148425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/08/son/sontur05.html </URL>
<DATE> 2003/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Eğitim Bakanı "Serbest kıyafet uygulaması yok" 
</HEADLINE>
<TEXT>

     Milli Eğitim Bakanı Hüseyin Çelik, okullarda serbest kıyafet uygulamasına şimdilik gitmeyeceklerini belirterek, forma sisteminin bir süre daha devam etmesini düşündüklerini söyledi. 
     Çelik, eğitim muhabirleriyle tanışmak amacıyla Başkent Öğretmenevi'nde toplantı düzenledi. 
     Bakan Çelik, burada yaptığı açıklamada, bir süredir okullarda tek tip kıyafet uygulamasına son verileceğine ilişkin tartışmaların hatırlatılması üzerine, ''Serbest kıyafet uygulamasına gitmeyeceğiz. Forma sisteminin bir süre daha devam etmesini düşünüyoruz'' dedi. 
     Çelik, eski Milli Eğitim Bakanı Erkan Mumcu'nun ders kitaplarının öğrencilere ücretsiz dağıtılacağı konusunda açıklama yaptığını anımsattı. 
     Son günlerde basın yayın organlarında bu uygulamadan vazgeçileceği yönünde haberler yer aldığını kaydeden Çelik, bunun doğru olmadığını ifade etti. 
     Bu uygulamayı gerçekleştirmek için kaynakları bulunduğunu belirten Çelik, hangi kitabın nereye gönderileceği konusunda çalışmaların sürdüğünü söyledi. 
     Çelik, projeleri konusunda bilgi verirken, özel öğretim kurumlarıyla ilgili yeni düzenlemeler düşündüklerini belirtti. 
     Özel okulların yüzde 40 kapasiteyle çalıştığını ifade eden Çelik, teşvik edici tedbirler alacaklarını bildirdi. 
     
     ÖZEL OKUL PARASINI MEB VERECEK 
     Çelik, başarılı ancak yoksul öğrencilerin özel okullarda parası Milli Eğitim Bakanlığı'nca ödenerek okutulmasının planlandığını anlattı. 
     Bakan Çelik, imar yasasının 18. maddesinde değişiklik öngören bir taslak hazırladıklarını, taslakta bundan böyle belediyelerin yeni yerleşim birimleri açarken okullara da yer ayırmalarının öngörüldüğünü kaydetti. 
     Hüseyin Çelik, Milli Eğitim Bakanlığı'nda özürlüleri topluma kazandırmak ve onların eğitimini sağlamak amacıyla bir birim oluşturduklarını ve birimin başına AK Parti İstanbul Milletvekili Lokman Ayva'yı getirdiklerini söyledi. 
     Üniversite giriş sınavının birçok sıkıntıya yol açtığını ifade eden Çelik, sorunların çözülmesi amacıyla ÖSYM Başkanı ile görüştüğünü, YÖK Başkanı ile de görüşmeyi düşündüğünü sözlerine ekledi. 
     





</TEXT>
</DOC>
