<DOC>
<DOCNO> 145934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/28/son/sondun27.html </URL>
<DATE> 2003/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'taki ABD birliklerinin su, yakıt ve yiyecek ihtiyacı... 
</HEADLINE>
<TEXT>

     ABD, Irak'a yönelik operasyonda, birliklerine, Irak güçlerinin kendilerini savunduğu geniş alanlarda, sürekli su, yiyecek ve yakıt ikmali yapmak zorunda kalıyor. 
     Amerikan ordusunun ikmaller için kullandığı C-17 Globemaster uçakları, 80 ton yük taşıyabiliyor ve Irak'ın güney ve batısındaki ABD'nin denetiminde olan küçük havaalanlarına inebiliyor. 
     ABD güçleri, karada ise 5 bin litreden fazla su ve benzin taşıyabilen XM1091 tankerleriyle 9 bin litre sıvı taşıma kapasitesine sahip kamyonlar kullanıyor. Amerikan ordusuna ait yüzlerce XM1091 tipi kamyon Irak'ta görev yapıyor. 
     İkmal konvoyları, 16 bin askerden oluşan tek bir birliği günde ortalama bir milyon litreden fazla su tüketen Amerikan ordusuna hizmet vermek için gece-gündüz çalışıyor. 
     
     YAKIT 
     Bağdat'a doğru giden Amerikan tanklarının ilerleyişini sürdürmesi de, yakıt tankerlerine bağlı. Yakıt tankerleri, zırhlı araçlardan oluşan bir birliğe, ilerleyişini sürdürmesi için günde yaklaşık 2 milyon litre yakıt sağlıyor. 
     ABD ordusunun M1 Abrams tipi tanklarından her biri, operasyona katıldığında saatte 200 litre yakıt tüketiyor. Apache tipi bir helikopter ise saatte 400 litreden fazla yakıt harcıyor. 
     Gıda sağlanması için Amerikan birlikleri, 4,5 ton taşıma kapasitesine sahip M1083 tipi nakliye kamyonlarıyla, 2 ton kapasiteye sahip HMMWV tipi 4 tekerlekli araçları kullanıyor. 
     ABD ordusunun nakliyeden sorumlu yetkililerine göre, ''Irak'a Özgürlük'' operasyonu çerçevesinde, 400 bin tondan fazla teçhizat, gıda ve su, deniz ile havayoluyla bölgeye ulaştırıldı. 
     Amerikalı askeri yetkililer, savaş zamanında bir askerin görevini yerine getirmesi için 3 kişinin lojistik desteğine ihtiyaç duyduğunu düşünüyor. 
     Emekli General Bill Nash, ''Bu gerçek bir meydan okuma olacak. Silahlı kuvvetlerimizin karşılaştığı başlıca sorunlar, yakıt ve suyun Bağdat yakınlarına kadar 450 kilometre nakledilmesi gerekliliği'' diye konuştu. 
     Bosna Hersek ve Kosova'ya Amerikan birliklerinin konuşlandırılması sırasında görevde bulunan Nash, yakıt ve yiyecek ikmalinin yapıldığı bu hatları korumanın önemini vurgulayarak, karşılaşılan güçlükler nedeniyle güvenliği sağlayan birliklerin sayısının artırıldığını belirtti. 
     Amerikalı General Vince Brooks da, her ikmal hattının kendi güvenliğini kendisinin sağladığını kaydederek, hatların daha güvenli olması için buralara ek askeri güçler gönderilebileceğini söyledi. 
     ABD Savunma Bakanı Donald Rumsfeld, bu ikmal hatlarına yönelik saldırıların çok önemli olmadığını belirterek, ''Birkaç saldırı düzenlendi, ancak Afganistan'da yaptığımız gibi hareket edeceğiz'' dedi. 
     İngiltere Savunma Bakanı Geoff Hoon ise sadece cephe hatlarının değil bu ikmal hatlarının da zarar görebileceğini ve cephe gerisinde görev yapan askerlerin de risklerle karşı karşıya olduğunu söyledi. 
     Irak'ta Salı'dan beri yollardaki kontrollerin artırıldığı ve Amerikan deniz piyadelerinin Nasıriye çevresindekiler başta olmak üzere çok sayıda köprüyü elinde tuttuğu belirtiliyor. 
     




</TEXT>
</DOC>
