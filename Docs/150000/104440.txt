<DOC>
<DOCNO> 104440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/28/son/sonspo14.html </URL>
<DATE> 2002/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Şeytanın bacağını kırmaya stadın büyüsü de yetmedi... 
</HEADLINE>
<TEXT>

     Avrupa Şampiyonlar Ligi 3. ön eleme turunda Hollanda'nın Feyenoord Rotterdam takımına 2 maçta da yenilerek elenen Fenerbahçe, Avrupa kupalarında son 1 yıl içinde düş kırıklığı yarattı. 
     Fenerbahçe'ye yeni yapılan tribünleriyle kapasitesi artırılan ve rakip takımlar için adeta bir cehennem olan Şükrü Saracoğlu Stadı da Avrupa'da başarıyı getiremedi. 
     Birinci Süper Lig'de Kadıköy'deki maçlarda rakiplerine geçit vermeyen sarı-lacivertliler, Avrupa kupalarında ise aynı performansı gösteremedi. Özellikle Feyenoord Rotterdam karşısında stadı dolduran 54 bin sarı-lacivertli taraftarın oluşturduğu müthiş atmosfere karşın, Fenerbahçe 2-0 yenilip elenmekten kurtulamadı. 
     
     AVRUPA'DA SEVİNCİ UNUTTU 

     Sarı-lacivertliler, Avrupa kupalarında yaptıkları son 8 maçı da yitirip, 1 yıl boyunca taraftarlarına galibiyet sevinci yaşatamazken, beraberlik bile alamadı. 
     Avrupa kupalarındaki en son galibiyetini 22 Ağustos 2001'de İstanbul'da İskoçya'nın Glasgow Rangers takımıyla yapılan Avrupa Şampiyonlar Ligi 3. ön eleme turu rövanş maçında, 2-1'lik skorla alan Fenerbahçe, daha sonra yaptığı 8 maçta ise sahadan hep boynu bükük ayrıldı. 
     Sarı-kanaryalar, yitirdikleri son 8 maçta kalesinde 15 gol görürken, yalnızca 3 gol atabildi. Fenerbahçe ayrıca, geçen sezon Avrupa Şampiyonlar Ligi F Grubu'nu da puansız kapadı. 
     
     SON 8 MAÇ 

     Fenerbahçe'nin Avrupa kupalarında yaptığı ve yitirdiği son 8 maçı şöyle 
     Avrupa Şampiyonlar Ligi F Grubu 2001-2002 
Fenerbahçe-FC Barcelona 0-3 
Fenerbahçe-Olympique Lyon 0-1 
TSV Bayer 04 Leverkusen-Fenerbahçe 2-1 
Olympique Lyon-Fenerbahçe 3-1 
Fenerbahçe-TSV Bayer 04 Leverkusen 1-2 
FC Barcelona-Fenerbahçe 1-0 

Avrupa Şampiyonlar Ligi 3. ön eleme turu 2002-2003 
Feyenoord Rotterdam-Fenerbahçe 1-0 
Fenerbahçe-Feyenoord Rotterdam 0-2 

     
</TEXT>
</DOC>
