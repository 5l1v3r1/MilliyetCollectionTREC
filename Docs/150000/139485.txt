<DOC>
<DOCNO> 139485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/27/son/sonspo25.html </URL>
<DATE> 2003/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol...Pınar Karşıyaka Hiçbir maç oynanmadan kazanılmaz... 
</HEADLINE>
<TEXT>

     Pınar Karşıyaka Basketbol Takımı Antrenörü Ahmet Kandemir, Göztepe maçı öncesinde temkinli konuşarak, hiçbir karşılaşmanın oynanmadan kazanılamayacağını söyledi. 
     Yaşar Holding Gıda Grubu, Pınar Süt Tesisleri'nde, Pınar Karşıyaka Basketbol Takımı'na, bir moral yemeği verdi. 
     Antrenör Ahmet Kandemir, Türkiye Basketbol Ligi'nin 2 İzmirli takımının oyuncuları ve antrenörleri arasında dostluk ilişkilerinin kurulu olduğunu belirterek, ''2 takım oyuncuları arasında herhangi bir olay çıkacağını tahmin etmiyorum. Dostça rekabetin yaşanacağı bir maç olacak'' dedi. 
     Kendilerini zorlu bir maçın beklediğini kaydeden Kandemir, ''Hiçbir maç oynanmadan kazanılmaz. Hazırlıklarımızı ciddiyetle sürdürüyoruz'' diye konuştu. 
     Yeşil-kırmızılıların milli oyuncusu Hakan Köseoğlu ise iyi bir çıkış yakaladıklarını kaydederek, ''Rakibimizin de kazanmaya ihtiyacı var. Bizim seyircimizin salona girmeyecek olması onlar için avantaj. Zor bir karşılaşma bizi bekliyor'' dedi. 
     Sporcular, yemekten sonra tesisleri gezdi. 
     Yaşar Holding Gıda Grubu Başkanı Ahmet Arsan da sporculara başarılar diledi. 
     





</TEXT>
</DOC>
