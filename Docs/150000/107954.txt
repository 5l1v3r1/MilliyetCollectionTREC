<DOC>
<DOCNO> 107954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/16/son/sontur17.html </URL>
<DATE> 2002/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Geçici aday listeleri... Liderler nereden aday oldu.. 
</HEADLINE>
<TEXT>

     Başbakan Bülent Ecevit, 3 Kasım'da yapılacak milletvekili genel seçimi için İstanbul 1. Bölge'den aday olurken, MHP Genel Başkanı Devlet Bahçeli Osmaniye'den, ANAP Genel Başkanı Yılmaz Rize'den adaylığını koydu. 
     Türkiye genelinde 206 kişi de bağımsız milletvekili adayı oldu. 
     YSK tarafından Resmi Gazete'de ilan edilen milletvekili geçici aday listelerine göre, DYP Genel Başkanı Tansu Çiller, daha önceki seçim bölgesi olan İstanbul yerine Muğla'yı, SP Genel Başkanı Recai Kutan Malatya'yı, AK Parti Genel Başkanı Recep Tayyip Erdoğan İstanbul Birinci Bölge'yi, YTP Genel Başkanı İsmail Cem İstanbul 3. Bölge'yi, CHP Genel Başkanı Deniz Baykal da Antalya'yı tercih etti. 
     Kapatılan Refah Partisi'nin son Genel Başkanı Necmettin Erbakan ise Konya'dan bağımsız olarak adaylığını koydu. 
     Genç Parti Genel Başkanı Cem Uzan Sakarya'dan, BBP Genel Başkanı Muhsin Yazıcıoğlu Sivas'tan aday olurken, İP Genel Başkanı Doğu Perinçek ve ÖDP Genel Başkanı Ufuk Uras İstanbul 2. Bölge'den, LDP Genel Başkanı Besim Tibuk Bursa'dan, TKP Genel Başkanı Aydemir Güler Diyarbakır'dan, BTP Genel Başkanı Haydar Baş Trabzon'dan, Millet Partisi Genel Başkanı Aykut Edibali İstanbul 1. Bölge'den, DEHAP Genel Başkanı Mehmet Abbasoğlu Mardin 3. sıradan, Yurt Partisi Genel Başkanı Sadettin Tantan ise İstanbul 2. Bölge'den aday oldu. 
     Seçime DYP ile işbirliği yaparak girme kararı alan ATP'nin Genel Başkanlığı'ndan ayrılan Tuğrul Türkeş Kayseri 1. sıradan, aynı gerekçe ile DTP'nin Genel Başkanlığı'ndan ayrılan Mehmet Ali Bayar ise İzmir 2. Bölge'den aday gösterildi. 
     Seçimlere DEHAP çatısı altında giren HADEP'in Genel Başkanı Murat Bozlak Diyarbakır'dan, SDP Genel Başkanı Akın Birdal da Mersin'den aday oldu. 
     
     206 BAĞIMSIZ ADAY 
     Öte yandan, 3 Kasım'da yapılacak seçimlere 206 kişi bağımsız aday olarak girecek. 
     Geçen seçimde Elazığ'dan bağımsız milletvekili seçilen Mehmet Ağar, bu seçimlerde yine Elazığ'dan bağımsız aday olurken, ANAP'tan ve bakanlık görevinden istifa eden Edip Safder Gaydalı, Bitlis'ten bağımsız olarak adaylığını koydu. 
     Bazı eski milletvekilleri ve bakanlar da bağımsız adaylığı tercih etti. Bunlar arasında Abdülmelik Fırat Diyarbakır'dan, Mustafa Zeydan Hakkari'den, Metin Gürdere Tokat'tan, Ülkü Güney Bayburt'tan, Yıldırım Aktuna ise İstanbul 3. Bölge'den bağımsız aday oldu. Milletvekilleri Mustafa Bayram Van'dan, Ali Güngör Mersin'den, Zeki Eker de Muş'tan bağımsız olarak adaylıklarını koydu. 
     
     ÜNLÜ İSİMLER 
     Başbakan Başdanışmanı Mimar Ahmet Vefik Alp de MHP İstanbul 1. Bölge 2. sıradan aday olurken, Bayındırlık ve İskan Bakanlığı eski Müsteşarı Ali Helvacı Malatya'da, Kırıkkale eski Valisi Behiç Çelik Mersin'de, eski Kültür Bakanı Namık Kemal Zeybek de Eskişehir'de MHP'den liste başı oldu. 
     DSP'den ise eski Yargıtay Cumhuriyet Başsavcısı Vural Savaş İzmir 2. Bölge 2. sıra, müzisyen Atilla Özdemiroğlu İstanbul 2. Bölge 6. sıra, sinema sanatçısı Tuncay Akça İstanbul 1. Bölge 20. sıra, gazeteci Orhan Birgit Afyon 1. sıra, Ecevit'in eski Koruma Müdürü Recai Birgün ise eski Maliye Bakanı Zekeriya Temizel'in bir sıra üzerinde İstanbul 3. Bölge 4. sıradan aday oldu. 
     DYP'den DGM eski cumhuriyet başsavcılarından Talat Şalk İzmir 2. Bölge 3. sıradan, sanatçı Metin Şentürk 1. Bölge 4. sıradan aday gösterilirken, Ahmet Mete Işıkara İstanbul 3. bölge 3. sıra, eski Yargıtay Başkanı Sami Selçuk Ankara 2. Bölge 1. sırada ANAP'tan milletvekili adayı oldu. 
     CHP'ye seçim sürecinde katılan isimlerden Kemal Derviş İstanbul 1. Bölge, Türk-İş Genel Başkanı Bayram Meral Ankara 2. Bölge, Yaşar Nuri Öztürk de İstanbul 2. Bölge'de liste başı oldu. İSO Başkanı Memduh Hacıoğlu İstanbul 2. Bölge'de 4. sırada aday gösterilirken, Gülsün Bilgehan Toker de Ankara 1. Bölge'de 5. sırada yer aldı. 
     Sanatçı-yazar ve CHP Parti Meclisi üyesi Zülfü Livaneli Derviş'in ardından İstanbul 1. Bölge'de 2. sıra adayı olarak listede yer alırken, CHP'nin sanatçı PM üyelerinden Berhan Şimşek, İstanbul 1. Bölge'de 9. sırada yer buldu. 
     





</TEXT>
</DOC>
