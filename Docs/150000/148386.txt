<DOC>
<DOCNO> 148386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/08/son/sonspo02.html </URL>
<DATE> 2003/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Hırçın futbolculara hipnozlu çözüm 
</HEADLINE>
<TEXT>

     Yeşil sahalarda liglerin son haftalarına girilmesiyle birlikte artan gerginlikleri önlemenin en iyi yolunun yönetici ve futbolcuları hipnoz etmek olduğu bildirildi. 
     Selçuk Üniversitesi Beden Eğitim ve Spor Yüksekokulu Beden Eğitimi Öğretmenliği Bölüm Başkanı Yrd. Doç. Dr. Yalçın Kaya, sahalarda hırçınlıklarıyla tanınan ve sürekli kart gördükleri için takımlarına istenilen faydayı sağlayamayan futbolcular ile saldırgan tutumları nedeniyle takımlarına zarar veren yöneticileri, bu yanlış tutumlarından kurtarmanın en etkili yolunun hipnoz olduğunu kaydetti. 
     Futbol maçlarındaki saldırgan tutumun en önemli nedeninin karşılaşma hakemlerine güvensizlik duygusu, kasıtlı yanlış karar verme endişesi olduğunu belirten Kaya, sportmenliğin anlamını tam olarak kavrayamama, yöneticilerin ''var olmak ya da olmamak'' gibi yanlış şartlandırmalarının da saldırgan tutumu tetiklediğini kaydetti. 
     
     HİPNOZDA ÖNCELİK YÖNETİCİYE 
     Kaya, uygulanacak hipnoz seansları ile kısa sürede futbolcuların saldırganlıktan kurtulabileceğini, ancak bu işe öncelikle kulüp yöneticilerinden başlanması gerektiğini ifade ederek, şunları söyledi 
     ''İnsanların bir potansiyeli vardır, güç, kuvvet zaman duygularının kontrol altına alınması gerekir. Ancak, özellikle bazı bilinçsiz yöneticiler bu potansiyeli seyirci, hakem, karşı takımın oyuncuları üzerinde yoğunlaştırıyor. Bu durumda futbolcular saha dışından bir hareket bekliyor ve hakem, rakip futbolcu ile sürekli olarak uğraşıyor. Böylelikle kendilerinin mücadeleci oyuncu olarak görüldüğünü sanıyor ve yöneticilerinden de bu yönde prim alıyorlar.'' Kaya, hipnoz yöntemiyle futbolcuların içlerindeki enerjilerini sadece futbola sarfetmelerinin programlanabileceğini kaydederek, konuşmasına şöyle devam etti 
     ''Duygularını kontrol edemeyen insan sızıntılarla dolu bir baraj gibidir. Hiçbir zaman istediği potansiyele sahip olamaz. Bu bilinçle yola çıkarak senin gücün sermayendir, bu sermayenin tamamını futbolun inceliklerini kullanmak için kullan, asla hakemle, seyirci ile savaşarak bu sermayeni küçültme telkininde bulunarak hipnoz edilen futbolcu bütün gücünü futbolun inceliklerine, güzelliklerine vereceğinden hem saldırgan tutumdan kurtuluyor hem de takımını başarılı duruma getirebiliyor.'' Kaya, geçen sezon ligde oldukça kötü durumda bulunan ve haftalarca puana hasret kalan Konya Mobellasporlu futbolcular üzerinde denediği hipnoz çalışmalarından başarılı sonuç aldığını, takımın tüm parasal olanaksızlıklara karşın çalışma yaptığı 6 haftanın tamamından puanla döndüğünü bildirdi. 
     Kaya, takım içinde tek otorite olarak gösterilen teknik direktörlerin takımlarının başarısı için hipnoz çalışmalarına destek vermelerinin spor kalitesi ve başarı açısından çok önemli olacağını da vurguladı. 
     





</TEXT>
</DOC>
