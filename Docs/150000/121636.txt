<DOC>
<DOCNO> 121636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/28/son/sonspo25.html </URL>
<DATE> 2002/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Basketbolcu Hüseyin Beşok'tan çarpıcı açıklamalar... 
</HEADLINE>
<TEXT>

     33. Avrupa Erkekler Basketbol Şampiyonası Yarı Final Eleme Grubu'nda A Milli Takımı'nın Bulgaristan, İsviçre ve Ukrayna ile yaptığı maçlarda başarılı bir performans ortaya koyan Hüseyin Beşok, mağlup oldukları Ukrayna karşısında savunmada gevşek oynadıklarını ve maçı kaybettiklerini söyledi. 
     Hüseyin, Basketbol Federasyonu'na ait internet sitesine yaptığı açıklamada, Ukrayna maçını son saniyede yedikleri inanılmaz bir 3 sayılık basketle kaybettiklerini belirterek, ''Oyunun genelinde sürekli inişli çıkışlı bir grafik çizdik. Ukrayna'nın da bu galibiyete çok ihtiyacı vardı. Çok stresli oynadılar, bunu değerlendirebilirdik. Ama çok güçlü olduğumuz savunmada gevşek davrandık. Rakibin kısa oyuncuları bile çok rahat pota altına girip kolay bombeli atışlarla sayılar buldular'' diye konuştu. 
     Ukrayna maçının en skoreri İbrahim'in son periyottaki inanılmaz yüzdeli atışlarıyla öne geçtiklerini kaydeden Hüseyin, şöyle konuştu 
     ''Ancak şans biraz da Ukrayna'nın yanındaydı. Kendi açımdan Bulgaristan, İsviçre ve Ukrayna maçlarını değerlendirdiğimde, sayı potansiyeli olarak iyi, ama ribauntlarda kendimi yetersiz olarak buldum. Eksikliklerim hala var. Ama çok daha iyi durumda hissediyorum kendimi. A Milli Takım ile yaptığım üç maç benim için çok iyi oldu. Kendime güvenim, aldığım süreyle doğru orantılı olarak sürekli gelişiyor. Potaya daha istekli bakıyorum açıkcası.'' 
     
     ''UKRAYNA YENİLGİSİ BİZİ ETKİLEMEZ'' 
     Hüseyin Beşok, Ukrayna karşısında aldıkları yenilginin ise kendilerini etkilemeyeceğini savundu. 
     Yarı final eleme grubunda önlerinde Hollanda ve Litvanya maçlarının olduğunu belirten Hüseyin, ''Bana göre Ukrayna mağlubiyetiyle grup liderliğini kaybettik. Ama İstanbul'da Hollanda ve Litvanya ile yapacağımız maçları kazanarak finallere gitmek istiyoruz. Özellikle Litvanya maçı bizim için çok önemli. Litvanya karşısında deplasmanda aldığımız farklı mağlubiyeti biz bile unutamadık. Prestij açısından bu maçın ayrı bir önemi olduğunu düşünüyorum.'' 
     
     ''DİĞER ARKADAŞLAR POTAYA PEK BAKMIYOR'' 
     Milli oyuncu, kendisi ve İbrahim'in dışında diğer oyuncuların maçlarda potayı fazla düşünmemelerinden yakındı. 
     NBA'de forma giyen Hidayet Türkoğlu ve Mehmet Okur'un yanı sıra Mirsad'ın da hastalanarak takımdan uzak kaldığını vurgulayan Hüseyin, konuşmasını şöyle tamamladı 
     ''Bu 3 arkadaşımız olmayınca maçlarda skor zorluğu çektik. Diğer arkadaşlar potaya pek bakmıyor. Rakiplerimiz de bunu çözdü. Bana ve İbrahim'e çok aşırı agresif savunma uyguluyorlar. Bu dönemlerde diğer oyuncuların da rahat atış bulmaları lazım. Ama finallerde bu böyle olmayacak. Hidayet ve Mehmet Okur'un da takıma katılmasıyla komple bir takım olacağız. A Milli Takımımız o zaman durdurulamaz.'' 
     





</TEXT>
</DOC>
