<DOC>
<DOCNO> 147335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/03/son/sontur09.html </URL>
<DATE> 2003/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Balkaner Plaza'ya baskın... İki kişi öldürüldü... 
</HEADLINE>
<TEXT>

     Maslak'ta bulunan Balkaner Plaza'ya pompalı tüfekle baskın düzenleyen saldırgan, Yurtbank'ın eski sahibi Ali Balkaner'in oğlu Hakan Balkaner ile sekreteri ve eski Yurt Security Off-Shore'nin hissedarlarından Birgül Özmen'i başlarından vurarak öldürdü. Katil cinayetten sonra dışarıda bekleyen polislere teslim oldu. 
     Öldürülen sekreterin eski kocası olan Tuncay Baktimur, polislere "Namusumu temizledim. Karımı ayartıp evliliğimizi bozmuştu" diye konuştu. 
     Eski Büyükdere Caddesi üzerinde bulunan Balkaner Plaza'ya saat 11.30 sıralarında gelerek görevlileri pompalı tüfekle etkisiz hale getiren Tuncay Baktimur, Ali Balkener'in oğlu Hakan Balkaner'in odasına yöneldi. Burada pompalı tüfekle Hakan Balkaner'i ve halen sekreterliğini yapan Birgül Özmen'i başlarından vurduktan sonra dışarıda geniş güvenlik önlemleri alan polise teslim oldu. 
     Balkaner Plazayı basan saldırganın öldürülen sekreterin eski eşi olduğu ortaya çıktı. Saldırının bankazedelerle ilgisinin olmadığı bir aşk cinayeti olduğu belirtiliyor. 
     Olay yerine çağırılan ambulanslar, Hakan Balkaner ve Birgül Özmen'in öldüğü anlaşıldığı için geri döndü. 
     Baktimur'un, eski eşi Birgül Özmen'i daha önce de yakmaya kalkıştığı iddia edildi. 
     Olay yerine inceleme yapmak üzere ilgili polis ekibi ve savcı çağırılırken, Balkaner Plaza önüne gelen Ali Avni Balkaner'in içeri girmesi de, koluna giren bazı kişilerce engellendi. 
     Ağlamaya başladığı görülen Balkaner, aracında bekletildi. 
     Cinayeti duyan Hakan Balkaner'in eski eşi dansöz Sibel Barış da Balkaner Plaza'ya gelerek gözyaşı döktü. 
     
     NASIL OLDU 

     Olay yerinde inceleme yapan polislere göre, gazete kağıdına sarılı pompalı tüfekle Balkaner Plaza'ya gelen Tuncay Baktimur, bina girişinde tüfeği çıkartıp görevlileri etkisiz hale getirdi. 
     Daha sonra yöneticilere ait odaların bulunduğu 2. kata çıkan Baktimur, burada bulduğu eski eşi sekreter Birgül Özmen ve Yurtbank'ın eski sahibi Ali Avni Balkaner'in oğlu Hakan Balkaner'i pompalı tüfek tehdidiyle etkisiz hale getirdi. 
     Eski Yurt Security Off-Shore'nin hissedarları olarak da görülen Birgül Özmen'le bir süre tartışan Baktimur, daha sonra pompalı tüfeği ateşleyip Özmen'i başından vurarak öldürdü. Bu sırada odadan çıkmaya çalışan Hakan Balkaner'e de ateş açan Baktimur, önce sırtından yaraladığı Balkaner'i daha sonra kafasına birkaç kez ateş ederek öldürdü. 
     Cinayetleri işlediği an şirketin güvenlik kamerası tarafından kayda alınan Baktimur, daha sonra binadan çıkarak dışarıda bekleyen polislere teslim oldu. 
     
</TEXT>
</DOC>
