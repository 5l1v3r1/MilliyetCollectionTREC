<DOC>
<DOCNO> 142722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/14/son/sonspo26.html </URL>
<DATE> 2003/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankaragücü'nde, Beşiktaş maçı hazırlıkları... 
</HEADLINE>
<TEXT>

     Ankaragücü, hafta sonunda deplasmanda yapacağı Beşiktaş maçının hazırlıklarını sürdürüyor. 
     Olaylı Gençlerbirliği maçından sonra kart cezalısı oyuncu sayısı artan ve buna bir de sakatlıkların eklendiği başkent ekibinde, teknik direktör Tevfik Lav, kadro kurmakta zorlanıyor. 
     Sarı-lacivertlilerde, 1-0 yitirilen Gençlerbirliği maçı sonrasında çıkan olaylara karışan Hüseyin, tedbirli olarak ceza kuruluna sevkedilirken, Yılmaz ve Ümit Ozan da kart cezalısı durumuna düşmüştü. Dün akşam yapılan antrenmanda da uzun süren sakatlığının ardından forma bulma şansı yakalayan Faruk Namdar'ın yeniden sakatlanması, teknik heyeti zor durumda bıraktı. 
     Beşiktaş maçında, geçen hafta kart cezalısı olması nedeniyle başkent derbisinde forma giyemeyen Hakan Keleş'in forvet olarak sahaya çıkması beklenirken, teknik direktör Lav'ın, yeni transfer Levent ve Baidoo'ya da ilk 11'de şans vereceği öğrenildi. 
     Teknik direktör Lav, Gençlerbirliği maçını unuttuklarını belirterek, ''İstanbul'a puan almak için gidiyoruz. Başkent derbisinde ortaya koyamadığımız iyi futbolu, Beşiktaş karşısında sergileyeceğiz'' diye konuştu. 
     Ankara'daki hazırlıklarını basına kapalı olarak sürdüren başkent ekibi, yarın İstanbul'a gidecek. 
     Ankaragücü'nün, Beşiktaş maçında sahaya çıkması beklenen muhtemel 11'i şöyle 
     Zafer, Hakan Kutlu, Gökmen, Baidoo, Burak, Adem, Simao, Rogerio Mehmet Türkmehmet , Levent, Augustine, Hakan Keleş. 
     





</TEXT>
</DOC>
