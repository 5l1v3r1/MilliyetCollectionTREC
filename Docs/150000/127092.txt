<DOC>
<DOCNO> 127092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/26/son/sontur12.html </URL>
<DATE> 2002/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Yalçınbayır "Biz baskıyla hareket eden bir ülke değiliz" 
</HEADLINE>
<TEXT>

     Devlet Bakanı ve Başbakan Yardımcısı Ertuğrul Yalçınbayır, olası Irak operasyonuyla ilgili ABD'nin Türkiye'ye zaman konusunda baskı yaptığı iddialarına ilişkin, ''Biz baskıyla hareket eden bir ülke değiliz. Biz kendi şartlarımızı, dünyanın şartlarını dikkate alırız, kendi kararlarımızı özgürce veririz'' dedi. 
     Yalçınbayır, konuyla ilgili bir destek kararı çıkmasının, TBMM'yi ilgilendiren bir konu olduğunu belirterek, Anayasal şartlar ne ise onun yapılacağını bildirdi. 
     Ertuğrul Yalçınbayır, Türkiye Muhtarlar Derneği Genel Başkanı Muhittin Büyükarslan ve beraberindekileri kabulünde gazetecilerin sorularını yanıtladı. 
     Yalçınbayır, bir gazetecinin, ''Olası Irak operasyonunda Türkiye'nin ABD'nin taleplerine vereceği desteğin şekli ne olacak Hükümet bu siyasi kararı verdi mi Bu konularda farklı yorumlar var'' şeklindeki sorusu üzerine, hükümetin bu konuda herhangi bir kararı olmadığını söyledi. Hükümetin bu konuda Meclis'i bilgilendirileceğini kaydeden Yalçınbayır, ''Her türlü alternatifin fotoğrafı çekilmiştir. İş, siyasi iradeye kalacaktır. Biz dünyada barışın sürekli olmasından yanayız'' dedi. 
     Dünyadaki bütün örgütlenmelerin barışa hizmet için kurulduğunu belirten Yalçınbayır, AB'nin de BM'nin de barış için kurulduğunu vurguladı. Yalçınbayır, sözlerini şöyle sürdürdü 
     ''Savaş istenmeyen bir haldir. Savaşın hukuki dayanağının, hukuki meşruiyetinin olması en önemli hadisedir. Hukuki meşruiyetten yoksun olan davranışlar, talepler ve hareketler dünya barışını sadece o dönem için sarsmakla kalmaz, diğer zamanlara da bu yansır ve bundan cesaret alan yönetimler kendi halklarının eğilimlerini de, barışı da dikkate almaksızın dünyanın barışını her zaman için tehdit edebilirler. Buna fırsat vermeden hareket etmek, BM'nin de insanlık camiasının da görevidir. Zaman var, bu zamanı barış için kullanmak hepimizin dileğidir, insanlığın dileğidir. Hele yanıbaşımızda yapılacak savaşın etkilerini hepimiz biliyoruz ve tahmin ediyoruz. Umarız ki dünyada barış hep kalıcı olur.'' 
     
     ''BASKIYLA HAREKET EDEN BİR ÜLKE DEĞİLİZ'' 
     Yalçınbayır, ABD'nin zaman baskısından söz ederek, bu konudaki kararın gelecek hafta şekillenip şekillenmeyeceğini soran bir gazeteciye, ''Biz baskıyla hareket eden bir ülke değiliz. Biz kendi şartlarımızı, dünyanın şartlarını dikkate alırız, kendi kararlarımızı özgürce veririz'' yanıtını verdi. 
     Ertuğrul Yalçınbayır, ''Olası bir destek kararı çıkarsa Meclis devreye sokulacak mı '' sorusunu yanıtlarken de bu konunun Meclis'i ilgilendiren bir konu olduğunu söyledi. Yalçınbayır, şöyle devam etti 
     ''Anayasal şartlar ne ise o yapılacaktır. Hukuk devletiyiz, ayrıca demokratik bir ülkeyiz. İslam alemi içinde demokrasiyle yönetilen tek ülkeyiz. Bizdeki her türlü hareket bütün dünya tarafından izlenir. Ama demokratik olmayan ülkelerde açıklık, şeffaflık olmadığı için nelerin olduğunu, cereyan ettiğini de yeterince bilmeyebiliriz. Türkiye'nin demokrasiyle idare edildiğini ve yönetenlerin halka hesap vermek zorunda olduklarını bütün dünya biliyor ve bilmelidir.'' Yalçınbayır, barışı koruma konusunda kararlılık ve ısrarı sürdüreceklerini de kaydetti. 
     





</TEXT>
</DOC>
