<DOC>
<DOCNO> 107629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/14/son/sontur15.html </URL>
<DATE> 2002/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da halk otobüsü dehşeti... 1 kadın öldü, 8 yaralı var... 
</HEADLINE>
<TEXT>

     Beşiktaş'ta, freni patlayarak yoldan çıkan bir halk otobüsü, önce bir otomobile ardından İGDAŞ Bölge Regülatörü'ne çarptı. Kazada, 1 kadın öldü, 8 kişi de yaralandı. 
     Barbaros Bulvarı üzerinde Beşiktaş yönüne gitmekte olan 34 AC 9856 plakalı Gültepe-Eminönü seferini yapan özel halk otobüsünün, saat 15.00 sıralarında Yıldız'daki Sakıp Sabancı Anadolu Lisesi önünde freni patladı. Şoförün hakimiyeti kaybetmesi üzerine otobüs önünde seyreden 34 MHA 85 plakalı otomobile arkadan vurdu. Buna rağmen duramayan halk otobüsü daha sonra lise önündeki İGDAŞ Bölge Regülatörü'ne çarptı. Bu otobüse, arkadan gelen 34 LBD 74 plakalı başka bir halk otobüsü de çarparak kazaya karıştı. 
     Kaza sırasında, arkadaki otobüsten inmeye çalışan bir kadın lastiğin altında kalarak feci şekilde öldü. Henüz kimliği belirlenemeyen kadının cesedi, itfaiye ekiplerinin çalışmaları sonucu otobüsün altından çıkarılarak, Taksim Eğitim ve Araştırma Hastanesi morguna kaldırıldı. 
     Otobüslerde bulunan ve yaralanan 8 kişi de, Taksim Eğitim ve Araştırma Hastanesi ile Özel Boğaziçi Hastanesi'ne kaldırılarak tedavi altına alındı. Özel Boğaziçi Hastanesi'ne gönderilen 2 kişinin, ayakta tedavilerinin yapılmasının ardından taburcu edildikleri öğrenildi. 
     
     PATLAMA TEHLİKESİ 
     Bu arada, halk otobüsünün İGDAŞ Bölge Regülatörü'ne çarpması nedeniyle dışarıya gaz akımı başladı. 
     Olay yerine çağrılan İGDAŞ görevlileri, Bölge Regülatörü'ne gelen gaz akımını keserek, boruda kalan gazı boşaltmaya başladı. Bu sırada vatandaşlar herhangi bir patlama olasılığına karşı, çevreden uzaklaştırıldı. Barbaros Bulvarı da, Beşiktaş yönüne tek taraflı olarak trafiğe kapatıldı. 
     İGDAŞ görevlilerinin yaklaşık 1 saat süren çalışması sonucu, boruda kalan gaz boşaltılarak, patlama tehlikesi önlendi. 
     İGDAŞ yetkilileri, Bölge Regülatörü'nün, İstanbul'daki 400 istasyondan biri olduğunu belirterek, o bölgedeki abonelere gaz dağıtımı sağladığını bildirdiler. 
     Bölge Regülatörü'nün kaza sonucu devre dışı kalması nedeniyle abonelere başka hattan gaz akımının sağlandığını kaydeden yetkililer, sadece birkaç aboneye gaz verilemeyebileceğini ifade ettiler. 
     





</TEXT>
</DOC>
