<DOC>
<DOCNO> 107597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/14/son/soneko02.html </URL>
<DATE> 2002/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD Avrupa turuna çıkıyor... 
</HEADLINE>
<TEXT>

     Türk Sanayicileri ve İşadamları Derneği TÜSİAD Yönetim Kurulu Başkan Yardımcısı ve TÜSİAD Enternasyonal Başkanı Aldo Kaslowski, Türkiye'ye müzakere takvimi verilmesi için Avrupalı başbakanlarla görüşeceklerini söyledi. 
     Kaslowski, bu ay sonunda Yunanistan Başbakanı Kostas Simitis ile görüşerek başlayacakları Avrupa turuna Danimarka, İtalya, Belçika ve Fransa ile devam edeceklerini bildirdi. Aldo Kaslowski, ''Türkiye'nin yaşadığı tüm krizlere rağmen Avrupa'ya doğru yapmış olduğu cesur adımların ödüllendirmesi gerektiğini anlatacağız. Bunu bir takvim içinde Avrupalı muadil örgütlere, politikacılara ve başbakanlara anlatacağız. Randevularımızı aldık'' dedi. 
     Türkiye'deki mevcut hükümetin Avrupa Birliği AB ile ilgili bir şey yapabileceğine inanmadığını söyleyen Kaslowski, Avrupa Birliği'nin ise Türkiye'deki seçimlerden çıkacak sonucu beklediğini ifade etti. Aldo Kaslowski, ''Avrupa Birliği, müzakere takviminin başlangıç tarihini verebilmek veya bu tarihi verebilmek için bir ön tarih belirlemek amacıyla seçim sandığından çıkacak rengi bekliyor. Reformların uygulanıp uygulanmayacağını görmek istiyor'' diye konuştu. 
     Sandıktan çıkacak olan yeni hükümetin AB'yi destekleyeceğini ''ümit ve tahmin'' ettiklerini bildiren Kaslowski, ''Yeni hükümet, uyum yasalarının Meclisten çıktığı günlerde esen AB rüzgarını yeniden yaratabilmelidir. Sandıktan çıkacak sonucun koalisyon olacağı görülüyor. Bu koalisyonun Avrupa koalisyonu olması lazım'' diye konuştu. 
     Kaslowski, AB konusunda yurtiçinde de çalışmalarını sürdüreceklerini ve AB olmazsa Türkiye'nin nereye gideceğini kamuoyuna anlatacaklarını ifade etti. 
     





</TEXT>
</DOC>
