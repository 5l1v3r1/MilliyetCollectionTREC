<DOC>
<DOCNO> 132164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/21/son/sondun11.html </URL>
<DATE> 2003/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam'dan sonra Talabani Başbakan mı olacak 
</HEADLINE>
<TEXT>

     ABD yönetiminin, Irak Devlet Başkanı Saddam Hüseyin devrildikten sonra onun yerine başbakan ya da devlet başkanı olarak Celal Talabani'yi, savunma bakanlığına da Mesud Barzani'yi geçirmek istediği iddia edildi. 
     Irak Kürdistan Yurtseverler Birliği IKYB lideri Talabani'nin, 18 aylık geçiş süresi tamamlandıktan sonra göreve getirileceği öne sürüldü. 
     İddiayı ortaya atan Debka Files adlı internet sitesi, bu yüzden Türkiye ile ABD'nin arasına ''kara kedi girdiğini'' yazdı. 
     Web sitesindeki habere göre Washington'daki yetkililer, hala Saddam'dan sonra ülkeyi yönetecek ''Hamid Karzai modeli'' bir yönetici adayı bulamadıklarını ifade ediyorlar. Buna rağmen ABD Başkanı George Bush'a Irak konularında danışmanlık yaptığı bildirilen Zalmy Halilzad adlı kişinin, 69 yaşındaki Celal Talabani'nin, Saddam'dan sonra oluşturulacak demokratik Irak'ın başbakanı ya da devlet başkanı olacağı yolunda bazı çevrelere mesaj göndermeye başladığı kaydedildi. 
     Bu mesajlarda Talabani'nin, 18 ay sürecek olan geçiş döneminden sonra göreve geleceği de iddia ediliyor. 18 aylık süre içinde Irak'ın Amerikan birliklerinin denetiminde kalacağı, hükümet görevinin ise bir olasılıkla BM tarafından atanacak bir sivil tarafından üstlenileceği belirtiliyor. 
     Debka Files sitesinin haberinde, Halilzad'ın yolladığı mesajların, Iraklı Sünni aşiret liderlerince olumlu karşılandığı da öne sürüldü. 30 yıldır Saddam'a sadık kalan bu liderlerin kendi aralarında onun yerini alacak bir aday üzerinde anlaşamadıkları, Şii bir politikacının işbaşına gelmesini ise istemedikleri belirtiliyor. 
     
     ''IRAK ORDUSUNUN BELKEMİĞİNİ KÜRTLER OLUŞTURACAK'' 

     Haberdeki bir başka iddiaya göre, Saddam devrildikten sonra, Talabani ve Irak Kürdistan Demokratik Partisi IKDP lideri Mesud Barzani'ye bağlı 20 bin dolayındaki kişi, gelecekteki Irak ordusunun belkemiğini oluşturacak. 
     Halilzad'ın yolladığı temsilcilerin, halen Talabani ile Barzani arasında, Bağdat'ta kurulacak yeni merkezi hükümette güç paylaşımının nasıl yapılacağı konusunda arabuluculuk yaptıkları da ortaya atılan iddialar arasında. 
     İddialara göre, Talabani başbakan olduğu takdirde, Barzani de savunma bakanlığına getirilecek. Haberde, bir başka seçeneğin ise Barzani'nin ''özerk Kürdistan''ın başına getirilmesi olduğu ifade edildi. 
     Talabani'nin başbakanlığı olasılığının Washington'da ciddiye alındığını kaydeden Debka Files, Kürt liderin bu konuyu geçen hafta ziyaret ettiği Tahran'da İranlı yetkililerle de görüştüğünü savundu. İran'ın projeye karşı çıkmadığı, ancak hükümette Şiilerin güçlü biçimde temsil edilmesinde ısrar ettiği bildiriliyor. 
     Debka Files sitesindeki haberde, Ankara'nın, bir Kürt liderin Bağdat'ta en üst mevkiye getirilmesine karşı çıktığı kaydedildi. 
     
</TEXT>
</DOC>
