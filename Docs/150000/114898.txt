<DOC>
<DOCNO> 114898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/24/son/sonspo21.html </URL>
<DATE> 2002/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Altay-Galatasaray maçında sahte bilet önlemleri... 
</HEADLINE>
<TEXT>

     İzmir Gençlik ve Spor İl Müdürü Kemal Erdin, sahte biletin önüne geçilebilmesi için Altay-Galatasaray maçı biletlerinin 26 Ekim Cumartesi günü saat 10.00'da satışa sunulacağını söyledi. 
     Kemal Erdin, yaptığı açıklamada, Altay Kulübü'nün görüşleri alınarak, kapalı tribünün, maraton ve skorbordun bulunduğu kale arkası tribünün Galatasaray seyircisine, Yenimahalle tarafındaki kale arkası tribünün ise Altaylı taraftarlara tahsis edildiğini kaydetti. 
     Bilet satışlarına, 26 Ekim Cumartesi günü saat 10.00'da başlanacağını kaydeden Erdin, sözlerini şöyle sürdürdü 
     ''Bilet satışına cumartesi günü saat 10.00'da başlayacak, kapıları ise saat 14.00'te açacağız. Sahte biletin önüne geçebilmek için emniyetle işbirliği içindeyiz. Sahte bilet konusu yalnızca İzmir'de değil, seyir sporlarının yapıldığı her yerde sorun. Sahte bileti tamamıyla ortadan kaldırmak için dijital sisteme geçmemiz gerekiyor.'' Altay-Galatasaray maçı bilet fiyatları ise kapalı tribün için 30, maraton tribünü için 20 ve kale arkası tribün için ise 10 milyon lira olarak belirlendi. 
     





</TEXT>
</DOC>
