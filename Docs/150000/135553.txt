<DOC>
<DOCNO> 135553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/06/son/sontur21.html </URL>
<DATE> 2003/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Barış girişiminden, milletvekillerine cep eylemi... 
</HEADLINE>
<TEXT>

     Barış Girişimi, TBMM'deki Irak savaşı görüşmelerine saatler kala, milletvekillerinin cep telefonlarına "Irak oturumlarını ve oylamaları açık yapın, benim adıma 'savaşa hayır' deyin" mesajı gönderdi. 
     Çeşitli sivil toplum örgütleri ve sanatçılardan oluşan Barış Girişimi "Vekilinizi arayın, savaşı durdurun " sloganıyla, savaş karşıtı eylemlerini sürdürüyor. Girişim, bugün ilk tezkereyi görüşecek olan milletvekillerini faks ve telefon yağmuruna tuttu. Barış Girişimi üyeleri, tüm milletvekillerinin cep telefonlarına "Irak oturumlarını ve oylamaları açık yapın, benim adıma 'savaşa hayır' deyin" mesajı gönderdi. Üyeler, milletvekillerinin cep telefonu numaraları bazı internet sitelerinde de yayınlanarak, herkesin milletvekillerine çağrıda bulunmasını istedi. 
     
     MEKTUP VE FAKS YAĞMURU 
     Girişim ayrıca, tüm milletvekillerine tek tek mektup da yazdı. Mektuplarda kendilerini "gücün terörüne ve terörün gücüne teslim olmayı reddeden, barışı sonuna kadar savunmaya ve savaşı önlemek için her yola başvurmaya kararlı insanlar" olarak tanımlayan savaş karşıtları, milletvekillerine "Sizden kısa, kesin ve yalın bir isteğimiz var 'Savaşa hayır' deyin" diye seslendi. 
     Mektuplarda, milletvekillerinin "Milletin sesine kulak vermek için and içtikleri" anımsatılarak, "Sizden, TBMM'de Irak oturumlarının ve bu oturumları sonuçlandıracak oylamaların açık yapılmasını sağlamanızı istiyoruz. Savaş ile barış, ölüm ile dirim arasında hangi milletvekilinin, hangi tercihi yaptığını ve oyunu ne yönde kullandığını bilmek istiyoruz" denildi. 
     





</TEXT>
</DOC>
