<DOC>
<DOCNO> 112080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/09/son/sontur19.html </URL>
<DATE> 2002/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis Başkanı ''AB tarih vermezse şok edici sonuç doğurmaz'' 
</HEADLINE>
<TEXT>

     TBMM Başkanı Ömer İzgi, AB'nin Türkiye ile ilgili tarih vermemesinin, şok edici bir sonuç doğurmayacağını belirterek, ''Eğer AB olmazsa, Türkiye, AB'den aşağı kalır yanı olmayan bir yeni oluşumu ortaya koyar'' dedi. 
     İzgi, Konya'nın Çumra İlçesi'nde bulunan Yörükler Kahvesi'nde vatandaşlarla sohbet etti, gazetecilerin sorularını yanıtladı. 
     TBMM Başkanı İzgi, Türkiye'nin AB bakımından üzerine düşen görevleri yerine getirdiğini ve AB ülkeleri gözünde diğer aday ülkelerden daha ilerde olduğunu söyledi. AB'nin tarih konusunda samimiyetini göstermesi ve Türkiye'ye müzakere takvimi vermesi gerektiğini belirten İzgi, şunları söyledi 
     ''AB'nin tarih vermemesi, şok edici bir sonuç doğurmaz. AB'nin tarih vermeyeceği kesinleşirse, Türkiye AB'ye karşı tavrını kesin şekilde ortaya koyar. Her zaman ortaya koyduğum bir görüşüm var. AB'nin vazgeçilmez seçeneklerinin başında Türkiye bulunuyor ama Türkiye'nin seçeneklerinden sadece biri, AB'ye üye olmasıdır. Türkiye çok büyük ve güçlü bir devlet. Bölgesinde lider bir devlet. Eğer AB olmazsa, Türkiye AB'den aşağı kalır yanı olmayan bir yeni oluşumu ortaya koyar. Türkiye AB'ye üye olmak ister, olmazsa hayal kırıklığına uğramaz. Türkiye'nin kendi bölgesinde oluşturacağı yeni oluşumlar, AB'den aşağı kalmayacak oluşumlar olur.'' 
     
     MİLLETVEKİLİ MAAŞLARI 

     Ömer İzgi, milletvekillerine maaşlarının ödenip ödenmemesi yolundaki tartışmaları da şu şekilde değerlendirdi 
     ''Bazıları diyor ki, Milletvekillerinin yüzde 50'sinden fazlası seçimden sonra meclise giremeyecek. Bu ayın 15'inde alacakları maaşları almasınlar. Bu uygulama geçmişten beri tasvip edilen bir yöntem değil. Eğer bir memur, devletten alacağını fazla almışsa, yasal unsurlar da varsa, ilerde geri alım davası açılır. Bu nedenle şimdi hangi milletvekilinin seçilmeyeceğini, Meclis Başkanlığı'nın idari sıfatıyla belirleyip, onlara maaşı vermemesi gibi bir uygulama mümkün ve doğru değil, yapamayız.'' İzgi, MHP'nin Anayasa Mahkemesi'ne idam yasası, azınlık vakıflarının mal edinmesi ve ana dilde eğitimle ilgili başvurusuyla ilgili olarak ise ''yürütmenin durdurulması isteminin reddi, bir davanın kabul edilmemesi anlamına gelmez'' dedi. 
     





</TEXT>
</DOC>
