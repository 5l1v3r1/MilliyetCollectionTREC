<DOC>
<DOCNO> 103414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/22/son/sontur10.html </URL>
<DATE> 2002/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
DSP'li 9'lardan 6'sı istifa etti... 
</HEADLINE>
<TEXT>

     DSP'de ''dokuzlar' olarak adlandırılan muhalif milletvekillerinden altısı bugün partilerinden istifa etti. Bursa Milletvekili Ali Arabacı, Ankara Milletvekili Uluç Gürkan, Kütahya Milletvekili Emin Karaa, Çanakkale Milletvekili Sadık Kırbaş, Aydın Milletvekili Ertuğrul Kumcuoğlu ve Kocaeli Milletvekili Ahmet Arkan, Parlamento'da düzenledikleri basın toplantısında, DSP'den istifa ettiklerini açıkladılar. 
     DSP'den istifa eden 6 milletvekilinin imzasını taşıyan basın açıklamasını Emin Karaa okudu. 
     Açıklamada, DSP'yi ''Ecevitlerin öncülüğünde Ecevitsiz yaşama geçmeye'' ve bunu gerçekleştirmek için olağanüstü kurultayı toplamaya çalıştıklarını, ancak bunu başaramadıklarını ifade eden muhalif milletvekilleri, ''Bu önerilerimiz zamanında anlayış ve kabul görseydi DSP dağılma sürecine girmeyecek, merkez soldaki güçbirliği daha kolay ve sağlıklı gerçekleşebilecekti'' görüşünü savundular. 
     Merkez soldaki güçbirliğini gerçekleştirmenin Ecevit'in tarihi sorumluluğu olduğunu, ancak çabalarının sonuç vermediğini vurgulayan muhalif milletvekilleri, şu görüşleri savundular 
     ''DSP'nin merkez soldaki güçbirliğinde yerini almayacağı kesinleşti. 
     Sayın Ecevit'in önümüzdeki seçimlerden sonra doğabilecek olumsuz gelişmelere dikkat çekmesine karşın bu olasılığın sorunsuz olarak aşılmasını sağlayacak merkez solda güçbirliğine kapıyı kapatmasının inandırıcı bir açıklaması yoktur. Bu koşullarda kamuoyunu daha fazla oyalamaya kimsenin hakkı olamaz. Bizler, merkez solda güçbirliği için özverili adımların her zeminde cesaretle atılması gerektiğine inanıyor, bu nedenle DSP'den ayrıldığımızı ulusumuza saygıyla duyuruyoruz.'' 
     
     SORU-CEVAPLAR 

     Emin Karaa daha sonra gazetecilerin sorularını cevaplandırdı. Karaa, ''Bundan sonra siyasi tavrınız ne olacak Seçimlere katılmama ya da bir başka partiye katılma şeklinde mi olacak '' sorusuna şu karşılığı verdi 
     ''Başlangıç olarak dokuzlar diye isimlendirdiğiniz milletvekilleri bütün çabalarını merkez soldaki güç birliği için yaptılar. Bu aşamadan sonra da şu anda partisinden istifa eden bu 6 milletvekili merkez soldaki güçbirliği için çalışmalarına, çabalarına devam edecektir. Hepimizin amacı budur, bütün Türkiye'nin beklentisi de budur. Bu konuda elimizden geleni yapmaya devam edeceğiz.'' Karaa, ''Bunun adresi CHP mi olacak '' sorusunu da, ''Şimdi aldığımız karar budur, bundan sonra olaylar nasıl gelişir bunu şimdiden tahmin etmek mümkün değil'' şeklinde yanıtladı. 
     Karaa, bir başka soru üzerine de şu ana kadar DSP'li milletvekili olarak hiçbir parti ve kurumla bir temaslarının olmadığını söyledi. Karaa, ''Bundan sonra olayların nasıl gelişeceğini de hep beraber göreceğiz'' dedi. 
     Karaa, Kemal Derviş'in de CHP'ye katılacağını hatırlatarak, ''liberal sol ideolojiyi benimsiyor musunuz '' sorusunu yönelten gazeteciye de şu karşılığı verdi ''Bizim temelde başlangıçtan buyana yıllardan beri verdiğimiz uğraş merkez soldaki işbirliğinin, ittifakın, zaman içinde güçbirliğinin sağlanması yolundadır. Bizim dışımızda da Türkiye'de bu mücadeleyi veren kişiler ve kurumlar vardır. Bugüne kadar beklememizin nedeni bu konuda alınabilecek bir mesafenin ortaya çıkmasını görmekti. Ama geldiğimiz noktada bu uğraşların DSP çatısı altında tıkandığını üzüntüyle gördüğümüz için bugün istifalarımızı veriyoruz.'' Dokuzlar hareketinden İstanbul Milletvekili Tahir Köse, Tekirdağ Milletvekili Bayram Fırat Dayanıklı ve Sivas Milletvekili Cengiz Güleç ise partilerinde kalmayı yeğlediler. 
     





</TEXT>
</DOC>
