<DOC>
<DOCNO> 131988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/20/son/soneko09.html </URL>
<DATE> 2003/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Arjantin borsası, 2002'de zirveye oturdu... 
</HEADLINE>
<TEXT>

     Dünya borsaları geçen yıl yatırımcılarını üzen bir performans sergilerken, krizlerle boğuşan Arjantin'in Buenos Aires Borsası, yükselen borsalar arasında ilk sırayı aldı. 
     A.A. muhabirinin Dünya Borsalar Federasyonu'nun WFE verilerinden yaptığı değerlendirmeye göre, dünyanın önde gelen 50 borsasından 40'ında, hisse senetleri ortalama yüzde 44.91 ile yüzde 2.74 aralığında değer kaybetti. 
     Yükselen 10 borsa arasında ise Arjantin'in Buenos Aires Borsası Merval endeksi, yüzde 91.20 ile birinci oldu. 
     Ülkenin yaşadığı çalkantılara paralel, büyük iniş çıkışlar gösteren bu endeks, büyük gerileme yaşadığı 2001 yılında 9 binli puanları görmesine rağmen, yılı 13,342 puandan tamamladı. 2002'de büyük bir çıkış yakalayan endeks, yılı 25,509 puandan kapattı. 
     Geçen yıl ayrıca, Slovenya SBI yüzde 55.24, Tahran TEPIX yüzde 41,91, Colombo CSE All Share yüzde 31,26, Lima IGBVL yüzde 18,32, Tayland SET yüzde 17,32, Jakarta Comp. yüzde 8,39, Yeni Zelanda Gross yüzde 4,20, Varşova WIG yüzde 3,19 ve Viyana Wiener Börse Index yüzde 3,10 artış kaydetti. 
     Borsa yatırımcıları, borsaların geneline bakıldığında geçen yıl yatırımlarını tedirginlik duymadan değerlendirebilecekleri borsa bulmakta zorlandılar. 
     2002'de gerileyen 40 borsa endeksi içinde en fazla kayıp, yüzde 44.91 ile Almanya DAX Price'da yaşandı. 
     En fazla gerileyenler arasına, Stokholm SE All-Share Index yüzde 37,43, Euronext Amsterdam AAX yüzde 34,65, Helsinki HEX Price yüzde 34,41, Oslo Total Price Return yüzde 32,73, Atina General Price yüzde 32,, Euronext 100 yüzde 32,51, Nasdaq Comp. yüzde 31,, BME Barselona BCN Global-100 Index yüzde 31,18 ve Euronext Paris SBF 250 yüzde 31,13 kayıp ile girdi. 
     İstanbul Menkul Kıymetler Borsası İMKB Ulusal 100 Endeksi, yüzde 24.76 ile gerileyenler arasında 16. sıraya yerleşti. 
     - 
     





</TEXT>
</DOC>
