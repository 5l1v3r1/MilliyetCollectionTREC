<DOC>
<DOCNO> 147855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/06/yazar/cemal.html </URL>
<DATE> 2003/04/06/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Çıplak modelli lokanta 
</HEADLINE>
<TEXT>

     Başımı kaldırıp trenin penceresinden etrafı seyrediyorum. 
     Köyler, İngiltere kırsalı... 
     Her zamanki şirinliğiyle. 
     Yeşillikleri kesen alçak taş duvarların, taştan evlerin, kuleli kiliselerle dağınık ağaç kümelerinin sis altındaki hüzünlü güzelliğini seyre dalıyorum. Köpeklerini gezdiren yaşlı bir çift. Bitişik düzen, kırmızı tuğlalı sosyal konutlar. Küçük arka bahçeleriyle hepsi birbirinin aynı, tekdüze. Ama bizdeki beton bloklardan çok daha evla... 
     Bin yıl öncesine gidiyorum. 
     Shakespeare’in memleketi Stratford - on - Avon yakınlarındaki bir kampta çalışarak geçirdiğim o 1962 yazı... Bir zamanlar İngiliz sanayinin ürünlerini Londra’ya, limanlara taşıyan su kanallarını temizlemiştim. Yakınlardan tren yolu geçerdi. Ben de içlerinde olmayı, bir yerlere gitmeyi düşlerdim o trenlerle... 
     Hatıralar 
     Dipsiz kuyu, boşluğa çekiyor insanı... "Her şeyi yazmak isterdim, yaşadığımız hayatı ve yaşayabileceğimiz hayatları. Ölüm biçimlerimiz hakkında da yazmak isterdim." 
     Daha uçağa dört saat var. 
     Paddington İstasyonu’nda iniyorum. 
     Tren istasyonları, tren yolculukları beni tuhaf yapar. İç dünyamda da yolculuğa çıkartır. Çocukluğumda anne babamla Amasya’ya, Turhal’a yaptığım uzun tren seyahatlerini hatırladım. Cuf cuf giden kara trenlerin çıkardığı çığlık gibi düdük sesleri yine kulağımda çınladı. Amasya Şeker Fabrikası’nın kuruluşunda çalışan Ahmet Cemal gözümün önüne geldi. Tünellerin karanlığında beni eğlendirirdi. 
     Acaba bulabilir miyim .. 
     Paddington’da, 1964 sonbaharında bir süre bulaşıkçılık yaptığım o lokantayı Kamptan tanıdığım İspanyol arkadaşlar ayarlamıştı bu işi bana. Kazandığım parayla bir süre daha Londra’da yaşamıştım. 
     Orta yerindeki masa benzeri platformun üstünde çıplak genç kızlar modellik yapardı. Bunlardan biri de bizim kız arkadaşımızdı. Saat başına ücretin çok dolgun olduğunu söylerdi. 
     Platformun çevresinde iki üç de sözde ressam vardı, modellerin resimlerini yapan. Tabii daha ilginci, şaraplarını yudumlarken arada bir çıplak kızlara şöyle bir göz atan yaşı geçkin - belki o zamanlar bana öyle geliyordu - müşterilerdi. 
     Bir iki sokağa girip çıktım. 
     Kırk yıl geçmiş, bulamadım. 
     Yağmur çiselemeye devam ediyor. Köşedeki pub’ın ismi iddialı 
     Londra’nın Gururu... 
     Büyük ekran, küçük ekran televizyonlar. Öğle vakti, herkes savaşı seyrediyor. 
     Çek bir Guinness 
     Ilık, esmer bira, aslında pek sevmem ama... Olsun, eski günlerin anısına... 
     "Kapı eşiklerinde oturan en sefil yaratıklar bile ölümüne içiyorlar, aynı şeyi yapıyorlar yasalar bunlarla başa çıkamaz, diye düşündü inançla, çünkü onlar hayatı seviyorlar. İnsanların gözlerindeydi, sallana sallana, yorgun argın yürümelerindeydi gürültüde, kargaşada, arabalarda, otomobillerde, otobüslerde, kamyonetlerde, ayaklarını sürüye sürüye, sallana sallana yürüyen sandviççilerde bandolarda laternalarda tepesinden geçen bir uçağın utkulu, kulakları tırmalayan, tuhaf, tiz sesiydi sevdiği şey Yaşam Londra hazirandaki bu an..." 
     Başımı kaldırıyorum. 
     Acaba şu köşede, barın arkasındaki yaşlıca adam bilebilir mi Masamdan kalkıp adama doğru yürüyorum. Paddington’da kırk yıl önceki bir yeri, çıplak modellerin ressamlara poz verdiği, müşterileri daha çok yaşı geçkin erkeklerden oluşan bir restoranı aradığımı söylüyorum. 
     İhtiyar, ters bakıyor yüzüme. 
     Belki de yanlış anlıyor. 
     Rahatsız ettiğim için özür dileyip masama dönüyorum, kitapların dünyasına... 
     Michael Cunningham’ın romanı The Hours’ın Türkçesini Saatler, Can Yayınları çok etkilendiğim o filmi seyrettikten sonra aldım yola çıkarken. İngilizcesini de tesadüfen Paddington İstasyonu’nda buldum. 
     "Canım, 
     Yeniden aklımı kaçıracağıma eminim 
     Bu berbat dönemlerden birine daha tahammül edemeyeceğimi hissediyorum." 
     Uçak vakti. 
     Hesabı ödeyip çıkıyorum. 
     İyi pazarlar 
     
     







</TEXT>
</DOC>
