<DOC>
<DOCNO> 121474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/28/magazin/amag.html </URL>
<DATE> 2002/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaya yeni’ köşke pek çıkamayacak 
</HEADLINE>
<TEXT>

Tecavüz iddiasının gerçek çıkmaması üzerine eşi Kaya Çilingiroğlu’ndan boşanmama kararı alan Hülya Avşar, Sarıyer’deki yeni köşkünde sadece kızıyla’ yaşayacak... 
     YAŞAR ÇAKMAK 

     Hülya Avşar, Kaya Çilingiroğlu ile evliliğinin akıbeti konusunda kararını verip bunu kamuoyuna duyurduktan sonra rahatladı... Geçtiğimiz hafta sonunda Çilingiroğlu’nun adının dansçı Reyhan Gökdeniz’le anılmasından sonra sıkıntılı günler geçiren Avşar, dün normal yaşama döndü. Sanatçının annesi Emral Avşar, "Sanki üzerinden tonlarca yük kalktı. O derece rahatladı. Ya da daha fazla üzülmeyeyim diye bana öyle gösteriyor" açıklamasını yaptı. 
     
     Normal hayata döndü 
     Reyhan Gökdeniz’in kurduğu tuzağa düştüğünü kabul edip kendisinden özür dileyen eşi Kaya Çilingiroğlu ile boşanmak yerine, bir süre de ayrı evlerde yaşamaya karar veren Avşar, dün güne annesini doktora götürerek başladı. Sanatçı, Çilingiroğlu’nun adının karıştığı son olaydan sonra yaşananların hasta ettiği annesi Emral Avşar’ı, Dr. Orhan Barlas’a götürüp, muayene ettirdi. Avşar, doktordan sonra annesiyle birlikte Darüşşafaka Tesisleri’ne gidip bir saate yakın yüzüp stres attı. 
     
     Sadece giysilerini alacak 
     Ayrı evlerde yaşama kararı alındıktan sonra golf malzemelerini alıp İstanbul’dan ayrılan Kaya Çilingiroğlu, dün sabah kızı Zehra’yı arayıp bir süre onunla sohbet etti. 
     Avşar, halen oturduğu Tarabya’daki Nurol Sitesi’ndeki evinden, dekorasyon çalışmaları biten Sarıyer’deki köşküne 15 gün içinde yerleşme kararı da aldı. Avşar, evinden yeni bir yaşama başlayacağı köşke hiçbir eşya götürmeyeceği için, burayı yeni eşyalarla döşeyecek. Avşar, köşküne sadece kıyafetlerini alıp gidecek. Hülya Avşar, köşke taşındıktan sonra da Nurol Sitesi’ndeki evini olduğu gibi muhafaza edecek. 
     



 MAGAZİN 














</TEXT>
</DOC>
