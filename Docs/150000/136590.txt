<DOC>
<DOCNO> 136590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/13/son/sonspo01.html </URL>
<DATE> 2003/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
PFDK'dan Fatih Akyel'e 3 maç ceza... 
</HEADLINE>
<TEXT>

     Futbol Federasyonu Profesyonel Futbol Disiplin Kurulu PFDK , Fenerbahçeli Fatih Akyel'e 3 maç oynamama cezası verdi. 
     Kurul bugün Ankara'da yaptığı toplantısında 4 dosyayı karara bağladı. 
     Fenerbahçeli Fatih Akyel, Beşiktaş ile yapılan maçın 16. dakikasında siyah-beyazlı oyuncu İbrahim'e yaptığı faul hareketi nedeniyle hakem Ali Aydın tarafından kırmızı kartla oyun dışı bırakılmıştı. 
     Disiplin Kurulu, sarı-lacivertli oyuncuya 3 maç oynamama cezası verirken, cezanın gerekçesini ''faul sonrası yere düşen rakip takım futbolcusunun baldırına ve karnına basarak eylemli saldırıda bulunmak ve daha önceden de cezası bulunduğundan'' şeklinde açıkladı. 
     Fatih Akyel, takımının geçen hafta sonu Ankara'da Ankaragücü ile yaptığı karşılaşmada forma giymeyerek cezasının 1 maçlık bölümü çekerken, İstanbul'da oynanacak Gaziantepspor ve deplasmanda Denizlispor ile yapılacak karşılaşmalarda da yer alamayacak. 
     PFDK ayrıca, bugün yaptığı toplantısında Malatyaspor'a da 1 maç seyircisiz oynama cezası verdi. 
     Kurul, Malatyaspor'un Gaziantepspor ile yaptığı karşılaşmada seyircilerinin çirkin ve edebe aykırı tezahüratları ve bunu ısrarlı biçimde sürdürmeleri nedeniyle 1 maç seyircisiz oynama ve ayrıca 2 milyar 500 milyon lira para cezası verdi. 
     Malatyaspor Teknik Direktörü Ziya Doğan'a ise yine aynı karşılaşmadaki davranışları nedeniyle ceza verilmesine gerek bulunmadığı kararlaştırıldı. 
     Kurul, Çanakkale Dardanelspor'a ise Sakaryaspor maçında çıkan olaylar nedeniyle 2 milyar 500 milyon lira para cezası verdi. 

     
</TEXT>
</DOC>
