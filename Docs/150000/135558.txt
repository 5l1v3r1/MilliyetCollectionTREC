<DOC>
<DOCNO> 135558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/06/son/sontur26.html </URL>
<DATE> 2003/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Evlere uyuşturucu servisi... 
</HEADLINE>
<TEXT>

     İçicilerden telefonla sipariş alarak evlere uyuşturucu dağıttığı belirlenen bir şebeke ortaya çıkarıldı. 
     Ankara Emniyet Müdürlüğü Kaçakçılık ve Organize Suçlar Şube Müdürlüğü'ne bağlı narkotik ekipleri, uyuşturucu satan bir şebeke tespit etti. Yapılan operasyon sonucunda Nazmi B. ve Murat K. suçüstü yakalandı. Kiralık bir otomobilde yakalanan uyuşturucu satıcılarıyla birlikte ''fişek'' adı verilen ve içime hazır 300 gram esrar bulundu. Bu kişileri organize eren Hasan D. ise daha sonra gözaltına alındı. Bu kişide de 105 gram esrar bulundu. 
     Uyuşturucu satıcılarının sorgulamasında, şebeke mensuplarının cep telefonuyla sipariş aldıkları, içicilerin adreslerine kiraladıkları otomobillerle uyuşturucu dağıtımı yaptıkları tespit edildi. 
     Şebekeden uyuşturucu satın alan Uğur T., Volkan D., Levent A., Deniz A., Musa T. ve Tansu Ç.'de gözaltına alındı. 
     Bu arada, Yenimahalle'de bir vatandaşın dolandırıcılık ihbarı üzerine yapılan aramada, Muzaffer E. adlı kişi 850 gram esrarla yakalandı. Aynı evde, sahte kimlik kullanan, dolandırıcılık suçuna karışan 8 kişi gözaltına alındı. Aralarında kadınların da bulunduğu 8 kişiyle birlikte 2 ruhsatsız tabanca da ele geçirildi. Bu kişilerle ilgili soruşturma devam ediyor. 
     





</TEXT>
</DOC>
