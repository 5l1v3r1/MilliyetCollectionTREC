<DOC>
<DOCNO> 125268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/17/son/sontur20.html </URL>
<DATE> 2002/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs ateşi yükseliyor... 
</HEADLINE>
<TEXT>

     Kopenhag Zirvesi ardından KKTC'te Cumhurbaşkanı Rauf Denktaş'a karşı tepkiler yoğunlaşırken Ankara'da yarın yapılması beklenen Kıbrıs Zirvesi hazırlıkları sıkıntılı bir ortamda sürdürülüyor. 
     Camlı Köşkte ağırlanan Rauf Denktaş, dün KKTC Dışişleri ve Savunma Bakanı Tahsin Ertuğruloğlu ve Müsteşar Ergün Olgun ile Kopenhag Zirvesi ve sonraki durumu değerlendirdi. Önümüzdeki günlerde yeniden başlayacağı belirtilen Kıbrıs görüşmelerine ilişkin pozisyonu belirlemek üzere hazırlıkların da yapıldığı kaydedilen çalışmalara Denktaş'ın danışmanı Mümtaz Soysal'ın da katıldığı öğrenildi. Bugün de devam eden Camlı Köşk'teki çalışmalara ilişkin herhangi bir açıklama yapılmaması da dikkat çekti. 
     Camlı Kösk'te yapılan bu çalışmaların parallelinde Dışişleri Bakanlığı'nda Kıbrıs'ta sorumlu yetkililer de çalışmalarını sürdürüyorlar. Bu çalışmalar devam ederken Çankaya Köşkü'nde yarın Cumhurbaşkanı Ahmet Necdet Sezer, Başbakan Abdullah Gül ve Genelkurmay Başkanı Orgeneral Hilmi Özkök'ün katılımıyla bir zirve düzenlenmesi beklentisi sürüyor. AKP hükümetinin son günlerde 28 Şubat'a kadar Kıbrıs sorununun çözümlenmesini istediğine ilişkin açıklamaların KKTC Yönetiminde sıkıntı yarattığı ifade ediliyor. 
     
     ZİYAL'IN ZİYARETİ 

     Bu arada, Dışişleri Müsteşarı Uğur Ziyal'ın bugün saat 14.30'da Denktaş'a bir "geçmiş olsun" ziyaretinde bulunacağı öğrenildi. Denktaş ile Ziyal arasındaki bu görüşmede Kıbrıs müzakelerinin bundan böyle nasıl sürdürüleceğine ilişkin konuların ele alınacağı düşünülüyor. 
     
     DENKTAŞ'IN TEDAVİSİ 

     Öte yandan, Camlı Köşk'te dün Denktaş'ı muayene eden İbn-i Sina doktorlarının bugün de Köşke giderek bir konsültasyonda daha bulunmaları öngörülüyor. Konuya yakın kaynaklar, bugünkü konsültasyon sırasında Denktaş'ın hafta sonuna doğru Türkiye'den ayrılıp ayrılmayacağı netlik kazanabileceğini belirtiyorlar. 
     
     KKTC'DE TEPKİLER BÜYÜYOR 

     Ankara'da Kıbrıs konusunda yapılan çalışmaların KKTC'de Denktaş'a karşı büyüyen tepkilerin gölgesinde gerçekleşiyor. 
     KKTC'de Denktaş'a kızgın olanların oranı artarken muhalefet, Denktaş'ın başgörüşmecilik görevinden ayrılmasını sağlamak amacıyla KKTC Meclisine bir önerge vermeye hazırlanıyor. 
     Ancak bu önergenin Meclis'te yeterli destek bulması beklenmemekle birlikte bu yöndeki bir girişimin ve buna ilişkin olarak yapılacak tartışmaların Denktaş'ın pozisyonunu zayıftayacağı düşünülüyor. 
     
</TEXT>
</DOC>
