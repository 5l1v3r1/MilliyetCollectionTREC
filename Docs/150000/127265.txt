<DOC>
<DOCNO> 127265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/27/son/soneko42.html </URL>
<DATE> 2002/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Enflasyonun düşeceğine inananların sayısı yüzde 51.7'ye çıktı... 
</HEADLINE>
<TEXT>

     Merkez Bankası'nın yaptırdığı ankete göre, gelecek 3 aylık dönemde enflasyonun düşeceğine inanların oranı 15.8 puan artarak, yüzde 35.9'dan yüzde 51.7'ye çıktı. 
     Merkez Bankası tarafından, her ay işadamları arasında düzenlenen İktisadi Yönelim Anketi'nin Kasım ayı sonuçları belli oldu. 
     433 katılımcının yer aldığı anketin sonuçlarına göre, gelecek 3 aylık dönemde enflasyonun düşeceğine inananların sayısı artarken, aynı kalacağını ve yükseleceğini öngörenlerin sayısında azalış oldu. 
     Verilere göre, enflasyonun yükseleceğini öngörenlerin sayısında 10.4 puan azalarak yüzde 22.1'den yüzde 11.7'ye inerken, aynı kalacağına inananların sayısı 5.4 puan azalarak yüzde 42'den yüzde 36.6'ya indi. 
     Ankete katılanların yüzde 23'lük bölümü, toptan eşya fiyatları bazında gelecek 12 aylık dönemde beklenen enflasyon oranını yüzde 26-30, yüzde 21.6'lık bölümü yüzde 21-25, yüzde 16.4'lük bölümü yüzde 36-40, yüzde 15.2'lik bölümü yüzde 31-35 diliminde gerçekleşeceğine inanıyor. 
     
     YIL SONU TAHMİNİ 
     Katılımcıların yüzde 39.5'i ise bu yıl sonu itibarıyla enflasyon oranının yüzde 31-35 aralığında gerçekleşeceğini öngörüyor. 
     Yıl sonu enflasyon rakamı konusunda ayrıca, ankete katılanların yüzde 39.5'lik bölümü yüzde 31-35, yüzde 21'i yüzde 36-40, yüzde 15.5'i yüzde 26-30, yüzde 8.1'i yüzde 41-45, yüzde 7.6'lık bölümü 46-50 aralıklarında gerçekleşeceğine inanıyor. 
     
     KREDİ FAİZLERİ DÜŞECEK BEKLENTİSİ 
     Öte yandan faiz cephesine bakıldığında, gelecek 3 aylık dönemde kısa vadeli Türk Lirası kredi faizlerinin düşeceği öngörenlerin sayısında artış yaşanırken, yükseleceğini ve aynı kalacağını düşünenlerin oranında azalış oldu. 
     Kredi faizlerinin artacağına inananların oranı geçen ay yüzde 12.7'den yüzde 4.7'ye, aynı kalacağına inananların oranı yüzde 43.6'dan yüzde 31.8'e indi. Düşeceğine inananların oranı yüzde 43.6'dan yüzde 63.4'e çıktı. 
     





</TEXT>
</DOC>
