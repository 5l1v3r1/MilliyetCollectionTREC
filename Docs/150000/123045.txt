<DOC>
<DOCNO> 123045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/06/son/sontur30.html </URL>
<DATE> 2002/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Gül AB'ye duyduğumuz bu heyecanı yarın duyamayız 
</HEADLINE>
<TEXT>

     Başbakan Abdullah Gül, ''Türkiye'nin AB'ye üyeliği sürüncemede bırakılırsa, kesin olmayan kararlar alınırsa, eğer ileriye dönük bir belirsizlik söz konusu olursa, şüphesiz ki AB'ye duyduğumuz bu heyecanı yarın duymamız mümkün değildir'' dedi. 
     Gül, SHÇEK'e bağlı Yeşilköy'deki Sokak Çocukları Rehabilitasyon Merkezi'ni ziyareti sırasında basın mensuplarının sorularını yanıtladı. 
     ''Türkiye ile müzakereler başlamazsa, Türkiye buna nasıl yanıt verir '' şeklindeki bir soru üzerine Gül, olup biten her şeyin Türkiye, Avrupa ve dünya kamuoyunun önünde cereyan etttiğini söyledi. 
     Gül, ''Türkiye'nin AB'ye üyeliği sürüncemede bırakılırsa, kesin olmayan kararlar alınırsa, eğer ileriye dönük bir belirsizlik söz konusu olursa, şüphesiz ki AB'ye duyduğumuz bu heyecanı yarın duymamız mümkün değildir. Biz üstümüze düşeni yaptıktan sonra AB'nin de üstüne düşeni yapmasını beklemek bizim en tabi hakkımızdır'' diye konuştu. 
     AB'nin Kopenhag siyasi kriterlerinin üstünde çok durduğunu ve kendilerinin de buna hak verdiklerini anlatan Gül, hükümetin de işbaşına gelir gelmez ilk yaptığı işin bu olduğunu kaydetti. 
     Gül, ''Olağanüstü bir gayret içinde sadece hükümetimiz değil muhalefet, meclis dışındaki muhalefet ve sivil toplum örgütleri de bu yönden görüş birliği içinde olmuştur. Şimdi AB'nin değerli ve sayın liderlerinin de bizi en iyi şekilde anlayacaklarını tahmin ediyoruz. Ve onların da üzerlerine düşeni yapmalarını bekliyoruz'' diye konuştu. 
     ''Bu açıklamanızla köprüleri atacağınız sinyalini mi veriyorsunuz, bir tehdit mi '' şeklindeki soru üzerine de Gül, şöyle dedi 
     ''Hayır, bir tehdit değil. Ben gerçekleri ortaya koymak istiyorum. Çünkü kendilerine ikili görüşmelerimizde de hep söyledik 'buradan kesin bir tarih çıkmazsa veya çok büyük bir belirsizlik söz konusu olursa, Türk halkı da, bizler de bu heyecanımızı yitiririz' demişizdir. Bu da gerçektir. Bu sizler için de geçerlidir. O bakımdan bu tarihi buluşmayı herkes doğru şekilde alsın diye son uyarılarımızı yapıyoruz.'' 
     
     TÜRKİYE'NİN ÜYELĞİ, AVRUPA'YI ZENGİNLEŞTİRECEKTİR 

     Başbakan Abdullah Gül, dünya politikalarında önemli rol oynayacak büyük bir AB isteniyorsa Türkiye'nin birliğe üye olması gerektiğini vurgulayarak, ''Müslüman bir ülkenin AB'ye üye olması, Avrupa'yı gerçek anlamda zenginleştirecektir'' dedi. 
     Türkiye'nin AB üyeliğiyle ilgili olarak üzerine düşeni yaptığını belirten Başbakan Gül, şunları kaydetti 
     ''Sayın Chirac ile sayın Schröder'in görüşmelerinden önce her iki ülkenin büyükelçilerini Başbakanlığa davet ettim. Türkiye'nin kesin ve kararlı tutumunu ve haklılığını bir daha kendilerine söyledim ve başkanlarına, başbakanlarına iletmelerini rica ettim. Onlar da bunu ilettiler. Biz, Türkiye olarak Kopenhag siyasi kriterlerinin gereğini yerine getirdik. Bu açıdan Türkiye'ye karşı söylenebilecek hiçbir şey yoktur. Hükümetimiz, birinci reform paketi ile ikinci reform paketini TBMM'ye sunmuş vaziyettedir. TBMM, bayramdan sonra hemen çalışmalarına başlayacaktır ve ne gerekiyorsa yapılacaktır.'' Gül, AK Parti Genel Başkanı Recep Tayyip Erdoğan ile Dışişleri Bakanı Yaşar Yakış'ın yurtdışında gerekli temasları yaptıklarını ve kendisinin de bu ayın 12'sinde Kopenhag'a gideceğini vurgulayarak, şöyle devam etti 
     ''Son toplantıyla ilgili basına yansıyan gelişmelere değinmek istersek, görüşmeler basına yansıyandan daha iyi geçmiştir. Türkiye'nin kesin üyeliği ile ilgili olumlu kanaat zaten ortadadır. Bu zamanın ne zaman olacağı ile ilgili görüşmeler devam etmektedir. Biz, üzerimize düşenleri yapalım. Sonra AB'nin üzerine düşeni yapmasını bekleyelim. Biz üstümüze düşenleri yaptık. Şimdi sıra AB ülkelerindedir.'' 
     
     ''OLAYA STRATEJİK OLARAK BAKILMALI'' 

     AB ülkelerinin liderlerinin olaya stratejik olarak bakmaları ve küçük hesaplarla ilgilenmemeleri gerektiğini anlatan Gül, ''Dünya politikalarında önemli rol oynayacak büyük bir AB isteniyorsa, Türkiye AB'ye üye olmalıdır. Türkiye'nin AB'ye üye olması, sadece Türkiye'ye yarar getirmeyecektir, AB'ye de çok büyük katkıları olacaktır. Müslüman bir ülkenin AB'ye üye olması, Avrupa'yı gerçek anlamda zenginleştirecektir. AB'nin bir 'Hıristiyan Kulübü' olmadığını da gösterecektir. Ayrıca stratejik olarak AB çok daha önemli rol oynayabilme kabiliyetine ulaşacaktır.'' Bu arada Gül, bayramın ilk günü İstanbul'da bulunan AK Parti Genel Başkanı Erdoğan ile neden biraraya gelmediklerinin sorulması üzerine, ''Biz her zaman beraberiz zaten. Bayramdan bir gün önce birlikteydik. İster istemez programlar ayrı oluyor. Yarın da biraraya geleceğiz'' dedi. 
     ''Koşullu tarihin kabul edilebileceğine dair birtakım işaretler var. Acaba bunun için Selanik'te yapılacak zirve Türkiye için kabul edilebilir olabilir mi '' şeklindeki soruyu Gül, ''Detaylara girmek istemiyorum. Bizim için önemli olan belirsizliğin olmamasıdır ve kesin tarihi de hakettiğimiz inancındayız. Bunun en iyi şekilde anlaşılması gerekliliğini vurgulamak istiyorum'' diye yanıtladı. 
     
     YOLSUZLUKLA MÜCADELE 

     ''Komisyonlar, yolsuzluğun hangi boyutları üzerinde çalışıyor'' şeklindeki soru üzerine de Gül, şöyle dedi 
     ''Yolsuzluklarla mücadele hepimizin görevidir. Bunun için Türkiye'yi şeffaflaştıracağız. Geçmişte yapılan yolsuzluklarla ilgili de yargının önünü tamamen açacağız. Bize düşen görev mahkemelerin, savcıların düzgün çalışabilmeleri, onların önünde engel varsa onları kaldırmaktır. Bunları hiçbir zaman siyasi olay yapmayacağız, siyasi bir davranış içerisinde hareket etmeyeceğiz.'' 
     





</TEXT>
</DOC>
