<DOC>
<DOCNO> 145885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/28/yasam/yas04.html </URL>
<DATE> 2003/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Hem suçlu hem güçlü 
</HEADLINE>
<TEXT>

İzmir’de işlerini yapan gazetecilere tekme tokat saldıran Galatasaraylı Ümit Davala Bunların çoğu eğitimsiz insanlar... 
     BAHRİ KARATAŞ, TURAÇ TOP İzmir DHA 

     İzmir’de, kendilerini görüntülemeye çalışan üç gazeteciyi dövdükleri iddiasıyla, haklarında 4 yıl 6’şar ay hapis cezası istenen Galatasaraylı futbolcu Ümit Davala ile dayısı Muhittin Sekman’ın yargılandığı davanın dün ikinci duruşması yapıldı. İzmir 18. Asliye Ceza Mahkemesi’nde Müessir fiil, darp ve şartlı tehdit’ suçlamasıyla yargılanan Davala, Milli Takım’ın Avrupa Şampiyonası eleme maçı için İngiltere’de bulunduğundan talimatla verdiği ifadesinde özetle şunları söyledi "İznim olmadan çekim yapıp tahrik edici sorular sordular. Restoran çıkışı çekim ve tahriklerine devam ettiler. Karşılıklı itişme oldu. Onlar vurunca yumruk attım." 
     
     Bizi rencide ediyorlar’ 
     10 yıllık profesyonel futbol yaşamında ilk kez böyle bir durumla karşılaştığını belirten Davala, ifadesini şöyle tamamladı "Hiç özel hayatımız olmayacakmış gibi her yaptığımızı izlemeyi görev zannediyorlar. Her eline kamera ve fotoğraf makinesi alan kendini muhabir zannediyor. Bu şahısların çoğu da eğitim düzeyi düşük insanlar. Bizi her yönümüzle rencide ediyorlar." 
     Gazetecilerin avukatları ise, olay anındaki görüntüleri içeren bir CD ve fotoğrafları mahkeme heyetine delil olarak sundu. Duruşma, tanıkların dinlenmesi amacıyla ertelendi. 
     


YAŞAM 




















</TEXT>
</DOC>
