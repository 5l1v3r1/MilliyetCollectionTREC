<DOC>
<DOCNO> 102114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/15/son/sontur20.html </URL>
<DATE> 2002/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Deniz Baykal'a destek Sema Pişkinsüt'ten geldi.. 
</HEADLINE>
<TEXT>

     Toplumcu Demokratik Parti TDP Genel Başkanı Sema Pişkinsüt, CHP Genel Başkanı Deniz Baykal'ın, ''soldaki güçlerin CHP çatısı altında toplanması'' çağrısını olumlu bulduklarını ve desteklediklerini söyledi. 
     Pişkinsüt, İstanbul Milletvekili Nazire Karakuş ve İzmir Milletvekili Mehmet Özcan ile birlikte Parlamento'da düzenlediği basın toplantısında, bugüne kadar ayrıştıran değil birleştiren evrensel değerler ışığında birliktelikten, güçbirliğinden yana bir politika izlediklerini belirtti. Pişkinsüt, ''Elbette farklılıklar var ki birtakım ayrılıklar da meydana geliyor. Ancak erken seçim kararının alındığı, vaktin çok daraldığı bir ortamda böylesi bir güçbirliğinin bu dönem her şeyden çok önemli olduğunu bir kez daha tekrarlıyorum'' dedi. 
     Erken seçim kararı alınmadan önce 1 Ağustos tarihinde CHP Genel Başkanı Deniz Baykal ile görüştüklerini ve orada solun birlikteliğinin bu dönem her şeyden çok önemli olduğunu ve CHP'ye toplum olarak bir misyon üstlendiğini de söylediklerini anlatan Pişkinsüt, şöyle devam etti 
     ''Güçlerin birleştirileceği bir ortamın Türkiye'nin sorunlarına çok daha iyi çözüm üretebileceğini de aktarmıştık. Sayın Baykal'ın bugün televizyon ekranlarına ve medyaya akseden görüşlerindeki güçlerin CHP'de toplanması çağrısını samimi olarak değerlendiriyoruz. TDP olarak bu güçlerin CHP'de toplanmasının ilkesel anlamda desteklenmesi gerektiğini ve bizlerin de bunu ilkesel anlamda desteklediğini ifade ediyoruz. Önümüzde günlerde yapılacak değerlendirmelerin de ülkemize hayırlı olmasını diliyoruz.'' 
     
     ''HEPİMİZE FEDEKARLIK DÜŞÜYOR'' 

     Sema Pişkinsüt, 3 Kasım'a kadarki zamanın doğru değerlendirilmesi, kişisel ya da birtakım küçük çıkarlar doğrultusunda hareket edilmemesi gerektiğini belirterek, ''Hepimize fedakarlık ve hepimize gücümüz oranında katkı düşüyor'' dedi. 
     Pişkinsüt, ''CHP'ye mi katılacaksınız yoksa CHP'den mi aday olacaksınız'' sorusuna da, biçimin tartışılabileceğini ama önemli olanın ilkesel temelde CHP çatısı altında birleşilmesi olduğunu söyledi. Pişkinsüt, şöyle konuştu 
     ''Soldaki düşünen kişilerin farklılıkları olsa bile bu kısa dönem içinde o farklılıklarıyla birlikte CHP içerisinde ve yelpazeyi de genişletecek biçimde yer almaları topluma da bir güven ortamı sağlayacaktır. Bu anlamda, Sayın Baykal'ın çağrısını olumlu görüyoruz, destekliyoruz. Bunun değerlendirmelerini yapma yönünde partimizle karşılıklı görüşmelerin devam etmesini diliyoruz.'' Pişkinsüt, ''Hacıbektaş'a gidecek CHP otobüsünde herkese yer olduğunu'' söylediğini hatırlatarak ''Hacıbektaş'a gidecek misiniz '' diye soran gazeteciye de, ''Bunlar biçimsel değerlendirmeler'' karşılığını verdi. 
     





</TEXT>
</DOC>
