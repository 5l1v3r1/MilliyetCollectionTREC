<DOC>
<DOCNO> 115296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/26/son/sontur02.html </URL>
<DATE> 2002/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Yoksulluk sınırı 1 milyar 72 milyon liraya yükseldi... 
</HEADLINE>
<TEXT>

     Türk-İş'in araştırmasına göre, Türkiye'de Ekim ayı itibarıyla açlık sınırı 352 milyon 682 bin, yoksulluk sınırı 1 milyar 72 milyon liraya yükseldi. 
     Türk-İş tarafından yapılan araştırmaya göre, Ekim 2002 tarihi itibarıyla dört kişilik bir ailenin yeterli, dengeli ve sağlıklı beslenebilmesi için yapılması gereken asgari gıda harcama tutarı bir önceki aya göre yüzde 1.2 artarak 352 milyon 682 bin liraya yükseldi. Açlık sınırı olarak da adlandırılan gıda harcamalarındaki artış geçtiğimiz Ekim ayında yüzde 10.3 oranında gerçekleşmişti. 
     Yapılan araştırmaya göre, 2002 yılının ilk on ayı itibarıyla gıda harcaması tutarındaki artış oranı yüzde 20.1, son 12 ay itibarıyla da yüzde 33 olarak gerçekleşti. 
     Dört kişilik bir ailenin gıdanın yanı sıra kira, ulaşım, yakacak, giyim, eğitim, kültür gibi temel ve zorunlu gereksinimlerini karşılaması için en az 1 milyar 72 milyon liraya ihtiyaç olduğu kaydedilen araştırmada, ''Sözünü ettiğimiz bu yoksulluk sınırı içinde gıda harcamaları yüzde 32.9 ile ilk sırayı almaktadır. Günde 35 milyon lira kazanamayan yoksul hale gelmiştir'' denildi. 
     





</TEXT>
</DOC>
