<DOC>
<DOCNO> 110504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/01/spor/spo10.html </URL>
<DATE> 2002/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
HABER TURU 
</HEADLINE>
<TEXT>

     Altay eriyor 
     MALATYASPOR’A farklı yenilen Altay’da iki ayda 10. yönetici istifa etti. Hayri Yorgancıoğlu başkanlığındaki yönetim, Dr.Aslan Savaşan’ın da görevden ayrılmasıyla altı kişiye düştü. Bir yönetici daha bırakırsa, yönetimin düşeceği bildirildi. 
     
     Biyediç kızgın 
     BURSASPOR Teknik Direktörü, son iki haftada haksız penaltılar yüzünden 4 puan kaybettiklerini savundu. Nejat Biyediç, "Göztepe karşısında da haksız bir penaltıya boyun eğdik. Golden sonra oyuncularım demoralize oldular" diye konuştu. 
     
     Mustafa’ya ceza yolda 
     GENÇLERBİRLİĞİ’Nİ yenerek, ligde ikinci sıraya çıkmanın mutluluğunu yaşayan Gaziantepspor’da oyundan alındığı için formasını yere atan Mustafa Şahintürk’e ceza geliyor. Celal Doğan, "Bu takımda kimse disiplinsizlik yapamaz" dedi. 
     
     Uyanık’tan açık çek 
     SAMSUNSPOR Başkanı, Trabzonspor galibiyetinin primini Kaptan Ercan’ın tespit etmesini istedi. İsmail Uyanık, "Oyuncularım bunu fazlasıyla hak etti" dedi. Galibiyet golünü atan Celil, "Yedek soyunmak beni üzmüştü. Şimdi moralim süper" diye konuştu. 
     
     Malatya’da erken uyarı 
     ALTAY’I 6 - 0 yenerek, tarihi bir galibiyet alan Malatyaspor’da Teknik Direktör Ziya Doğan oyuncularının rehavete kapılmasından endişe duyuyor. Doğan, "Fenerbahçe maçından sonra da bu uyarıyı yaptım. Ancak korktuğumuz başımıza gelmişti" dedi. Kadro dışı bırakılan Mehmet Önür affedildi. 
     
     Kayıhan umutlu 
     DİYARBAKIRSPOR Teknik Direktörü, Kocaelispor karşısında alınan bir puanın takıma moral verdiğini söyledi. Ümit Kayıhan, "Kayıplarımızı telafi edeceğiz. Futbolcularıma da güveniyorum" dedi. 
     
     Kütahya’da spor günü 
     HERKES İçin Spor Federasyonu’nun düzenlediği halk yürüyüşlerinin son ayağı Kütahya’da yapıldı. Vali Aydın Güçlü ve Federasyon Başkanı Göksel Arsoy’un konuşmasının ardından başlayan yürüyüşe büyük ilgi gösterildi. Arsoy, "Hedefimiz kitlelere spor yaptırmak ve sporu sevdirmek" dedi. 
     
     
     
     
     
     



 SPOR 



























</TEXT>
</DOC>
