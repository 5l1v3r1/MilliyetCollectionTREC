<DOC>
<DOCNO> 109113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/23/son/sondun21.html </URL>
<DATE> 2002/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman Yeşiller'den Türklere Türkçe teşekkür... 
</HEADLINE>
<TEXT>

     Almanya'daki genel seçimlerden başarıyla çıkan Birlik 90 Yeşiller Partisi, Türkçe olarak yayınladığı basın bildirisinde, Türk kökenli seçmenlere desteklerinden dolayı teşekkür etti. 
     Parti Eş Başkanı Claudia Roth, partiden ilk kez doğrudan milletvekili seçilen Hans-Christian Ströbele ve Berlin Eyalet Meclisi üyesi Özcan Mutlu'nun imzasıyla yayınlanan bildiride, partinin oy oranını 1998 yılındaki genel seçimlere göre yüzde 1,9 oranında artırdığına ve üçüncü parti olmayı başardığına dikkat çekildi. 
     ''Kırmızı-Yeşil hükümet, bizim başarımız sonucu devam edecektir'' denilen bildiride, Ströbele'nin, Berlin'in Kreuzberg-Friedrichshain semtinde bugüne kadar parti adına doğrudan seçilen ilk milletvekili olduğu vurgulandı. Bildiride, ''Bu muhteşem başarıda Türk kökenli seçmenlerin payının büyük olduğuna inanıyoruz. Bizi destekleyen tüm Türk kökenli vatandaşlarımıza teşekkür eder, eşit haklar mücadelemizi sizlerin destekleriyle kesintisiz sürdüreceğimizi belirtiriz'' denildi. 
     Yeşiller'in, son 4 yılda gerçekleştirdikleri reformların ve çalışmaların halk tarafından takdirle karşılanmasından mutluluk duydukları ifade edilen bildiride, özellikle birinci kuşak yabancılara çifte vatandaşlık verilmesi, Göç Yasası'nın uygulamaya geçilmesi, uyumu destekleyen projelerin geliştirilmesi ve ayrımcılığın önlenmesi gibi konularda ''daha yapılacak çok iş olduğu'' kaydedildi. Bildiride, ''Ayrıca bizimle başlayan yeni enerji politikası, çevrenin ve tüketicilerin korunması ve beslenme politikası daha da güçlendirilerek sürdürülecektir'' ifadesine yer verildi. 
     





</TEXT>
</DOC>
