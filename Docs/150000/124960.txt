<DOC>
<DOCNO> 124960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/16/son/sondun26.html </URL>
<DATE> 2002/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'nin Türkiye'ye ihtiyacı yok... 
</HEADLINE>
<TEXT>

     ABD'deki Rum, Yunan, Kürt ve Ermeni lobileri, ABD Başkanı George Bush'a bir mektup yazarak, Amerikan yönetimini, Türkiye'ye destek vermekten vazgeçmeye çağırdı. 
     Bush'a mektup, ABD'deki Ermeni Ulusal Komitesi ANCA başkanı Aram Hamparian, Yunan-Amerikan Eğitim Gelişim Birliği AHEPA başkanı James Dimitriu, Yunan-Amerikan Ulusal Komitesi başkanı Ted Spiropulos, Yunan-Amerikan Kadın Konseyi Başkanı Theodora Hancock, Yunan-Amerikan Enstitüsü Başkanı Gene Rossides ve Amerikan Kürt Enformasyon Ağı AKIN başkanı Kani Gulam imzasıyla gönderildi. 
     Mektupta Bush'a, ''Amerika'nın ulusal çıkarları için ABD'nin Türkiye politikasının ciddi biçimde gözden geçirilerek değiştirilmesini istiyoruz'' çağrısı yapılırken, ABD'nin, Türkiye'deki ''insan hakları ihlallerini'' görmezden geldiği iddia edildi. 
     Mektupta, ''uluslararası terörist ülke'' olarak bahsedilen Türkiye'nin, ''Kıbrıs'ı işgal ettiği, etnik temizlik, soykırım suçlarını işlediği'' iddia edildi. 
     Lobilerin ortak mektubunda, ABD'nin, Irak lideri Saddam Hüseyin'i yenmek için Türkiye'ye ihtiyacı olmadığı savunuldu. Irak'a askeri harekat için, Türkiye'deki İncirlik üssü yerine ABD'nin, Kıbrıs'taki İngiliz üssünü veya Basra Körfezi'ndeki diğer üslerini kullanabileceği öne sürüldü. 
     ABD'nin Türkiye'ye yönelik politikasının mimarları olarak, ABD Savunma Bakan Yardımcısı Paul Wolfowitz, Savunma Bakan yardımcılarından Douglas Feith, eski savunma bakanlarından Richard Perle ve ABD Dışişleri Bakan Yardımcısı Marc Grossman gösterildi. Douglas Feith ve Richard Perle, mektupta, 1989 ile 1994 yılları arasında Türkiye için çalışmakla ve ajanlıkla suçlandı. 
     Mektupta, Türkiye'ye ISAF çerçevesinde verilmesi kongre onayından geçen 228 milyon dolarlık yardımın hemen durdurulması, bunun dışında da ABD'den Türkiye'ye yönelik bütün askeri ve ekonomik yardımların kesilmesi çağrısında bulunuldu. 
     ABD'nin, ''Türk askerinin Kıbrıs'tan çekilmesi, Kıbrıs'a sonradan yerleşen Türkler'in adadan çıkarılması, insan haklarını genişletmesi, sözde Ermeni soykırımını tanıması ve Türkler tarafından bozulan kiliselerin onarılması'' için baskı yapması da istendi. 
     





</TEXT>
</DOC>
