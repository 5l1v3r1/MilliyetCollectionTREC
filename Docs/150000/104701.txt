<DOC>
<DOCNO> 104701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/29/son/sontur18.html </URL>
<DATE> 2002/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İsmail Cem'den Derviş'e salvo "Programa ince ayar gerek" 
</HEADLINE>
<TEXT>

     Yeni Türkiye Partisi YTP Genel Başkanı İsmail Cem, parti olarak uygulanmakta olan IMF programını ''ince ayar'' yaparak uygulayacaklarını belirterek, ''Bu ekonomik programı bu şekilde uygulamaya devam edersek, kendi içimizde daha öfkeli ve tepkili bir toplum olacağız''dedi. 
     Cem, İzmir'deki meslek odaları tarafından Atatürk Kültür Merkezi'nde düzenlenen ''Ülke Sorunları ve Çözüm Önerileri' konulu toplantıda konuştu. 
     İlginç bir seçime gidildiğini, Türkiye'nin demokrasi tarihinde kararsız seçmen yüzdesinin hiç bu kadar yüksek olmadığını belirten Cem, kararsızların oranının yüzde 45'lere yakın olduğunu söyledi. Son 40 yıldır yapılan seçimlerde insanların bu ölçüde tepkili ve öfkeli olmadığını da ileri süren Cem, ''Önceki seçimlerde insanlarımız bu kadar tepkili değildi'' dedi. 
     Bu tepkilerin Türkiye'de uygulanan ekonomik düzene ve anlayışa karşı ortak oluştuğunu belirten Cem, tepkinin nedeninin, insanların kendilerine layık görülen koşullara karşı çıkması ve isyanı olduğunu öne sürdü. 
     Cem, şunları söyledi 
     ''Türkiye'de oluşacak yeni hükümet, ekonomiyi bugünkü hali ile devam ettirirse yandık demektir. Ekonomiyi bugünkü durumundan çıkaracağım diye dışta ve içte güvensizliğe yol açacaksa, yine yandık demektir. İktidar olarak çıkacak siyaset, mevcut ekonomik düzeni güvensizliğe yol açmadan bugünkünden farklı kılmak durumundadır. Biz mutlaka seçimden öyle sonuç almalıyız ki, insanımıza hem dünyaya güven vermeliyiz ve gidişi değiştirmeliyiz. Bunu yapmak zorundayız.'' YTP olarak uygulanan IMF programını, Türkiye'nin imzasına sahip çıkarak uygulayacaklarını, ama programda ''ince ayar'' yapmak gerektiğini dile getiren Cem, ''Bu ekonomik programı bu şekilde uygulamaya devam edersek, kendi içimizde daha öfkeli ve tepkili bir toplum olacağız. Türk milleti bugünü sevmedi. Bugünü istemiyor'' dedi. 
     
     YATIRIMA DESTEK 
     Türkiye'de insanlarından dünya ile yarışmalarının istendiğini ancak yarışabilmek için gerekli koşulların sağlanmadığını anlatan Cem, pahalı enerji, yüksek KDV ile bu yarışın mümkün olmadığını kaydetti. 
     Türkiye'de üretim, istihdam ve sosyal adalet olarak üç temel mesele bulunduğunu belirten Cem, bu üçünü ele alacak ve ne yapacağını bilen iktidara ihtiyaç olduğunu söyledi. Bu soruların çözümü için herkese destek vereceklerini anlatan Cem, ''Türkiye'de taş üstüne taş koyan, yatırım yapan herkese şartsız destek vereceğiz'' dedi. 
     Kaynak bulmakta dış ilişkilerden yararlanacaklarını belirten Cem, dışarısı ile ''akılcı'' temaslar yapıldığında kaynak bulmanın sorun olmayacağını ileri sürdü. Kaynak yaratmak için ekonomik seferberliğin başlatılması ve yatırımın kolaylaştırılması gerektiğini bildiren Cem, kendi insanının beyanına güvenmeyen yönetimlerin, ülkeyi esenlikle yönetemeyeceğini iddia etti. 
     
     BAKANLIK SAYISI 
     Bakanlık sayısının azaltılmasının önemini anlatan Cem, ''19-22 arasındaki Bakan sayısı ile Türkiye'nin daha iyi ve hesaplı yönetileceğini düşünüyoruz. Sadece sayısal değişiklikle olmaz. Hükümetin nitel değişiminin de sağlanması gerekir'' dedi. 
     Seçimde insanların eski ve yeni arasında tercih yapacağını belirten Cem, ''Türkiye'nin bu tercihini iyinin, doğrunun, dürüstün yanında yapacağına, üzerine serpilen teslimiyet toprağını silkeleyeceğine inanıyorum'' diye konuştu. 
     





</TEXT>
</DOC>
