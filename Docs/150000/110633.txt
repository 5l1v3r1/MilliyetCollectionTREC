<DOC>
<DOCNO> 110633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/01/son/sontur31.html </URL>
<DATE> 2002/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
YTP'li Yakın "Irak operasyonunda Başbakan Ecevit olmalı" 
</HEADLINE>
<TEXT>

     YTP Afyon Milletvekili Gaffar Yakın, TBMM'nin ''3 Kasım'da erken seçim kararı'' almasının yanlış olduğunu ileri sürerek, bunun yeniden gözden geçirilmesi gerektiğini söyledi. 
     TBMM Genel Kurulu'nda Danışma Kurulu'nda anlaşma sağlanamaması nedeniyle, MHP, DYP ve AK Parti'nin ''Meclis'in tatile girmesine ilişkin'' grup kararları ele alındı. Grup önerilerini okutan Meclis Başkanı İzgi, aynı içerikte olduğu için önerileri birleştirerek işleme koydu. 
     Öneri üzerinde 2 lehte, 2 aleyhte olmak üzere 4 milletvekiline söz vereceğini kaydeden İzgi, bunun için kura çekti. Kurada, lehte ve aleyhte söz haklarının tümü YTP'li milletvekillerine çıktı. YTP Samsun Milletvekili Tarık Cengiz'in adının kurada, hem lehte hem de aleyhte çıkması, Genel Kurul'da gülüşmelere neden oldu. Cengiz, söz hakkını Afyon Milletvekili Gaffar Yakın'a verdi. 
     Türk siyasetinde ''lider oligarşisinin olmadığı, milletin gerçek vekillerine sahip olduğu ve demokratikleşmenin sağlandığı'' bir dönemin başladığını anlatan Yakın, TBMM'nin 24 Temmuz'da aldığı erken seçim kararı için ''bir yanlış yaptık'' dedi. 
     Ağır ekonomik koşullar iyileştirilmeden ve seçim kanunları değiştirilmeden yapılacak seçimin ülke yararına olmayacağını ifade eden Yakın, başta Cumhurbaşkanı ve Başbakan olmak üzere herkesi ''3 Kasım sonrasında oluşacak siyasal tabloyu'' gözden geçirmeye çağırdı. 3 Kasım seçimlerinin ''normal bir sonuç doğurmayacağını'' ileri süren Yakın, oyların yüzde 50'sinin geçirsiz olacağın kaydetti. 
     Irak'a yapılacak olası bir operasyonun Türkiye için bir tehdit oluşturduğunu söyleyen Yarın, böylesi bir durumda ''Türkiye'nin çıkarlarını korumak için'' Başbakan olarak Bülent Ecevit'i görmek istediğini kaydetti. 
     Yakın, ''Kamuoyu yoklamalarında birinci görülen parti kimi başbakan göstereceğini bile belirlemedi. İkinci büyük partinin lideri olacak olan Baykal'ın ise yıllardır tek bir projesini ve çakılı çivisini görmedim'' dedi. 
     Öte yandan, Yeni yasama yılı açılışını izlemek üzere TBMM'ye gelen Genelkurmay Başkanı Orgeneral Hilmi Özkök ile kuvvet komutanları, TBMM Başkanı İzgi'nin konuşmasını izledikten sonra Genel Kurul'dan ayrıldı. 
     





</TEXT>
</DOC>
