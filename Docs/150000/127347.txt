<DOC>
<DOCNO> 127347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/28/ekonomi/eko04.html </URL>
<DATE> 2002/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Ortadirek için 10 milyara araba 
</HEADLINE>
<TEXT>

Rumenlerin efsanevi otomobili Dacia, 2003’ten itibaren ithal edilecek. Dacia’nın fiyatı 10 milyar lira civarında olacak 
     ŞULE YÜCEBIYIK 

     Fransız Renault’nun üç yıl önce satın alıp 500 milyon euro yatırım yaptığı Romanya’nın milli otomobili Dacia, Türkiye’ye ithal edilecek. Balkan ülkelerinde "5 bin euro’ya otomobil" sloganı ile satılan Dacia, Türk piyasasının da en ucuz otomobili olacak. 
     Dacia’nın ithalat amacıyla Türkiye’de kurduğu şirketin genel müdürü Merih Tüzün, 2003 ortalarından itibaren ithalata başlayacaklarını belirtti. 
     Dacia’nın en son modelini getireceklerini belirten Tüzün, "Vergilerle birlikte otomobilin fiyatı 10 milyar lirayı bulacak. Ama her koşulda piyasanın en ucuz otomobili olacak" dedi. 
     
     Kriz nedeniyle geldiler 
     Tüzün, hedef kitlelerinin alım gücü sınırlı kitleler olduklarını belirterek, "Varoşlar, memurlar ve işçiler en önemli müşterilerimiz olacak. 2010 yılında toplam pazarın yüzde 10’unu hedefliyoruz" dedi. 
     Renault, Dacia’yı Türkiye’deki ortağı Oyak’tan bağımsız olarak kurdu. Merih Tüzün’e göre Türkiye’de yapılanmanın tek nedeni pazar payı kazanmak değil. Türkiye üzerinden Türki cumhuriyetleri ve Ortadoğu pazarlarına otomobil ihracatı hedefleniyor. 
     Tüzün, Renault’nun Dacia’yı Türkiye’ye sokma kararını krizden sonra aldığını belirterek şöyle konuştu "Türk pazarı daha önce Dacia için uygun bulunmuyordu. Ama kriz kitleleri yoksullaştırınca böyle bir ihtiyaç doğduğunu düşündük." 
     
İlk araba Lucescu’ya      Dacia’nın Türkiye’ye ithal ettiği ilk otomobilin Mircea Lucescu’ya hediye edilmesi planlanıyor. Genel Müdür Tüzün, Dacia’nın Rumenlerin gönül bağıyla bağlandıkları, sadakati, geçmişlerini temsil eden bir otomobil olması, Lucescu’nun da halkın sevdiği bir isim olması nedeniyle bunu düşündüklerini söyledi. 
     



 EKONOMİ 























</TEXT>
</DOC>
