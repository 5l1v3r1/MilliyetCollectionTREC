<DOC>
<DOCNO> 112111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/10/ekonomi/eko03.html </URL>
<DATE> 2002/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaş 2003’ü olumsuz etkiler 
</HEADLINE>
<TEXT>

Merkez Bankası, Irak operasyonunun bu yıl değil, gelecek yıl enflasyonu riskli hale getireceğini açıkladı 
     ANKARA Milliyet 

     Merkez Bankası, Irak’a askeri operasyon düzenlenmesi olasılığının yarattığı belirsizliğin ve artan petrol fiyatlarının enflasyon üzerinde olumsuz etki oluşturduğunu açıkladı. Merkez Bankası’ndan yapılan açıklamada, bu olumsuz etkinin 2002 hedefini etkilemeyeceği, ancak 2003 yılı enflasyonu açısından önem taşıdığı belirtildi. Öte yandan 2002 yıl sonu enflasyonunun yüzde 35’in altında çıkmasının beklendiği bildirildi. 
     Açıklamaya göre, döviz ve Türk Lirası piyasalarının ağustos ve eylül aylarında göreli olarak istikrar kazanması ve büyüme verilerindeki olumlu gelişmelere rağmen iç talepte enflasyon üzerinde baskı oluşturacak bir canlanmanın bulunmaması, eylül ayında TEFE ve TÜFE rakamlarını sınırladı. 
     
     
TÜSİAD Irak için sıkı pazarlık yapalım      EKONOMİ SERVİSİ 

     Irak sorununun öncelikle barışçıl yollarla çözülmesi gerektiğini belirten Türk Sanayicileri ve İşadamları Derneği TÜSİAD Başkanı Tuncay Özilhan, olası harek tın Türkiye’ye çok önemli miktarda sıkıntı getireceğini vurgulayarak, "Türkiye bu pazarlığı iyi yapabilmeli. Bu hareketi yapacak olanlarla zararlarını telafi etme yolunda çaba sarfetmeli" dedi. 
     ABD yönetimi yetkilileri ve kongre üyeleriyle görüşen Mustafa Koç başkanlığındaki TÜSİAD heyeti de Türkiye’nin, olası Irak savaşının yol açacağı zararlarının tazmin edilmesini istedi. TÜSİAD, Türk - Irak İş Konseyi’nce hazırlanan raporda, operasyonun Türkiye’ye bir yılda olası maliyeti olan 14.2 milyar dolar tahminini baz olarak aldı. 
     
     Kapıya ayak koyalım’ 
     Bu arada, TÜSİAD’ın makine sektörüyle ilgili raporunun tanıtımında konuşan Özilhan, AB ile müzakere süreciyle ilgili olarak, AKP, CHP ve diğer parti liderlerinin bir - iki günlüğüne Brüksel’e gitmesinin önemli katkı sağlayacağını belirtti. 
     Özilhan, müzakere sürecinin 2004-2009’a kalmasının Türkiye’yi nasıl etkileyeceği sorusu üzerine "Önümüzdeki aşama, bu kapıya ayağımızı koymaktır" dedi. 
     Özilhan AB’nin Türkiye’ye kondüsyonlu bir tarih verebileceğini söyledi. 
     



 EKONOMİ 















</TEXT>
</DOC>
