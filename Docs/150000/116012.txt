<DOC>
<DOCNO> 116012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/30/son/sontur17.html </URL>
<DATE> 2002/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
"Örnek sürücü" trafik terörü kurbanı 
</HEADLINE>
<TEXT>

     Bursa'nın İnegöl İlçesi'nde 55 yıllık şoförlük yaşamında bir tek kaza bile yapmadığı için ''örnek sürücü'' olarak gösterilen Ali İhsan İrge, trafik terörünün kurbanı oldu. 
     İnegöl Şoförler ve Otomobilciler Odası'nın ilk üyelerinden Ali İhsan İrge'ye 73 , Ahmet Akyollu Caddesi'nde karşıya geçmek isterken, Alanyurt Belediyesi'ne ait, İlyas Tosun yönetimindeki 16 PG 702 plakalı otobüs çarptı. İnegöl Devlet Hastanesi'nde yapılan ilk müdahalenin ardından Bursa Devlet Hastanesi'ne sevk edilen İrge, müdahaleye karşın kurtarılamadı. 
     Mesleğe 13 yaşında otobüslerde muavinlik yaparak başlayan ve 55 yıldır aralıksız direksiyon kullanan Ali İhsan İrge'nin, trafik kazasında yaşamını kaybetmesi, meslektaşlarını yasa boğdu. 
     İrge'nin, 55 yıllık meslek yaşamı boyunca bir tek kaza dahi yapmadığına dikkati çeken meslektaşları, "Ali İhsan dede, trafik kuralarına titizlikle uymasından dolayı örnek aldığımız biriydi. Bizi kurallara uymamız konusunda sürekli uyarırdı. Onu bir trafik kazasında kaybetmek bizi üzdü" dedi. 
     Aşırı hız nedeniyle kazaya yol açan belediye otobüsü sürücüsü İlyas Tosun gözaltına alındı. 
     





</TEXT>
</DOC>
