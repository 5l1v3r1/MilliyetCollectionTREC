<DOC>
<DOCNO> 119314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/17/siyaset/siy04.html </URL>
<DATE> 2002/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Arınç için son karar Erdoğan’ın 
</HEADLINE>
<TEXT>

     SALİHA ÇOLAK Ankara 

     Başbakanlık krizinin çözülmesiyle gözler Cumhurbaşkanı Sezer’in vekilliğini de üstlenecek yeni Meclis Başkanı’na çevrildi. AKP’nin iki ağır topu, Vecdi Gönül ve Bülent Arınç Meclis Başkanlığı için en şanslı adayların başında geliyor. Hükümeti kurmakla görevlendirilen Abdullah Gül, dün Arınç’ı TBMM’de ziyaret etti. Görüşmede Arınç’ın adı Meclis başkanlığı için öne çıkarken son kararı bugün Erdoğan’ın vermesi bekleniyor. 
     
     İlk turda seçilebilir 
     Milletvekillerinin yemin töreniyle birlikte başlayan 5 günlük adaylık başvuru süresi 18 Kasım Pazartesi gece yarısı sona erecek. AKP tek aday çıkaracak, CHP ise henüz aday çıkarıp çıkarmama konusunda net bir karar veremedi. 
     Seçimin ilk turu 19 Kasım Salı günü yapılacak. AKP’nin adayı 367’yi bulursa Meclis yıllar sonra ilk kez birinci turda Başkan seçebilecek. AKP’nin bunun için bağımsızlardan 4’ünün oyunu alması yeterli olacak. Meclis Başkanı adayı ilk iki turda 367 oy alamaz ise üçüncü turda salt çoğunluk olan 276’yı bulması halinde seçilmiş olacak. 
     Meclis Başkanlığı koltuğunun güçlü iki adayının da birbirine göre avantaj ve dezavantajları bulunuyor. Gönül iki kez TBMM Başkanvekilliği ve Sayıştay başkanlığı gibi görevlerde bulunması nedeniyle devlet tecrübesiyle öne çıkıyor. Arınç’ın da, hem gruba, hem de Meclis’e hakim olması nedeniyle şansının olduğu kaydediliyor. 
     



 SİYASET 

















</TEXT>
</DOC>
