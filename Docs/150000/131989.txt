<DOC>
<DOCNO> 131989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/20/son/soneko10.html </URL>
<DATE> 2003/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Koç'un hedefi, yılda yüzde 14 reel büyüme... 
</HEADLINE>
<TEXT>

     Koç Holding Yönetim Kurulu Başkanı Rahmi Koç, gelecek 5 yıldaki hedeflerinin, konsolide cirolarını 6.6 milyar dolardan 12.5 milyar dolara çıkarmak, karlılıklarını da iki katından fazla artırmak olduğunu bildirdi. 
     Koç Topluluğu'nun aylık yayın organı ''Bizden Haberler''de yer alan yazıya göre, 360 üst düzey yöneticinin katılımıyla gerçekleşen 16. Koç Topluluğu Üst Düzey Yöneticiler Toplantısı'nda konuşan Rahmi Koç, topluluktaki gelişmeler ile 2002 yılında Türkiye'ye ve dünyaya damgasını vuran olaylar hakkında değerlendirmelerde bulundu. 
     Rahmi Koç, iç ve dış politikada hızlı karar alma imkanının AK Parti hükümetine sağlandığını, hükümetin bu fırsatı iyi değerlendireceğine inanmak istediğini bildirdi. 
     Koç Topluluğu'nun, yaşanan mali krize karşın geçen yıl önemli yatırımları sürdürdüğünü anlatan Rahmi Koç, ''Bu yılı Uluslararası Muhasebe Standartları UMS ve kombine olarak 10 milyar doların biraz altında satış ve 400 milyon doların üzerinde vergiden önce karla kapatacağımızı tahmin ediyorum'' dedi. 
     Koç, üzerinde 1.5 yıldır çalışılan stratejiyi gün geçtikçe daha belirgin hale getirdiklerini belirterek, ''Önümüzdeki 5 yılda hedefimiz konsolide ciromuzu katlamak, yani 6.6'dan 12.5 milyar dolara çıkarmak, karlılığımızı da iki katından fazla artırmaktır'' dedi. 
     Rahmi Koç, dünyadaki gelişmeleri değerlendirirken, Japonya ve Almanya'nın mali yönden, Rusya ve Çin'in ise askeri açıdan zayıfladığını, NATO'nun misyonunu kaybettiğini, askeri ve teknoloji gücüyle ABD'nin geçmiş yıllara oranla hakimiyetini artırdığını, dünyanın tek kutuplu hale geldiğini belirtti. 
     ABD'nin terörizm ve kendi ekonomik sorunlarıyla meşgul olduğunu, Ortadoğu'daki gelişmelerin petrolden kaynaklandığını anlatan Koç, petrol fiyatlarında yaşanan artışın dünya ekonomisini tehdit etme eğilimi gösterdiğini vurguladı. 
     Genişlemiş Avrupa Birliği'nin bile ABD'ye ekonomik olarak rakip olmaktan çok uzak olduğunu kaydeden Rahmi Koç, faiz, petrol fiyatları ve finans kurumlarını kontrol eden, ekonomik büyüklüğü, serbest piyasası, teknolojik üstünlüğü ve sayısal askeri gücünün ABD'yi dünyanın en güçlü ülkesi konumuna getirdiğini bildirdi. 
     
     BÜLEND ÖZAYDINLI 
     Koç Holding CEO'su Bülend Özaydınlı ise konuşmasında dünyanın hızlı gelişim ve değişiminin önümüzdeki dönemde daha da hızlanacağını, Türkiye'nin bu sürece ayak uydururken Koç Topluluğu olarak kendilerinin de Türkiye'nin önünde koşan bir topluluk olma özelliğiyle hızlanmaları, zorluklarını bilerek değişim sürecini yılmadan, sabır ve inançla gerçekleştirmeleri gerektiğini ifade etti. 
     Özaydınlı, şunları kaydetti 
     ''Kurucumuz rahmetli Vehbi Koç'un 'Ülkem varsa ben de varım' sözünü hiçbir zaman aklımızdan çıkarmamamız gerekiyor. Bu kısa söz çok şey ifade ediyor. Bir ülkenin gücü insanlarının kurumlarının gücüyle doğru orantılıdır. Kurumların ve insanların gücü ise o ülkedeki eğitim seviyesi, hukuk düzeni, yönetim kalitesi, teknoloji geliştirme faaliyetleri, sanayileşme seviyesi, şeffaflık, kamu yönetiminin hesap verilebilirliği gibi faktörlere bağlıdır. Türkiye bu konulardaki sorunları nedeniyle rakibi olan gelişmekte olan ülkelerin gerisinde kalmaktadır. Örneğin, 30 yıl önce Türkiye ile aynı seviyede olan Güney Kore, kişi başına yaratılan katma değerde 2001 yılında Türkiye'yi 4 kat geçmiştir. 
     Özetle, Türkiye ilk defa uzun yıllar çektiği sıkıntıların kökenine inmiş ve uzun vadeli menfaatleri için ciddi bir dönüşüm sürecine girmiştir. Bu sürecin başlangıcı tarihimizde yaşadığımız en büyük krizin hemen arkasına rastlamıştır. Şu anda dip noktasında bulunan Türkiye için istikrarlı ve hızlı büyüme döneminin başlangıcında olduğumuzu düşünüyorum. Bu yeni dönemde, özellikle dış politik faktörlerin bu istikrar tablosunu sekteye uğratma ihtimaline karşın uzun dönemde Türkiye olumlu gelişim gösterebilecektir. Bu, aynı zamanda artan yabancı sermaye ile artan rekabet koşullarını da birlikte getirecektir.'' 
     
     HEDEF, YILDA YÜZDE 14 REEL BÜYÜME 
     Koç Topluluğu Stratejik Planı'na da değinen Özaydınlı, planın ana hedefinin yüzde 14 oranında reel büyüme sağlamak olduğunu kaydetti. 
     ''Ortalama yüzde 14 reel büyüyeceğiz ve büyürken kar ve kaynak yaratacağız. Kaynak yaratmak için çalışma yöntemlerimizi değiştireceğiz, önümüzdeki dönemde şirket değerlerimizi artırmak için azami çaba göstereceğiz'' diyen Özaydınlı, üst düzey yöneticilerden mesailerinin önemli bölümünü şirket değerini artırmak için kullanmalarını istedi. 
     Bülend Özaydınlı, topluluğun ana hedeflerine ulaşmak için, cirolarının önemli kısmını yurtdışı operasyonlardan kazanacaklarını, geleneksel olarak başarılı oldukları ve tüketiciye yakın işlere odaklanarak büyüyeceklerini, faaliyet gösterdikleri sektörlerde küçük çaplı işler yerine büyük çaplı işlere yoğunlaşacaklarını kaydetti. 
     Sektörde lider veya ikinci konumda olmadıkları, büyüme potansiyeli olmayan işlerden çekileceklerini de tekrarlayan Özaydınlı, markalarının değerlerini artıracaklarını, uluslararası markalar yaratacak veya satın alacaklarını, yaptıkları işlerde rekabet edebilmek için teknolojiye hakim olacaklarını bildirdi. 
     Özaydınlı, dünya ve Türkiye'nin değiştiğini, Koç Topluluğu'nun da bu trendi saptayarak Türk iş dünyasındaki geleneksel öncülüğünü gelecekte de sürdüreceklerini kaydetti. 
     





</TEXT>
</DOC>
