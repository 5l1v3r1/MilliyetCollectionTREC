<DOC>
<DOCNO> 149571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/13/son/soneko11.html </URL>
<DATE> 2003/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kişi başına düşen et miktarı artırılacak... 
</HEADLINE>
<TEXT>

     Bu yıl için hayvancılığa 176 trilyon lira kaynak ayıran Tarım ve Köyişleri Bakanlığı, kişi başına düşen yıllık et tüketim miktarını 20 kilograma çıkarmayı hedefliyor. 
     Tarımsal Üretim ve Geliştirme TÜGEM Genel Müdür Yardımcısı Adnan Gültek, yaptığı açıklamada, Türkiye'nin yıllık damızlık sığır ihtiyacının 50 bin baş olduğunu, ancak bunun sadece 30 bininin karşılanabildiğini söyledi. 
     Geriye kalan 20 bin başlık canlı hayvan açığı nedeniyle ülkemizde süt ve et sığırcılığının istenilen düzeye gelemediğini vurgulayan Gültek, bunun et fiyatlarını yükselttiğini ve tüketimi oldukça düşürdüğünü bildirdi. 
     Türkiye'de kişi başına düşen yıllık et tüketiminin 12 kilogram olduğunu belirten Gültek, ''Bu oran Avrupa ülkeleri ve ABD'de tüketilen miktarın çok altında kalıyor. Bunun en büyük nedeni, ülkemizde hayvancılığın yeterince gelişmemesidir'' dedi. 
     2000 yılında 33 trilyon, 2001 yılında 48 trilyon ve 2002 yılında da 75 trilyon liralık kaynak ayrılan hayvancılığa, bu yıl için 176 trilyon liralık bir kaynak sağlandığını anlatan Gültek, şunları kaydetti 
     ''Bu kaynakla öncelikle damızlık hayvan yetiştiriciliğine ağırlık vereceğiz. Damızlık yetiştiren üreticilere suni tohumlama teşviki ile yavru başına prim desteği sağlayacağız. Bunun yanı sıra, hayvanını satmak isteyen üreticiye kayıtlı hayvan başına 360 milyon lira daha ödeyeceğiz.'' Böylece damızlık hayvan yetiştiriciliğinin yaygınlaşacağını, süt ve et sığırcılığının gelişeceğini bildiren Gültek, ayrıca ıslah çalışmaları ile ülkemizdeki karkas ağırlığının 180 kilogramdan, 250 kilograma çıkarılacağını söyledi. 
     Daha birçok projenin uygulamaya konularak 2004 yılı sonunda yıllık et üretiminin 900 bin tondan, 1 milyon 700 bin tona çıkarılacağını vurgulayan Gültek, ''Et üretimi arttığı için fiyatlarda belli bir düzeyde kalacak. Amacımız kişi başına düşen yıllık et tüketimimizi 12 kilogramdan, 20 kilograma yükseltmek'' diye konuştu. 
     





</TEXT>
</DOC>
