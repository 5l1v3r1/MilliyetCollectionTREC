<DOC>
<DOCNO> 103423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/22/son/sontur19.html </URL>
<DATE> 2002/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da İsmail Cem'e coşkulu karşılama 
</HEADLINE>
<TEXT>

     YTP Genel Başkanı İsmail Cem, Türkiye yi ekonomik ve sosyal sorunlarından kurtarmak için Almanya başta olmak üzere tümAvrupa Birliği ülkelerinden destek yaratmak için uğraşacaklarını bildirdi. 
     YTP Genel Başkanı İsmail Cem ve Genel Sekreter İstemihan Talay, çeşitli temaslarda bulundukları Almanya gezisi sonrası Türkiye'ye döndüler. Atatürk Havalimanı'nda basın toplantısı düzenleyen Cem, temasları ile ilgili bilgi verdi. "Kendi insanımız ve onun temsilcileri ile biraraya geldik. Almanya Başbakanı Gerhard Schröder ve İçişleri Bakanı ile görüştük" diyen Cem, Schröder ile görüşmesinde Türkiye-Almanya ilişkilerini, orada yaşayan Türklerin sorunlarını ele aldıklarını belirttti. Schröder'den AB yolunda gelişen Türkiye'ye desteklerinin devam etmesini istediklerini kaydeden İsmail Cem, Almanya'da ayrıca önde gelen sanayici ve işadamlarıyla da önemli temaslarda bulunduklarını söyledi. Parti olarak Türkiye'yi 3 belasından kurtaracaklarını belirten Cem, bunların üretimsizlik, işsizlik ve eşitsizlik olarak sıraladı. Fabrikalarının yeniden canlanacağını, üretimin artacağını Türkiye'de gençlerin artık, işsizlik korkusuyla hayata başlamaması için her türlü çabayı göstereceklerini ifade eden Cem, bunları gerçekleştirebilmek için AB ülkelerinin tümünden ve Almanya'dan destek yaratmak için uğraş vereceklerini belirtti. Bunları gerçekleştirirken sadece dünyanın değil kendi insanlarının da desteğini alacağını söyleyen Cem, Türkiye'nin gücünü üretkenliğini yeniden seferber etmek üzere Türk gençliği ile birlikte yola çıktıklarını kaydetti. 
     "Yolculuğumuzun ilk durağı İstanbul'dayız" diyen Cem, "Başaracağımıza inanıyorum" diyerek beklentilerini dile getirdi. 
     
     "BİZİM İŞİMİZ DEĞİL 
     YTP Genel Başkanı İsmail Cem, basın toplantısının ardından gazetecilerin sorularına kısa yanıtlar verdi. 
     Derviş'in CHP'ye geçmesi ile ilgili bir soru üzerine, "Bizim işimiz değil" diyen Cem, Ankara'daki girişimde YTP'nin adının geçtiğinin hatırlatılması üzerine de, "Yakıştırma" yanıtını verdi. 
     
     YTP'DEN GÖVDE GÖSTERİSİ 
     Basın toplantısının ardından sonra, salondan çıkan İsmail Cem, İstemihan Talay, Şişli Belediye Başkanı Mustafa Sarigül ve diğer partililer ellerinde YTP bayrakları taşıyan kalabalık bir grup tarafından karşılandı. Halkoyunları ekiplerinin gösterisinin ardından seçim otobüsüne binen İsmail Cem, Mecidiyeköy'deki YTP il başkanlığının açılışına katılmak için konvoy eşliğinde yola çıktı. Konvoyu oluşturan araçlar içinde özel minibüsler, hat minibüsleri ve özel araçlar bulunurken, araçların içinde az sayıda kişinin olduğu gözlendi. Yüzden fazla aracın bulunduğu konvoyda araçlar YTP bayrakları ile donatılırken, bayrakların çoğunluğunda eski amblem olan gülün bulunması dikkat çekti. 
     İsmail Cem, seçim otobüsünün üstünden halkı selamlayarak havalimanından ayrılırken, konvoy 10. yıl marşı, 12 dev adam ve pop şarkıları eşliğinde yola devam ediyor. Karşılama nedeniyle havalimanına giden yollarda trafik sıkışırken, uçağa yetişmek isteyen bazı vatandaşların durumu protesto ettiği gözlendi. 
     





</TEXT>
</DOC>
