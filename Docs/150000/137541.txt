<DOC>
<DOCNO> 137541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/18/son/sonspo10.html </URL>
<DATE> 2003/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Samet Aybaba Aurelio'nun performansından memnun değilim 
</HEADLINE>
<TEXT>

     Trabzonspor, Adanaspor maçının hazırlıklarını sürdürüyor. 
     Teknik Direktör Samet Aybaba yönetiminde, Mehmet Ali Yılmaz Tesisleri'ndeki çalışmada, bordo-mavili oyuncular, özellikle kanatlardan yapılan ortalara gol vuruşu ve şut çalışması gerçekleştirdi. Antrenmana, belinde ağrı hisseden Fatih dışında tüm oyuncular katıldı. 
     Aybaba, idman sonrasında yaptığı açıklamada, Adanaspor'un kapalı bir savunma anlayışıyla hafta sonundaki karşılaşmada mücadele edeceğini tahmin ettiklerini ve bu nedenle kanat organizasyonları ve şut çalışması üzerinde durduklarını söyledi. 
     Ligde her karşılaşmanın kendileri açısından final değeri taşıdığını da kaydeden Aybaba, ''Adanaspor'un son haftalarda kaybetmesi ve teknik adam değişikliği rakibimize pozitif etki yapacaktır. Biz de kazandıkça ligde daha üst sıralara çıkacağımızı biliyoruz. Bu nedenle sahamızda yapacağımız bu karşılaşmadan galibiyetle ayrılmayı hedefliyoruz'' diye konuştu. 
     Geçen hafta Altay maçında iyi bir futbol ortaya koyduklarını da belirten Aybaba, futbolcuların attıkları goller ve ortaya koydukları performansın kendisini son derece memnun ettiğini ve aynı performansları sürdürmeleri gerektiğini ifade etti. 
     
     AURELİO'YA KULÜBE YOLU 
     Teknik Direktör Aybaba, Trabzonspor ile sezon sonu sözleşmesi bitecek olan ve sözleşmesinin uzaması konusunda bordo-mavili kulüple anlaşma sağlayamayan Aurelio'nun kötü oynadığını söyledi. 
     Aybaba, Brezilyalı oyuncu Aurelio ile sürekli görüştüğünü kaydederek, ''Kendisiyle konuşuyorum ama performansından memnun değilim. Hafta sonuna kadar çalışmalar var. Buna göre bir değerlendirme yapacağım'' dedi. 
     





</TEXT>
</DOC>
