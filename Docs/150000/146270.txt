<DOC>
<DOCNO> 146270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/30/dunya/adun.html </URL>
<DATE> 2003/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Eve dönmek istiyorum’ 
</HEADLINE>
<TEXT>

En şiddetli çarpışmaların yaşandığı Nasıriye’deki Amerikan deniz piyadesi isyan etti Her taraftan üzerime ateş açılmasından bıktım. Tek isteğim var o da eve dönmek 
     DIŞ HABERLER SERVİSİ 

     Irak’ta koalisyon güçleriyle hareket eden İngiliz yayın kuruluşu BBC’nin muhabiri Andrew North, 10. gününe giren savaşla ilgili izlenimlerini aktarırken, Irak güçlerinin umulandan dirençli çıkmasının müttefik askerleri üzerinde yarattığı moral bozukluğuna dikkat çekti. 
     Andrew North, Nasıriye’de karşılaştığı Amerikalı bir deniz piyadesinin, "Her yönden üzerime ateş açılmasından bıktım artık. Tek isteğim var o da eve dönmek" şeklinde konuştuğunu bildirdi. 
     BBC’nin internet sitesindeki habere göre, cephedeki askerler arasında Irak’ta umulmadık şeylerle karşılaşıldığını söyleyenler oldukça çok. Şimdiye kadar Iraklı askerlerin gerilla taktikleriyle uğraştıklarını söyleyen müttefik askerleri bundan yorgun düştüklerini gizlemiyorlar. 
     
     Başa çıkarız ama... 
     Bunun yanı sıra savaş öncesinde siyasilerin yarattığı kolay zafer havası ve Irak’ta yaşanan bunun tam aksi gerçekler kendilerine yalan söylendiği duygusu yaratarak çoğu askerin moralini bozmuş durumda. Askerler gerçek dışı bir atmosfer yaratılması yerine kendilerine çetin bir direnişle karşılacaklarının söylenmesi gerektiğini belirtiyorlar. 
     Gerçi, direniş ne denli çetin olursa olsun üstesinden geleceklerine inanıyorlar ama yine de böyle bir savaş için eğitim almadıklarını itiraf ediyorlar. 
     
     Berbat koşullar 
     Koalisyon askerleri, cephenin fiziki şartlarından da çok şik yetçiler. Sık sık büyük kum fırtınalarıyla karşılaşıyorlar. Kimi yerde yoğun balçığa saplanıyorlar. Etrafa yayılan dağ gibi çöpler de sivrisinek yatağı. 
     Beslenme de ayrı bir sorun. Üç öğün paketlenmiş kuru gıdayla besleniyorlar. Biftek, soslu tavuk, hindi etinin yanı sıra bol sebze veriliyor. Ancak askerler 10 gün içinde aynı bayat yemekleri tüketmekten bıkmışlar. Bazı yerlerde günde ancak bir öğün yemek geliyor. Yakıt ve pil sıkıntısı da baş gösterdiği için radyolar sustu. Arkadaşlarının vurulup ölmesi veya yaralanması da askerlerin savaşma azmini kırıyor. Hele bu, bir de, dost ateşi sonucu meydana gelirse. Hemen hepsi kendisini "ateşe her an maruz kalabilecek" ve ölüm tehlikesi içinde hissediyor. 
     Iraklı siviller ise ayrı bir baş ağrısı. Dost mu, düşman mı kestirilemiyor. Pentagon’un cepheye 120 bin kişilik takviye göndereceğini açıklaması da askerler arasında "Anlaşılan savaş çok uzun sürecek" kanaati yarattı. 
     


DÜNYA 














</TEXT>
</DOC>
