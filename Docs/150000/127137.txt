<DOC>
<DOCNO> 127137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/27/ekonomi/eko08.html </URL>
<DATE> 2002/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Zorunlu’da nakit ve taksitle ödeme 
</HEADLINE>
<TEXT>

     Zorunlu tasarruf hesabının tasfiyesi ve ödemelerin belli bir plan dahilinde yapılmasına ilişkin hazırlanan yasa taslağının, Başbakanlığa gönderilmesi bekleniyor. 
     Hazine, Maliye ve Devlet Planlama Teşkilatı’nın DPT ortak çalışmasıyla hazırlanan taslakta zorunlu tasarrufun, hak sahiplerine, nakit olarak ve taksitlendirme yöntemiyle ödenmesi üzerinde duruluyor. Ödemelere ilişkin 28 Aralık’a kadar yeni bir düzenleme yapılması gerekiyor. Yapılan hesaplamalara göre, zorunlu tasarrufun başladığı 1 Nisan 1988 tarihinden 2000 yılı Mayıs ayına kadar süren kesintiler, cari yıllık ortalama kurlarla dolar cinsinden yaklaşık 15.4 milyar doları buldu. 1990 yılından bu yana nema ödemesi olarak, yaklaşık cari yıllık ortalama kurlarla 7 milyar dolar çalışanlara verilirken, yine yaklaşık 1 milyar dolar da anapara ödemesi yapıldı. 
     Zorunlu tasarrufta 31 Ekim 2002 itibariyle, anapara ve nema geliri olarak toplam 12 katrilyon 849.5 trilyon lira birikti. Yapılan anapara, nema ödemeleri ve Ziraat Bankası komisyonlarından sonra hesapta şu anda net 9 katrilyon 320 trilyon lira bulunuyor. 
     



 EKONOMİ 






















</TEXT>
</DOC>
