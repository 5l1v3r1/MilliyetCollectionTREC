<DOC>
<DOCNO> 101937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/15/guncel/gun06.html </URL>
<DATE> 2002/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Hamile kaymakamın yangınla mücadelesi 
</HEADLINE>
<TEXT>

Balıkesir’deki yangında, hamile olan kaymakam Canan Hançer’in mücadelesi takdirle karşılandı 
     COŞKUN YAMAN DHA 

     Balıkesir’in Kepsut ilçesinin genç kaymakamı Canan Hançer 29 , orman yangınındaki özverili çalışmasıyla takdir topladı. Yangın ihbarını alır almaz harekete geçen 2 aylık hamile Hançer, 48 saat uyumadan söndürme çalışmalarına katıldı, evini kaybeden vatandaşlarını teselli edip ihtiyaçlarının karşılanmasını sağladı. 
     Hançer, yangının başlamasının ardından jandarma ile köylere giden ilk kişi oldu. Köyleri tek tek dolaşan ve köylülere moral veren Hançer, söndürme ekiplerinin kumanyalarını hazırlattı, evini yitiren köylüler için Sivil Savunma Müdürlüğü ve Kızılay’dan çadır temin etti. Elektriksiz kalan köylere de piknik tüpü ve lüks lambası dağıttı. Hançer, "Ben görevimi yaptım. Elimden gelseydi yangın gözetleme kulelerine çıkacaktım, hamile olduğum için çıkamadım" dedi. 
     



 GÜNCEL 

























</TEXT>
</DOC>
