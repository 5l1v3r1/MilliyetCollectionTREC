<DOC>
<DOCNO> 129338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/07/son/sontur07.html </URL>
<DATE> 2003/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağır ve dilsizler lokali, sessizliği sevenlerin ilgisini çekiyor 
</HEADLINE>
<TEXT>

     Konya'daki sağır ve dilsizlerin sessiz ama iddialı oyunlarına sahne olan lokalde, kağıt ve okey taşlarının sesinden başka gürültü duyulmuyor. 
     Yaklaşık 9 yıl önce biraraya gelen 50'ye yakın sağır ve dilsiz, seslerini duyurabilmek ve haklarını arayabilmek için Konya Sağır-Dilsizleri Kalkındırma ve Himaye Derneği'ni kurdu. 
     O günden sonra kendilerinin de sağlıklı bir birey gibi her türlü işte görev alacağını ve iletişim kurabileceğini göstermek için mücadele eden sağır-dilsizler, boş zamanlarını değerlendirmek ve eğlenmek için de bir lokal açtılar. 
     Kısa süre önce Konya Büyükşehir Belediyesi ve Emniyet Müdürlüğü'nden aldıkları izinle Sağır ve Dilsizler Lokali'ni faaliyete geçiren engelliler, bu lokal sayesinde normal kahvehanelerde isteklerini anlatamamanın ve sürekli izleniyor olmanın verdiği sıkıntıdan da kurtulduklarını bildiriyorlar. 
     Lokali ziyarete gelen kişileri, alışılagelmiş kahvehane gürültüsü yerine, gürültüsüz bir ortamda konuk eden dernek üyeleri, oyunun heyecanı ve iddiasıyla birbirlerine kızmaları durumunda bile ıstakayı masaya vurmak yerine tepkilerini sadece el hareketleriyle gösteriyor. 
     Sadece kağıt ve okey taşlarından gelen seslerin yankılandığı lokal, sessiz ortamıyla, engelli olmayan buna karşın gürültüden hoşlanmayan kişilerden de talep görüyor, ancak bu kişiler alınan karar gereği lokale giremiyor. 
     
     ARTIK ÇOK RAHATLAR 
     Konya Sağır-Dilsizleri Kalkındırma ve Himaye Derneği Başkanı Hakkı Solakgil, lokalde çaycıdan garsonlara kadar tüm çalışanların sağır ve dilsiz olduğunu ifade ederek, şunları söyledi 
     ''200'e yakın üyemiz bu lokal sayesinde adeta yeniden hayat buldu. Lokalde herkesin özürlü olması herkesin rahat etmesini sağlıyor. Çevremizde sessiz kahvehane olarak bilinen lokal, prensipleri, güzel ortamı ile ilgi çekiyor. Üyelerimize bu tür bir hizmet verdiğimiz için çok mutluyuz.'' 
     





</TEXT>
</DOC>
