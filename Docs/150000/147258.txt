<DOC>
<DOCNO> 147258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/03/son/soneko09.html </URL>
<DATE> 2003/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Bankası Türkiye alt-orta gelir grubu ülkeleri arasında... 
</HEADLINE>
<TEXT>

     Dünya Bankası'nın yayımladığı 'Küresel Kalkınma Finans Raporu''nda Türkiye'de gelecek dönemde göreceli siyasi istikrar beklentisi yer alırken, Irak Savaşı'nın turizmde çöküntüye yol açması durumunda Türk ekonomisinin ağır zarar görebileceği belirtildi. 
     Uluslararası Para Fonu IMF ve Dünya Bankası'nın gelecek hafta yapılacak yıllık bahar toplantıları öncesinde yayınlanan raporda, Türkiye'ye ilişkin değerlendirme, veri ve beklentilerde yer aldı. 
     Raporun kısa dönemde Türkiye'ye ilişkin tahminlerinde göreceli siyasi isktikrarın hüküm sürmesi ve yapısal reformlarda ilerleme sağlanması öngörüldü. Bu 2 faktör çerçevesinde Türkiye'nin performansında yavaş bir ilerleme beklendiği belirtildi. 
     Dünya Bankası'nın raporunda, Irak Savaşı'nın Türk turizminde çöküntüye yol açması halinde bunun ekonomiye ağır zarar verebileceği ifade edildi. 
     Raporda, geçen yıl Avrupa Birliği'nin AB zayıf büyüme performansının yakın ilişkide olduğu ülkeleri olumsuz etkilediği, ancak buna ve 2001 krizine karşın Türkiye'nin 2002'de hızlı bir büyüme gerçekleştirdiği bildirildi. 
     Raporda, Türkiye'de geçen yıl doğrudan dış yatırımın ise bir önceki yıla göre önemli düşüş kaydettiğine işaret edildi. 
     İşçi döviz gelirlerinin Türkiye gibi ülkelerin ekonomileri için önem taşıdığı kaydedilen raporda, 2001 yılında Türkiye'ye 2.8 milyar dolar işçi döviz transferi gerçekleştiği ve bu alanda Türkiye'nin gelişmekte olan ülkeler arasında 6. sırada yer aldığı belirtildi. 
     
     TÜRKİYE ALT-ORTA GELİR GRUBU ÜLKESİ 
     ''Küresel Kalkınma Finans Raporu'nda'' Türkiye bu defa da kişi başına yıllık geliri 746 ve 2975 dolar arasında bulunan alt-orta gelir grubu ülkeleri arasında yer aldığı ve bu grupta Avrupa'dan Rusya, Arnavutluk, Belarus, Bosna-Hersek, Bulgaristan, Makedonya, Romanya ve Sırbistan ile Karadağ'ın da bulunduğu görüldü. 
     Ancak Türkiye, bu kategori de Gabon ve Botswana gibi bazı Afrika ülkelerinin altında kaldı. 
     Raporda, Türkiye borçlu ülkeler arasında da orta gelir ve borç düzeyine sahip ülkeler kategorisinde gösterildi. 
     





</TEXT>
</DOC>
