<DOC>
<DOCNO> 118299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/11/son/sontur07.html </URL>
<DATE> 2002/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Saldırıya uğrayan MHP'li eski milletvekilinden savunma 
</HEADLINE>
<TEXT>

     MHP Malatya eski Milletvekili Basri Coşkun, Merkez Yönetim Kurulu MYK toplantısı çıkışında kendisine saldıranların MHP'li ve ülkücü olmadıklarını ifade ederek, ''Onlar, MHP'nin sayın Genel Başkanı'nın onurlu istifa kararına rağmen, Genel Merkezi elinde tutmaya ve ülkücü hareketi çıkmaz sokaklara mahkum etmeye çalışanların uzantılarıdır'' dedi. 
     Coşkun, TBMM'de 13 eski MHP milletvekili ile birlikte basın toplantısı düzendi. 
     3 Kasım seçimi ile gelen hayal kırıklığının sebeplerini teşhis etmeye çalışırken çok önemli bir ilke sorunuyla karşı karşıya kaldıklarını kaydeden Coşkun, ''her şeyin konuşulacağı ve tahliller yapılacağı'' umuduyla MYK toplantısına katıldıklarını söyledi. 
     Coşkun, toplantının ardından bir grup kendini bilmezin sözlü ve fiili saldırısına maruz kaldıklarını belirterek, şunları söyledi 
     ''Söz konusu saldırı ve eylemi gerçekleştirenler kesinlikle MHP'li ve ülkücü değildirler. Hele hele bazı yayın organlarında yer aldığı gibi Türk gençliğinin umut merkezi olan Ülkü Ocakları mensubu hiç değiller. Onlar, MHP'yi bunca üzüntü, dert, sıkıntı ve hezimete uğratanların doğrudan maşaları ve piyonlarıdır. 
     Onlar, MHP'nin Sayın Genel Başkanı'nın onurlu istifa kararına rağmen, MHP Genel Merkezi'ni elinde tutmaya ve ülkücü hareketi çıkmaz sokaklara mahkum etmeye çalışanların uzantılarıdır. 
     Ülkü Ocakları'ndan yükselen feryada aldırış etmeyenler, kendilerini sırça köşkte saklayanlar, hepsinin hesabını er geç vereceklerdir.'' 
     
     ''KOMPLO'' 
     Bir gazetecinin, ''olayların ardında aidat sorunu olduğu söyleniyor. Bu doğru mu '' şeklindeki sorusuna Coşkun, ''Kesinlikle böyle bir şey yok. Bu önceden planlanmış bir komplodur, hedef saptırmadır'' karşılığını verdi. 
     





</TEXT>
</DOC>
