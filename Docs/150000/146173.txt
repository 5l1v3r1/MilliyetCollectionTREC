<DOC>
<DOCNO> 146173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/29/son/sondun27.html </URL>
<DATE> 2003/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat'ın dışında patlamalar duyuldu... 
</HEADLINE>
<TEXT>

     Abdüllatif Benderoğlu bildiriyor- Irak'ın başkenti Bağdat'ın dışında, bugün öğleden sonra 4 patlama duyuldu. 
     Patlama sesleri, Bağdat'ın güney kesimindeki dış mahallelerden geldi. Hava saldırısı devam ederken, Irak uçaksavar bataryaları karşı ateş açtı. 
     Bağdat, bu sabah 2 füze saldırısına da uğradı. Bugün erken saatlerde Tomahawk füzesiyle saldırıya uğrayan 11 katlı Enformasyon Bakanlığı'nın son katı büyük hasar gördü. Saldırıda, binayı koruyan birkaç kişi yaralandı. Füzenin binaya şiddetle çarpması sonucu bakanlığın pencere ve kapıları yerinden söküldü, tüm camları kırıldı. Bakanlığın zemin katındaki basın merkezi de büyük hasara uğrarken, binadaki faks cihazları, televizyon ve bilgisayarlar da hasar gördü. 
     Bağdat'a son 3 gün içinde fırlatılan füzelerin yerleşim birimlerine isabet ettiği belirtiliyor. Eşşule hastanesindeki yaralıların çoğunun çocuk, kadın ve yaşlı insanlardan oluştuğu gözlendi. Bağdat halkı, gün geçtikçe zorlaşan yaşam koşullarıyla mücadele ederken, Kızılay ve Kızılhaç'a ait ambulanslar sokaklarda dolaşarak yaralıları hastanelere taşıyor. 
     Bağdat'ta dünden bu yana elektrik kesintisinin yanı sıra akıllı füzelerle en büyük 3 telefon santralinin vurulması sonucu iletişim ağları da kesildi. 
     





</TEXT>
</DOC>
