<DOC>
<DOCNO> 100896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/09/spor/spo15.html </URL>
<DATE> 2002/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu 
</HEADLINE>
<TEXT>

     Yesiç istifa etti 
     SÜPER Lig’in başlama günü Altay ile Teknik Direktör Yesiç’in yolları ayrıldı. İstediği takviyelerin yapılmaması üzerine istifa eden Yesiç, "Kararımdan dönmeyeceğim. İstifam yönetimin toparlanması için ve takviyelerin yapılması için bir uyarı" dedi. 
     
     Yeni başkan Cemal Aydın 
     SÜPER Lig’de Kulüpler Birliği Vakfı Başkanlığı’na Ankaragücü Başkanı Cemal Aydın seçildi. İstanbul Dedeman Oteli’ndeki olağanüstü genel kurulda son üç yıldır başkanlığı yürüten ve bu kez aday olmayan Gençlerbirliği Başkanı İlhan Cavcav’ın yerine Aydın getirildi. İkinci başkan İstanbulspor Başkanı Adnan Sezgin, genel saymanlığa da Malatyaspor Başkanı Hikmet Tanrıverdi oldu. 
     
     Yanal’a şartlı izin 
     ANKARAGÜCÜ’NÜN şikayeti üzerine Futbol Federasyonu tarafından 413 bin dolar ödemesine karar verilen Gençlerbirliği Teknik Direktörü Ersun Yanal’a Tahkim Kurulu’ndan şartlı izin çıktı. Kurul, Yanal’ın söz konusu rakamın yarısı olan 206 bin 500 doları nakit olarak yatırması veya teminat mektubu olarak vermesi halinde çalışma izni alabileceğine karar verdi. 
     
     Şampiyonluğa vurdular 
     KICK-BOKS Milli Takımımız, Rusya’daki Uluslararası Turnuva’da 4 altın, 5 gümüş madalya kazanarak, takım halinde zirveye çıktı. Taşkın Kahveci, Cemal Daşdan, İbrahim Çiçek ve Hakan Demiray altına ulaştı. Milli Takım Başantrenörü Ercan Özhan, "Hedefimiz 16 - 21 Eylül’de İtalya’daki Dünya Şampiyonası. Geçen yıl kıl payı kaçırdığımız şampiyonluğu bu kez yakalayacağız" dedi. 
     
     Prim teslimi 
     ULUSOY Holding Yönetim Kurulu Başkanı Saffet Ulusoy, Milli Takım için vaadettiği 300 bin dolarlık primi oğlu olan Haluk Ulusoy’a çek olarak teslim etti. Ata Aksu, Orhan Saka ile Milli Takımlar Teknik Direktörü Şenol Güneş’in de katıldığı törende Federasyon Başkanı Ulusoy, "İnşallah babam örnek alınır" dedi. 
     
     Da Silva şoku 
     ELAZIĞSPOR’UN uzun uğraşlar sonunda Trabzonspor’dan transfer ettiği Robson Da Silva sakatlığı nedeniyle ilk yarıyı kapattı. Brezilyalı oyuncunun çekilen MR sonucunda ön çapraz bağlarında kopuk olduğu belirlendi ve İstanbul’da ameliyat edileceğini açıklandı. 
     
     Almanya’da müthiş start 
     ALMANYA Ligi’nde yeni sezon bugün başlıyor. Açılış maçında son şampiyon B.Dortmund, Lig Kupası sahibi H.Berlin’i ağırlayacak. İlk haftada E.Cottbus - B.Leverkusen, Nuremberg - Bochum, B.Moenchengladbach - B.Münih, Schalke 04 - Wolfsburg, Stuttgart - Kaiserslautern, Hamburg - Hanover, A.Bielefeld - W.Bremen, 1860 Münih - H.Rostock maçları oynanacak. 
     
     Havuzdan rekor taştı 
     ATAKÖY Havuzu’ndaki Türkiye Yaz Kupası Yüzme Şampiyonası’nın ikinci gününde sabah seansında yaş gruplarında altı rekor kırıldı. Bayanlar 50 metre kurbağalama 13 yaşta Buse Günaydın 35.79, 15 - 16 yaşta Merve Terzioğlu 35.42, erkekler 12 yaşta Toygun Tecirli 36.15, 14 yaşta Ömer Aslanoğlu 32.83, Bayanlar 200 metre karışık 13 yaşta Cansu Akın 2.31.15, Erkekler 400 metre serbest 13 yaşta Arda Erzin 4.29.43 ve Bayanlar 4x100 karışık bayrak 12 yaşta da Fenerbahçe 4.56.60 ile rekorların sahipleri oldular. 
     
     Düzeltme 
     SLOVEN futbolcu Miran Pavlin, Trabzonspor’a değil, Samsunspor’a transfer olmuştur. Düzeltir ve özür dileriz. 
     



 SPOR 
























</TEXT>
</DOC>
