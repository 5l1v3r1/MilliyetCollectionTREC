<DOC>
<DOCNO> 142527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/13/son/sontur11.html </URL>
<DATE> 2003/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Halk dilinde hastalıklar... By Pass Paspas, Hepatit B Habitat B 
</HEADLINE>
<TEXT>

     Çeşitli rahatsızlıkları nedeniyle doktora giden bazı vatandaşlar, hastalık ve şikayetlerini, bazen gülümseten sözlerle dile getiriyor. 
     Dokuz Eylül Üniversitesi DEÜ Tıp Fakültesi Hastanesi'nin bülteni ''Arpa Boyu''nda yer alan bilgiye göre, doktora gelen hastalar, şikayet ve rahatsızlıklarını, bilinenden farklı şekilde ifade ediyor. 
     By-Pass operasyonu geçiren bir hasta, ''Doktor bey, ben paspas oldum'' derken, Hepatit B olup olmadığını öğrenmek isteyen bir başka hasta şikayetini ''Bende Habitat B var mı '' sorusuyla iletiyor. Çocukları olmadığını anlatmak isteyen adam, eşini göstererek, ''Doktor bey, aha bu 5 senedir çocuk getirmiyi...'' ifadesini kullanırken, varisi olduğunu belirtmek isteyen hasta, ''Bacaklarımda valiz var'' cümlesini kuruyor. 
     Prostat ameliyatı geçirdiğini anlatmaya çalışan hasta, ''Propostodan ameliyat oldum'', başının döndüğünü belirtmek isteyen hasta, ''Başımda döneklik var'', muayene olmak isteyen bir başka hasta ise ''Ben miyane olcam'', eşinin guatr hastası olduğunu bildirmek isteyen biri, ''Doktor bey, bunun iç kuatrosu var'' ifadesini kullanıyor. 
     İzmir Tabip Odası Başkanı Fatih Sürenkök, yaptığı açıklamada, bu durumun, halkın sağlık konusundaki bilgisinin yetersiz olması ve hastalıklara yakıştırdığı kelimeleri kullanmasından kaynaklandığını söyledi. 
     Sürenkök, bunun çok normal bir durum olduğunu belirterek, ''Halkımız, günlük yaşamdaki dili sağlık alanına adapte ederek, hekimleri gülümsetiyor. Biz de zaman zaman bu tip olaylarla karşılaşıyoruz. Vatandaşlarımızın tıptaki bir takım terimleri kendi diline çekmesini çok yadırgamıyoruz'' dedi. 
     





</TEXT>
</DOC>
