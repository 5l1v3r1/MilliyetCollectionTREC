<DOC>
<DOCNO> 121818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/29/son/soneko26.html </URL>
<DATE> 2002/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
HSBC kredi kartları, Advantage özelliğine kavuştu... 
</HEADLINE>
<TEXT>

     Advantage Card'ın satın alınmasını takip eden entegrasyon çalışmalarının ilk etabının tamamlanarak, 1 Aralık tarihinden itibaren HSBC Bank kredi kartlarının Advantage özelliğine kavuştuğu bildirildi. 
     Advantage markası dahil Benkar Tüketici Finansmanı A.Ş.'yi Eylül 2002'de satın alarak bireysel finansal ürün ve hizmet yelpazesini önemli ölçüde tamamlayan HSBC, birleşmeden doğan ilk ürününü müşterilerinin hizmetine sundu. 
     HSBC Bank'tan yapılan açıklamaya göre, 1 Aralık tarihinden itibaren 450 bine yakın HSBC Bank kredi kartı müşterisi, Advantage Card'ın hizmetler bütününden yararlanabilecekler. 
     Buna göre, HSBC Bank kredi kartı sahipleri, diledikleri takdirde 25 farklı sektörden 300'e yakın üye kuruluşun 5 binden fazla satış noktasında alışverişlerini Advantage özellikli hizmetler ile yapabilecekler. Böylelikle 1.3 milyonu aşkın Advantage Card sahibi sayısı da yaklaşık 1.8 milyona yükseldi. 
     HSBC Bank A.Ş. Genel Müdürü Piraye Antika ise kuruluş olarak Türkiye'de sundukları bireysel ürün ve hizmet yelpazesini, Türkiye'nin en başarılı tüketici finansmanı operasyonu olan Advantage Benkar'ın bünyelerine katılmasıyla daha da geliştirdiklerini belirterek, şunları kaydetti 
     ''İki markanın sinerjisinden doğan güçle, bir yandan HSBC müşterilerine Advantage Card özellikleri sağlamayı, öte yandan Advantage Card müşterilerine ise uluslarararası kredi kartı ve diğer bankacılık hizmetlerini sunmayı hedefledik. Satın alma işleminin tamamlanmasının ardından henüz 3 ay geçmesine rağmen bu iki ana hedefimizden ilkine ulaştık. 
     Advantage'ın HSBC Grubu'nun uluslararası bir markası olarak tescil edilmesiyle birlikte, şimdi sıra 1.3 milyon Advantage Card sahibini, HSBC'nin uluslararası bankacılık deneyimleri ile ürün ve hizmetlerinden yararlandırmaya geldi. Bunu mümkün kılmak için, bankamızın mevcut teknolojik altyapısını daha da geliştirmek üzere var gücümüzle çalışıyoruz.'' HSBC Bank A.Ş. Genel Müdür Yardımcısı Demet Cimilli ise, yeni ürünün, özellikle bireysel bankacılık alanında Advantage ile atılım yapan HSBC Bank için önemli bir kilometre taşı olduğunu vurguladı. 
     





</TEXT>
</DOC>
