<DOC>
<DOCNO> 126739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/25/yazar/tamer.html </URL>
<DATE> 2002/12/25/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Tayyip Bey’in bereketi hani nerede 
</HEADLINE>
<TEXT>

     Cumhuriyet gazetesi yazarı Oral Çalışlar’ın Adana’da yaşayan annesi 1 ay kadar önce kalp krizi geçirdi. Oral annesini daha iyi bakılması için İstanbul’a yanına almak istiyor. Ancak Adana havaalanı 1 aydır kapalı. Nedeni "tamirat " Güneyin merkezindeki bu koca kentimize uçakla ulaşım ancak karayoluyla 1.5 saatlik mesafedeki Gaziantep üzerinden. Annesinin karayoluyla Gaziantep’e nakledilmesi sakıncalı olduğu için İstanbul’a gelemiyor. 
     Benden Adanalılara tavsiye Özel uçak tutacak maddi varlığa sahip değilseniz, bugünlerde sakın hastalanmayın. Zira Adana havaalanının tamiratı daha epey süreceğe benziyor. Kimine göre Adana havaalanına, ABD’nin Irak Savaşı’nda kullanabileceği uçakların kalkışı için yeni pistler yapılıyor. Kimine göreyse yine Adana’da bulunan İncirlik Hava Üssü’nde son dönemde giderek artan faaliyetlerin izlenmesi istenmediği için Adana havaalanı kapatılmış bulunuyor. 
     
     Pearson’un Noel’i 
     ABD’nin Irak’a saldırı hazırlıklarının tek mağduru Adanalılar değil kuşkusuz. Amerika’nın Ankara Büyükelçisi zavallı Robert Pearson’un Noel tatilini geçirmeyi hayal edebileceği en son yer, herhalde Türkiye’ydi Ama Türkiye’nin savaşa katkısının ayrıntılarıyla ilgili çalışmalar bitmeyince Pearson’un da başka seçeneği kalmadı. 
     Aslında savaş başlı başına bir insanlık dramı. Dolayısıyla da insan, muhtemel bir savaşın ekonomik faturasını çıkartmaya çalışırken hicap duymuyor değil. 
     Ama ekonomik göstergelerimizin son günlerdeki hali de ortada. Ve açlık sınırındaki 15 milyon insanıyla, milyonlarca işsiziyle vatandaş artık biraz soluk almak istiyor. 
     
     ABD halkı, Türk halkı 
     ABD eski Dışişleri Bakanı Madeline Albright’ın başında bulunduğu kuruluşun yaptırdığı bir araştırmaya göre Amerika’da halkın yüzde 67’si savaşa evet derken, Türkiye’de savaş isteyenlerin oranı sadece yüzde 12.5. Her fırsatta referandum sözünü dilinden düşürmeyen, parti içi demokrasiye önem verdiği bilinen AKP lideri Tayyip Erdoğan, Irak için de referanduma gitseydi ya... Sahi bu arada Tayyip Bey’in ifadesiyle "AK Parti ile birlikte Türkiye’ye gelen güven ve bereket"e ne oldu Tek bir önlem bile alınmadan gelen bereket, son sürat eridi gitti. 
     Şimdi Tayyip Bey’e yakın çevrelerde, ekonomik göstergelerdeki son sürat bozulmanın nedenleriyle ilgili olarak papatya falına bakılıyormuş 

</TEXT>
</DOC>
