<DOC>
<DOCNO> 102640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/19/spor/yurundul.html </URL>
<DATE> 2002/08/19/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Defans bloku 
</HEADLINE>
<TEXT>

     Fenerbahçe ligin ikinci maçını Kadıköy’de üç puanla kapadı. Oyuna hızlı ve ofansif ağırlıklı başladılar. İlk 15 dakikada ciddi kale önü pozisyonları yakalanırken, çok sayıda da duran top kazanıldı. Ama gol gelmedi. Devrenin ilerleyen bölümünde Fenerbahçe’nin en büyük sıkıntısı olan takım presindeki rahatsızlık gündeme geldi. Top rakipteyken bilhassa Revivo, Washington ve Ortega’nın yapıları nedeniyle defansif görevlerini yapmayışları Ankaragücü’nün orta alanı rahat geçip onsekizi tehdit etmesine yol açtı. Tabii, bu pres rahatsızlığı doğal olarak hücum zenginliğini de engelliyor. Karşı alanda top kazanamamak yüzünden hep yerleşmiş kalabalık savunmaya hücum ediliyor. Bu dezavantaja rağmen mümkün olduğunca üretkenlik sağlandı. Devre biterken de duran toptan Washington’un güzel kafa vuruşuyla skor avantajı ele geçti. İkinci yarı da benzer yapıdaydı. Fenerbahçe kopuk kopuk ataklarla pozisyonlar buldu. Ama değerlendiremedi. Ankaragücü ise orta sahasının pasif oyunu yüzünden Fenerbahçe’nin bu alandaki bir pozisyon dışında zaaflarını değerlendirecek imkan bulamadı. Sonuçta da Fenerbahçe üç puanın sahibi oldu. 
     Ortega genelde çok başarılı performans sergiledi. Ofansif güce yetenekleriyle katkı sağlayan isimdi. Johnson asker görevini büyük bir ciddiyetle yaptı. Stevic futbolu ve yer parsellemesini iyi biliyor. Ama fizik kondisyonu yetersiz. Fenerbahçe’nin dünkü maçtaki galibiyetinin en önemli isim defans blokuna aitti. Mustafa Doğan amansız markajıyla Agustine’yi sildi. Fatih mükemmel kademelerle çok kritik tehlikeleri önledi. Ogün de oyun disiplini ve çabukluğu ile olumlu not aldı. Orta sahası ve ileri ucu pres yapmayan bir takımda defans bloku kaleci Rüştü’ye iş bırakmadı. Lorant, Revivo’yu değiştirmekte geç kaldı. Yorulan Stevic’te ısrar etmesi de, kritik skorda onun tecrübesinden faydalanmak ve de kondisyonunu zorlamak içindi. Yalnız Oktay - Washington değişikliğini anlayamadık. 
     Ankaragücü eski kimliğinden uzak. Baidoo, Yılmaz ve İsmet’in ofansif katkıları çok düşük kaldı. Forvetleri de Fenerbahçe’nin başarılı defans bloku içinde yalnızlık içinde eridiler. Savunma kurguları da, yerleşme düzenleri de basit hatalar içindeydi. 
     Ali Aydın çok iyi bir maç yönetti. Düdüklerini seyircinin isteğine göre çalmadı. Bütün kararları da doğruydu. 
     



 SPOR 





























</TEXT>
</DOC>
