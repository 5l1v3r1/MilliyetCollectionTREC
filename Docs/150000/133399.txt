<DOC>
<DOCNO> 133399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/27/son/sondun12.html </URL>
<DATE> 2003/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kara Kuvvetleri Komutanı Org. Yalman Denktaş ile görüştü... 
</HEADLINE>
<TEXT>

     Kara Kuvvetleri Komutanı Orgeneral Aytaç Yalman, KKTC Cumhurbaşkanı Rauf Denktaş'ın inisiyatifiyle başlayan görüşmelerde, Rum tarafının, Avrupa Birliği AB ve ilgili çevrelerden aldığı destekle, Ada'da iki egemen devletin yeni bir ortaklığını hedef alan adil ve kalıcı bir çözüme yaklaşmadığını söyledi. 
     Kıbrıs Türk Barış Kuvvetleri Komutanlığı birliklerini denetlemek ve ''Barış 2003 Plan Semineri''ne katılmak üzere KKTC'ye gelen Orgeneral Yalman, Cumhurbaşkanı Rauf Denktaş tarafından kabul edildi. 
     Orgeneral Yalman, yaptığı açıklamada, Cumhurbaşkanı Denktaş'a desteklerini belirtti ve ''Bugüne kadar Kıbrıs Türk halkının mücadelesinde hiçbir zaman etkinliği azalmayan liderliğiniz ve tarihe iz bırakacak diplomatik çabalarınız nedeniyle Türk Silahlı Kuvvetleri adına hayranlık duygularımızı belirtmek isterim'' dedi. 
     Denktaş'ın inisiyatifiyle başlatılan ve halen devam eden görüşmelerde Rum tarafının, başta AB olmak üzere ilgili çevrelerden aldığı destekle, Ada'da iki egemen devletin yeni bir ortaklığını temel alan kalıcı ve adil bir çözüme yaklaşmadığını ifade eden Orgeneral Yalman, Rumların, Türk tarafının azınlık olarak bünyesine alma yaklaşımını sürdürdüğünü kaydetti. 
     Orgeneral Yalman, şöyle konuştu 
     ''Önümüzdeki dönemde, ilgili tarafların, Ada'da geçmişte ve bugün yaşanan gerçekleri dikkate alarak, kalıcı ve adil bir barışın tesisi için tarafınızdan yaratılan bu fırsatı değerlendirmelerini, Annan çözüm planında bu yönde yapılacak değişiklik tekliflerinizi dikkate almalarını temenni ediyoruz. Aksi takdirde doğu Akdeniz'in sürekli bir kriz ortamına sürüklenmesi kaçınılmazdır.'' Türk Silahlı Kuvvetleri'nin her türlü krizi karşılayacak güçte ve kararlılıkta olduğunun altını çizen Orgeneral Yalman, ''fakat sürekli bir krizin Avrupa Birliği dahil hiçbir tarafa fayda sağlamayacağını'' vurguladı. 
     Doğu Akdeniz'de Türkiye'nin müktesep haklarını korumayan, Kıbrıs Türk halkının eşit egemenliğine dayanmayan hiçbir çözümün kabul edilmeyeceğinin ilgili taraflarca bilinmesi gerektiğini belirten Orgeneral Yalman, ''Eğer gerçekten çözüm istiyorlarsa çözüm çabalarına bu gerçekler doğrultusunda yaklaşmalarının gerektiğini değerlendiriyorum'' dedi. 
     KKTC Cumhurbaşkanı Rauf Denktaş, Annan planının olduğu haliyle imzalanması halinde ''50 bin Kıbrıs Türkünün yerinden sökülerek başka bir yere ekileceğini'' söyledi. 
     Denktaş, Kara Kuvvetler Komutanı Orgeneral Aytaç Yalman'ı kabulünde, bu ziyaretin kendilerine moral verdiğini, halka ışık tuttuğunu belirtti. 
     Kıbrıs Türkünün İngiliz sömürge idaresine karşı verdiği mücadeleyi yansıtan 27-28 Ocak 1958 Direnişi'nin bugün anıldığını anımsatan Denktaş, o günlerde Türk askerinin içlerinde olmadığını, devletlerinin ve Mehmetçiğin korumasının bulunmadığını anlattı. 
     Denktaş, ''o günlerde Türk çobanların kuş avlanır gibi avlandığını, EOKA terör örgütünün eylemlerin her tarafı sardığını, Kıbrıs Türkünün bu şartlar altında direnerek, 'Ölürüz, ama boyun eğmeyiz' diyerek, birlik ve beraberlikle, Türkiye'ye güvenerek bu günlere geldiğini'' kaydetti. 
     ''Bugün karışık sesler çıktığını'' ifade eden Denktaş, herkesin barış istediğini, barışın şartları olduğunu belirterek, ''Her barış barış değildir. Şartlar, Türkiye'nin müktesep haklarının kabul edilmesi, tanınması ve iki egemen halkın yeni bir ortaklığı. Bu yönde ilerlemek istiyoruz. Annan belgesi bu yönde bize bir ümit veriyor mu, vermiyor mu konusunda halk ikiye bölünmüş durumdadır. Biz bütün aksaklıklara rağmen, bu belgeyi iyileştirmek için çaba harcamaktayız'' diye konuştu. 
     BM Genel Sekreteri'nin Kıbrıs Özel Temsilcisi Alvaro De Soto ile hafta sonunda yaptıkları görüşmelerde, belgedeki bazı maddelerin BM açısından ne anlama geldiğini anlamaya çalıştıklarını söyleyen Denktaş, ''Gördük ki, onların da BM bazı konularda pek net görüşleri yok. Bütün mesele şudur Kıbrıs Türkü, eğer bu anlaşma olduğu gibi kabul edilirse, 50 bin kişi olarak yerinden sökülecek, bir yerlere yeniden dikilecektir. Bu sökülüp dikilecek olan insanlar, daha evvel de sökülmüş ve ekilmiş insanlardır'' ifadesini kullandı. 
     Bu insanların yeniden yerlerinden edilmek istemediğini belirten Denktaş, konuya yeniden insanca eğilinmesini istedi. Türk tarafına 50-60 bin Rumun gelmesiyle Türk tarafının karma bir bölge olacağına işaret eden Denktaş, Rum tarafının ise yüzde yüz Rumdan oluşacağına dikkat çekti. 
     ''Bütün mesele anavatanın desteğine dayalıdır, anavatanın son sözü söylemesine bağlıdır'' diyen Denktaş, ''Çünkü biz 200 bin kişi, 65 milyonun hakkını, geleceğini, güvenliğini zarara uğratacak bir adım atamayız, atmayız. Onun için anavatanla tam bir işbirliği ve anlaşış içerisinde yürümek bizim boynumuzun borcudur'' diye konuştu. 
     





</TEXT>
</DOC>
