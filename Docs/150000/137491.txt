<DOC>
<DOCNO> 137491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/18/son/sondun15.html </URL>
<DATE> 2003/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair "Savaşmak için acelemiz yok" 
</HEADLINE>
<TEXT>

     İngiltere Başbakanı Tony Blair, ''savaşmak için acelemiz yok, biz zaten 12 yıldır Saddam Hüseyin'in silahsızlanması için bekliyoruz'' dedi. 
     Blair, Başbakanlık konutunda düzenlediği aylık olağan basın toplantısında, Irak Devlet Başkanı Saddam Hüseyin'in dünya için bir tehdit olduğunu, uluslararası kamuoyunun bu lideri silahsızlandırmak için 12 yıldır uğraştığını belirterek, ''biliyorum ki dünyadaki tek diktatör, kitle imha silahlarına sahip tek lider o değil. Ama bu silahları kullanan, kendi halkına, komşularına saldıran, istikrarsızlık tehdidi yaratan tek lider o'' dedi. 
     Uluslararası terörizmin yarattığı tehdidin altını da bir kez daha çizen Blair, istihbarat örgütleri ve polisin, Avrupa çapındaki tutuklamalarla bu tehlikenin önüne geçmeye çalıştığına işaret etti. 
     Ancak Irak konusunun BM yoluyla halledilmesi gereken bir sorun olduğunu ve bu konudaki tavrın, dünyanın kitle imha silahları konusundaki ciddiyetinin sınanması anlamına geldiğini ifade eden Blair, Saddam Hüseyin'e son bir şans tanındığını ve işbirliğine yanaşmasının beklendiğini hatırlattı. 
     Geçen hafta sonunda dünyanın her yerinde ve İngiltere'de yapılan yürüyüşlere katılanların endişelerini dikkate alması gerektiğini iyi bildiğini ve bunu da yaptığını belirten Blair, 1978 yılında gayet zengin bir ülke olan Irak'ta bugün nüfusun yüzde 60'ının, karnını doyurabilmek için bile yardımlara muhtaç olduğunu söyledi. 
     Siyasi tutuklamalar, ölümler, kayıplar ve sürgünler yaratan Saddam rejiminin değişmesi halinde halkın durumunun düzelebileceğini ifade eden Blair, Saddam Hüseyin'den istenen işbirliğinin yapılması imkansız bir şey olmadığını belirtti. 
     İngiltere'de halkın yüzde 75'inin BM kararıyla yapılacak bir operasyona destek verdiğini de hatırlatan Blair, bir soru üzerine, ''halkın savaşın sonuçlarından korktuğunu biliyorum. Ama bunun bir de öbür tarafını düşünsünler. Bu savaş yapılmazsa o zaman da Irak'ta çekilen acılar sürecek. Yani harekat yapmak kadar yapmamanın da çok kötü sonuçları olacak'' dedi. 
     Bir gazetecinin, ''böyle bir harekat sonrasında yapılacak seçimde bir daha başbakan olamayabileceğini'' belirterek, bu konudaki görüşlerini sorması üzerine Blair, ''Başbakan olarak, sonucu ne olursa olsun Irak konusundaki düşüncelerimi halkıma söylemek benim görevim. Herkesten çok yönlü düşünmesini istiyorum'' diye konuştu. 
     Blair, savaştan önce ikinci bir BM kararının çıkartılmasını herkes gibi kendisinin de istediğini ifade etti. 
     İngiltere Başbakanı Tony Blair, Irak harekatının bölgede daha büyük çatışmalara yol açabileceği, savaşın sıçraması ihtimali bulunduğu yolundaki görüşlere ilişkin olarak da ''böyle bir şey olacağını sanmıyorum'' diye yanıtladı. 
     





</TEXT>
</DOC>
