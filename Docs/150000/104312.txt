<DOC>
<DOCNO> 104312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/28/guncel/gun03.html </URL>
<DATE> 2002/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir ilan verdi hayatı değişti 
</HEADLINE>
<TEXT>

Kırca’nın, gazetelere "Yeni kurulacak bir televizyon kanalı için genç yetenekler arıyoruz" ilanı üzerine 2500 kişi başvuru yaptı 
     BERİL ÖZCAN İstanbul 

     Yeni kurulacak "Levent Kırca TVönin iş ilanlarına ilgi büyük oldu. Yaklaşık 2500 kişi Dolmabahçe’deki Levent Kırca - Oya Başar Tiyatrosu’nun önünde uzun kuyruklar oluşturdu. Görüşmenin başlamasından iki saat sonra, dışarıda kalan yaklaşık 500 kişi, "Levent Kırca gitti. Yarın telefonla başvurun" denilmesi üzerine alkışlı ve sözlü protestoda bulundu. Bunun üzerine dışarıda kalanların bir bölümü de içeri alındı. 
     
     Sınav değil, tanışma görüşmesi 
     Gazetelere "Yeni kurulacak bir televizyon kanalı için, her tür yeteneğe sahip genç yetenekler arıyoruz" ilanı veren Kırca, başvuranlarla birebir görüştü. Kırca, "Bize başvuran insanların çoğundan yararlanacağız. Bu bir sınav değil, bir tanışma" dedi. 
     Sanatçının oğlu Umut Kırca ise ekim ayında yayına başlayacak Levent Kırca TV’nin kültür sanat ağırlıklı bir kanal olacağını belirterek, "Spor programları, diziler, gençlik programlarına kadar her şey olacak. Önce kablolu yayından ve Digitürk’ten, sonra da ulusal yayın yapacak" diye konuştu. 
     
     Şarkıcısı, komedyeni oradaydı 
     Yeni kanalda iş bulmak isteyenler daha çok amatör tiyatrocular ve yazarlardan oluştu. Şarkıcı, stand - up’çı, dekoratör, spiker, gazeteci, sunucu olarak çalışmak isteyenler ile güzel sanatlar fakültelerinin heykel ve seramik bölümleri mezunları da başvuranlar arasında yer aldı. 
     



 GÜNCEL 

















</TEXT>
</DOC>
