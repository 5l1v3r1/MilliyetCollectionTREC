<DOC>
<DOCNO> 104383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/28/son/sondun05.html </URL>
<DATE> 2002/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
En şık giyinen milyarderler... 
</HEADLINE>
<TEXT>

     ABD'de, finans çevrelerinin dergisi FORBES, ülkenin en iyi giyinen milyarderlerini belirledi. 
     Derginin son sayısında yayımlanan listede yer alan milyarderler arasında bir kadın bulunuyor. Otelcilik kraliçesi olarak tanınan Leona Helmsley'in serveti 1.9 milyar dolar. Helmsley, kendi adını taşıyan oteller zincirinin yanı sıra emlak sektöründe de faaliyet gösteriyor. 
     Amerikalı şık milyarderler arasında şu isimler yer aldı 
     - Dallas'lı yatırımcı Ross Perot. Bir ara başkan adayı olan Perot'nun serveti 3.9 milyar dolar olarak hesaplanıyor. ''Bundan 50 yıl önce karısının kalbini düzgün giyimiyle kazandığını'' söyleyen Perot, ''Bir kez daha şık giyimli seçilmemden çok mutlu oldum'' diye konuştu. 
     - New York'lu modacı Ralph Lauren. Serveti 2.1 milyar doları bulan Lauren, genelde günlük kıyafetlerle dolaşmayı tercih ediyor. 
     - New York Belediye Başkanı Michael Bloomberg. 4.4 milyar dolar serveti bulunan Bloomberg'in kıyafetleri günlük işadamı kıyafeti olmasına rağmen beğeniliyor. 
     - New York'lu emlakçi Donald Trump. Trump'ın serveti 1.8 milyar dolar. 
     
     BALIKÇI KAZAKLI MİLYARDERLER 

     FORBES dergisi, buna karşın bilgisayar ve yazılım sektöründe toplam 25 milyar dolar servet yapan Larry Ellison, Jeffrey Bezos ve Steve Jobs gibi kişilerin genelde balıkçı kazaklar ya da açık yakalı gömleklerle dolaştıklarına dikkat çekti. 
     ''Bunların herhalde bir dolap dolusu balıkçı kazağı var'' diye alaylı bir ifade kullanan dergi, Microsoft'un kurucusu Bill Gates ve Paul Allen'in ise yıllar geçtikçe giderek daha düzgün giyindiklerini yazdı. 
     ''Milyarderlerin bazen giyime vakit ayıramadıklarının gerçek olduğunu'' savunan ''En İyi Giyinen Amerikalılar Yarışması'' jüri başkanı Simon Doonan da, ''Bu kişilerin düşünecek çok daha önemli işleri var. Şayet Albert Einstein günümüzde yaşasaydı, Dolce Gabbana'dan alınmış bir elbiseyle gezeceğini mi sanıyordunuz'' diye konuştu. 
     





</TEXT>
</DOC>
