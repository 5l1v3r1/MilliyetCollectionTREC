<DOC>
<DOCNO> 126434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/23/son/sontur18.html </URL>
<DATE> 2002/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Bolu'da sıcaklık sıfırın altında 12 derece... 
</HEADLINE>
<TEXT>

     Kış koşulları yurdun bazı bölgelerinde günlük yaşamı aksatıyor. 
     Bolu'da, hava sıcaklığının sıfırın altında 12 dereceye kadar düşmesi kenti adeta ''dondurdu'', kentte yaşayanlar ise buzlanma yüzünden sokakta yürümekte zorlanıyor. 
     Bolu Belediye Başkanı Yüksel Ceylan, ''Ekiplerimiz aralıksız 24 saat çalışıyor. Buzlanmanın çok fazla olması nedeniyle şehir içindeki sokak ve caddelere şu ana kadar 8 ton tuz döktük. Ayrıca ekiplerimiz merdiven ve kaldırımlardaki buzları sürekli kırıyor'' dedi. 
     Binaların çatılarından sarkan buzların kendilerini korkuttuğunu belirten vatandaşlar ise yolun ortasından yürümek zorunda kaldıklarını söylediler. 
     Ankara-İstanbul Karayolu'nun geçtiği Bolu'da 112 Acil Yardım ekipleri kış hazırlıklarını tamamladılar. İki cankurtaranın daha hızlı hizmet vermek için güzergahta bekletildiğini dile getiren yetkililer, ''Tek isteğimiz araçları kardan koruyabilecek bir garaj'' diye konuştular. 
     
     KONYA'DA 316 YOL KAPALI 
     Konya ve 17 ilçesinde 316 köy yolunun kar yağışı nedeniyle ulaşıma kapalı bulunuyor. 
     Köy Hizmetleri 2. Bölge Müdürlüğü'nden yapılan açıklamada, yoğun kar yağışı nedeniyle Konya ve ilçelerinde 645 köy yolunun ulaşıma kapandığı, 3 gündür devam eden yol temizleme çalışmaları ile 329 köy yolunun açıldığı bildirildi. 
     Halen Akören, Akşehir, Beyşehir, Bozkır, Cihanbeyli, Çumra, Derbent, Ereğli, Hadim, Ilgın, Kadınhanı, Karatay, Karapınar, Kulu, Meram, Selçuklu ve Yunak'ta toplam 316 köy yolunun ulaşıma kapalı olduğu belirtilen açıklamada, yol temizleme çalışmalarının 17 ekip ve 42 araçla sürdürüldüğü kaydedildi. 
     Bu arada, Karaman'ın Taşkent İlçesi ile Alanya arasındaki karayolu ve Aksaray-Güzelyurt yolu kar ve tipi nedeniyle ulaşıma kapandı. 
     
     KARADENİZ BÖLGESİ 
     Karadeniz Bölgesi'nde de elverişsiz hava koşulları etkisini sürdürüyor. 
     Köy Hizmetleri 11. Bölge Müdürlüğü'nden yapılan açıklama göre, Doğu Karadeniz'deki yoğun kar yağışı nedeniyle Artvin'de 51, Bayburt'ta 3, Giresun'da 196, Gümüşhane'de 200, Rize'de 111, Trabzon'da ise 235 olmak üzere toplam 796 köy yolu ulaşıma kapalı. 
     Samsun, Amasya, Sinop ve Ordu'da ise toplam 469 köye karayolu ulaşımı sağlanamıyor. Bölgede ayrıca çok sayıda köyün elektrik ve telefon hatlarında da arızalar meydana geldi. 
     Yetkililer, yol açma çalışmalarının sürdürüldüğünü, elektrik ve telefon arızalarının da giderilmeye çalışıldığını bildirdiler. 
     





</TEXT>
</DOC>
