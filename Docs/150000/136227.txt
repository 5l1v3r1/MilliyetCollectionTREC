<DOC>
<DOCNO> 136227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/10/son/sontur15.html </URL>
<DATE> 2003/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Gül, Putin ile telefon görüşmesi yaptı 
</HEADLINE>
<TEXT>

     Başbakan Abdullah Gül'ün, Rusya Federasyonu Devlet Başkanı Vladimir Putin bir telefon görüşmesi yaptığı, görüşmede, Irak sorununun barışçı yollardan çözümü konusunda Türkiye'nin yaptığı girişimler ve sürdürülen işbirliği hakkında bilgi verdiği bildirildi. 
     Başbakanlık Basın Merkezi'nden konuya ilişkin yapılan yazılı açıklamada, Gül'ün, bugün, Putin ile bir telefon görüşmesi yaptığı belirtildi. 
     Görüşmede, ikili ilişkilerin gözden geçirildiği ve ayrıca Irak ile ilgili BM kararlarının uygulanması yolunda taraflarca yapılan çalışmalar hakkında görüş alışverişinde bulunulduğu kaydedilen açıklamada, şöyle denildi 
     ''Sayın Başbakanımız, Sayın Putin'e Irak sorununun barışçı çözümü için yaptığımız girişimler, Irak konusunda, başta müttefikimiz ABD ve komşu ülkeler olmak üzere, diğer taraflar ile sürdürdüğümüz danışmalar ve işbirliği hakkında bilgi vermiştir. 
     Görüşmede, Türkiye ile Rusya Federasyonu arasındaki ilişkilerin iyi bir durumda bulunduğu ve üst düzey temaslarla daha ileri düzeye çıkarılabileceği de teyit edilmiştir.'' 
     





</TEXT>
</DOC>
