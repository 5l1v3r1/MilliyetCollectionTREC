<DOC>
<DOCNO> 104123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/27/siyaset/siy01.html </URL>
<DATE> 2002/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan’ın dava arkadaşları aday 
</HEADLINE>
<TEXT>

Erdoğan’ın göreve getirdiği, bir kısmı yolsuzluk davalarında yargılanan arkadaşları, AKP’den aday oldu 
     MEHMET DEMİRKAYA İstanbul 

     AKP Genel Başkanı Recep Tayyip Erdoğan’ın İstanbul Büyükşehir Belediye Başkanlığı döneminde çeşitli görevlere getirilen ve aralarında yolsuzluk iddiaları nedeniyle haklarında dava açılan eski belediye bürokratlarının da bulunduğu tanınmış isimler, AKP’den milletvekili aday adayı oldu. Belediyenin eski genel sekreterlerinden Mustafa Açıkalın ve Adem Baştürk, İstanbul 1. bölgeden, genel sekreter yardımcılarından İdris Naim Şahin ise 3. bölgeden aday adayı. Erdoğan’ın belediyedeki ilk genel sekreteri Kahraman Emmioğlu İstanbul 1. bölgeden milletvekili aday adayı oldu. Erdoğan’ın basın danışmanlığını yürüten Hüseyin Besli, İDO’nun eski genel müdürü Binali Yıldırım ile Hamidiye A.Ş.’nin genel müdürü Arif Dağlar da aynı bölgeden aday adayı. 
     
     Sıraya girdiler 
     Spor A.Ş.’nin eski genel müdürlerinden Mehmet Atalay, daha sonra bu göreve getirilen Ayhan Bölükbaşı ve eski genel sekreter yardımcılarından İdris Naim Şahin ise İstanbul 3. bölgeden adaylıklarını koydu. 
     Atalay, görevinden ayrıldıktan sonra, belediyedeki yolsuzluk iddialarıyla sık sık kamuoyunun gündemine gelen Albayrak kardeşlerin sahibi olduğu Yeni Şafak gazetesine geçmişti. Erdoğan döneminde, Anadolu yakasındaki çöp taşıma işini yapan Günaydın Kardeşler şirketinin ortaklarından Yunus Günaydın da İstanbul 3. bölgeden aday adayı oldu. Özürlüler Koordinasyon Merkezi’ni yöneten Lokman Ayva ise AKP İstanbul 2. bölge milletvekili aday adayları arasında yer aldı. 
     Açıkalın, Baştürk ve Şahin, İstanbul Ağır Ceza Mahkemesi’nde, "cürüm işlemek için teşekkül oluşturmak", "ihaleye fesat karıştırmak" ve "gerçeğe aykırı beyanda bulunmak" suçlarından yargılanıyor. Açıkalın ve Baştürk, aynı zamanda İGDAŞ davasında da sanıklar. Besli de İGDAŞ davasında sanık olmuştu. 
     



 SİYASET 



















</TEXT>
</DOC>
