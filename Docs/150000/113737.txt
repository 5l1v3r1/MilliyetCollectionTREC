<DOC>
<DOCNO> 113737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/18/son/sontur14.html </URL>
<DATE> 2002/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer'den maaşına yüzde 184 rekor zam 
</HEADLINE>
<TEXT>

     Cumhurbaşkanı Ahmet Necdet Sezer, 2003 yılı için kendi maaşına yüzde 184 oranında zam öngördü. Artışla Cumhurbaşkanı Sezer önümüzdeki yıl brüt 15 milyar lira maaş alacak. 
     Cumhurbaşkanı Sezer'in maaş zammından eski cumhurbaşkanlarından Süleyman Demirel ve Kenan Evren ile eski cumhurbaşkanı eşleri de yararlanacak. 
     Cumhurbaşkanlığı'nın 2003 yılı Bütçesi 23 trilyon 680 milyar lira olarak önerildi. Böylece 2002 yılında 17 trilyon 709 milyar lira olan Cumhurbaşkanlığı bütçesi yüzde 33.7 oranında artırılmış oldu. Cumhurbaşkanlığının 2001 yılı bütçesi ise 13 trilyon 491 milyar lira düzeyinde belirlenmişti. 
     2003 Cumhurbaşkanlığı Mali Yılı Bütçe Tasarısı'nda Cumhurbaşkanı Ahmet Necdet Sezer'in maaşı da saptandı. Tasarıda Sezer'in 2003 yılındaki maaşının aylık brüt 15 milyar lira olması öngörüldü. Böylece Cumhurbaşkanı Sezer'in maaşı, 2002 yılındaki brüt aylık 5 milyar 279 milyon liraya göre yüzde 184 oranında artmış olacak. 
     Cumhurbaşkanı Sezer 2001 bütçesinde maaşına zam istememiş, ancak TBMM Plan ve Bütçe Komisyonu'ndaki görüşmeler sırasında Sezer'in aylık brüt 920 milyon lira olan maaşı milletvekillerinin verdiği önerge ile brüt 3 milyar 333 milyon liraya yükseltilmişti. 2002 yılı bütçesinde ise Sezer maaşını, aylık brüt 5 milyar 279 milyon lira olarak belirlemişti. 
     Sezer'in 2003 yılı için brüt 15 milyar olarak öngördüğü maaşından sadece gelir vergisi kesintisi yapılacak. 
     
     YENİ MECLİS İNDİRİR Mİ 

     Sezer'in maaşı için belirlediği bu tutar, 3 Kasım seçimlerinden sonra yeniden belirlenecek TBMM Plan ve Bütçe Komisyonu'ndaki bütçe görüşmeleri sırasında milletvekillerinin vereceği önerge ile artılıp eksiltilebilecek. Genel Kurul'da ise milletvekillerinin önerge vererek sadece tutarı düşürme yetkileri bulunuyor. 
     Sezer'in maaşına zam kararından eski cumhurbaşkanları Kenan Evren ile Süleyman Demirel ve Turgut Özal'ın eşi Semra Özal ile Fahri Korutürk'ün eşi Emel Korutürk de yararlanacak. 
     





</TEXT>
</DOC>
