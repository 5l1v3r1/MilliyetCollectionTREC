<DOC>
<DOCNO> 149484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/13/spor/ygokce.html </URL>
<DATE> 2003/04/13/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Taş gibi Beşiktaş 
</HEADLINE>
<TEXT>

     Sergen için özel bir paragraf açmalı. Dünkü oyunda sahada kaldığı 74 dakika boyunca hücum varyasyonlarını başarıyla yönetti, yönlendirdi. Milosevski'ye 25 metreden attığı frikik golü, Malatyaspor'un direnişini kıran, sakin ve isabetli bir sol vuruşun ödülü oldu. Sonrasında yine Sergen vardı. Malatyaspor ceza yayının üstünde, kaleci dahil rakip savunma Sergen'den şut beklerken, o tuttu, sağdan bastıran Kaan Dobra'nın ayağına lokum gibi bir top attı. Dobra'nın vuruşu da arka çatalın içinden gol oldu. 
     Bu iki gol Beşiktaş'ın Serdar ve Kaan'la bir türlü etkinlik kazanamayan sıkıntılı kanatlarına rahatlık taşıdı. Malatyaspor'un Sertan'la giriştiği, Mithat'la yaratmaya çalıştığı gol pozisyonları, zaten hepsi de yılın en iyi maçlarından birini oynayan Ali Eren, Ronaldo ve Zago'nun ayaklarında eridi. Tayfur ve Giunti oyunun hem savunma, hem de ofansif dengesinde kusursuzdular. Beşiktaş oyunun akışını, temposunu, gelişimini sürekli kontrol eden misafirdi. Hemen söyleyelim, Beşiktaş ileri ucunda görev alan Ahmet Dursun ve Nouma da golsüzlüklerine rağmen takım arkadaşlarına yardım ederek, pres yaparak, zaman zaman savunmanın içine kadar gelip top çıkararak profesyonel bir bilinç örneği sergilediler. 
     Bir özel paragraf da Serdar'a... İbrahim'in yokluğunda ne zaman forma giyse, elde ettiği şansı iyi kullanması gerekirdi. Ama öncekiler gibi bu fırsatı da harcadığına tanık olduk. Savunma ağırlıklı oyun anlayışı içinde hücumda etkili bir kişilik göstermeden öylesine oynadı. Doğrusu, Serdar'a da pek yakışmadı. 
     Malatyaspor, son haftalarda şanssız ve etkisiz oyun sürecine girmiş. Buna bir de kupa maçının yorgunluğuyla çıktığı Beşiktaş maçı eklendi. Maçın son dakikalarında Malatyaspor'un baskısı Sertan'ın direkte patlayan şutunu ve Mert'in golünü getirdi, ama ev sahibi geç kalmıştı. 
     Kuddusi Müftüoğlu maçı tartışmasız doğru kararlarla yönetti. Kartları yerindeydi. Burada dikkatimizi çeken, lig lideri namağlup Beşiktaş'ın bir tür kartkolizm hastalığı. En önemli futbolcular sık sık kart görerek, kulübede endişe yaratıyorlar. Galiba, biraz daha sakin olmaları gerekiyor. 
     Bu maçın son sözleri şunlar Beşiktaş'ta sezon sonuna dönük bir inanç kilitlenmesi var. Hedefe yoğunlaşmış adamlar, takım oyunu oynayarak kayba ve sürprize asla yer bırakmayacak bir devamlılık örneği sergiliyorlar. Bu Beşiktaş kolay kolay kaybetmez 
     
     


SPOR 





























</TEXT>
</DOC>
