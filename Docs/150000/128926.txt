<DOC>
<DOCNO> 128926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/05/son/sonspo16.html </URL>
<DATE> 2003/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol...Pınar Karşıyaka'da Babaoğlu'nun istifası reddedildi... 
</HEADLINE>
<TEXT>

     Türkiye Basketbol Ligi ekiplerinden Pınar Karşıyaka'da, antrenör Mete Babaoğlu'nun istifası kabul edilmedi. 
     Pınar Karşıyaka Kulübü Basketbol Şubesi Başkanı Togan Toprak, dünkü TED Kolejliler maçının ardından istifasını açıklayan antrenör Mete Babaoğlu ile bugün bir görüşme yaptıklarını kaydetti. 
     Mete Bababoğlu'nun, ligde ve Avrupa Şampiyonlar Kupası'nda üstüste yitirilen maçların ardından taraftarların eleştirilerine maruz kaldığını belirten Toprak, şunları söyledi 
     ''Bazı sıkıntıları vardı. Birkaç maç kaybedildiğinde, taraftarların eleştirilerine üzülmüştü. Devreyi üçüncülükle bitirmeyi hedefliyorduk. Maalesef gerçekleşmedi. Aşılamayacak bir sorunumuz yok. Takımımız, başarısız kabul edilemez. Kendisiyle yaptığımız görüşmede istifasını kabul etmediğimizi bildirdik. Mete Babaoğlu, görevinin başındadır.'' 
     





</TEXT>
</DOC>
