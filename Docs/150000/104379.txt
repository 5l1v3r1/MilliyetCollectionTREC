<DOC>
<DOCNO> 104379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/28/son/sondun01.html </URL>
<DATE> 2002/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kofi Annan'dan liderlere ''verdiğiniz sözü tutun'' 
</HEADLINE>
<TEXT>

     BM Genel Sekreteri Kofi Annan, dünya liderlerinden, milenyum zirvesinde verdikleri sözü tutarak milyarlarca kişiye 2015 yılında daha iyi yaşam koşulları sağlamalarını istedi. 
     Annan'ın bu konuda hazırladığı rapor, Eylül'ün ikinci yarısında New York'ta yapılacak BM Genel Kurul toplantılarına katılacak liderlere sunulacak. 
     Raporda, 2000 yılı Eylül'ünde toplanan milenyum zirvesine katılan dünya liderleri tarafından taahhüt ettikleri konusunda, liderlerin yoksulluğu ortadan kaldırma, eğitimi geliştirme, bebek ölümlerinin önüne geçme ve AIDS hastalığıyla mücadele etme konularında yeterince hızlı hareket etmedikleri belirtildi. 
     Annan, liderlerin ayrıca, barış, güvenlik, silahsızlanma, insan hakları, kadınlara eşit haklar sağlanması, çatışmaların önlenmesi ve çevrenin korunması konularında da üzerlerine düşeni yapmadıklarını, raporda kaydetti. 
     ''Geriye kalan 13 yıl içinde çok daha fazla alanda ilerleme kaydetmemiz lazım'' diyen Annan, ''aksi takdirde verilen sözlerin, insanlığın karşılanmamış ihtiyaçları konusunda tatsız bir anı olarak kalacağını'' ifade etti. 
     Annan, raporunda, bugünkü eğilimin devam etmesi halinde Doğu ve Güney Asya ülkelerinin 2015 yılında öngörülen hedeflere varabileceklerini belirtti. Genel Sekreter, buna karşılık, Güney Amerika, Afrika ve Orta Asya ülkelerinde ilerlemenin çok yavaş olduğunu, hatta yer yer ileriye değil geriye gidildiğini vurguladı. 
     BM Milenyum zirvesine katılan dünya liderlerinin imzaladıkları deklarasyonda yer alan hedeflerden bazıları şöyle 
     -2015 yılına kadar, günde bir dolardan az parayla geçinmek zorunda olanların ve kullanacak temiz suyu bulunmayanların sayısı yarı yarıya azaltılacak. 
     -Tüm çocuklara ilkokul eğitimi sağlanacak. 
     -AIDS ve sıtma gibi hastalıkların önüne geçilecek. 
     -Gecekondularda yaşayan 100 milyon insanın yaşam koşulları 2020 yılına kadar iyileştirilecek. 
     -Dünyanın en yoksul ülkelerinin borç yükü hafifletilecek. 
     -Küreselleşmenin nimetlerinden, zenginler kadar yoksulların da yararlanmaları için önlem alınacak. 
     





</TEXT>
</DOC>
