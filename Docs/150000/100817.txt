<DOC>
<DOCNO> 100817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/08/son/sontur14.html </URL>
<DATE> 2002/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
BBP bir milletvekili sayesinde 2.8 trilyon alacak... 
</HEADLINE>
<TEXT>

     Siyasi partilere yapılan Hazine yardımından BBP de yararlanabilecek. BBP, bugün son dakika transferi ile 3 milletvekilini tamamlayarak, yaklaşık 2.8 trilyon lira seçim yardımı almaya hak kazandı. 
     İlgili yasa uyarınca, 41 ilde örgütlenmesini tamamlayan veya en az 3 milletvekiline sahip olan ya da son genel seçimlerde yüzde 7 ve üzerinde oy alan partilere her yıl hazineden yardım yapılıyor. Bir parti hem 41 ilde örgütlenir hem de en az üç milletvekiline sahip olursa, seçim dönemlerinde ayrıca yıllık yardımın 2 katı kadar daha yardım alabiliyor. 
     MHP'den istifa eden Kahramanmaraş Milletvekili Edip Özbaş'ın katılımıyla BBP de Hazine'den yaklaşık 2.8 trilyon lira yardım almaya hak kazandı. 
     DSP'den ayrılan Aydın Milletvekili Sema Pişkinsüt'ün kurduğu TDP ise 3 milletvekiline sahip olduğu için Hazine'den 925 milyar lira yardım aldı. Ancak 41 ilde örgütlenemediği için seçimlere katılamayan DTP ayrıca seçim yardımı alamayacak. 
     
     YTP, ÖRGÜTLENİNCE DEVLET YARDIMI ALACAK 

     Yeni Türkiye Partisi de YTP 41 ildeki örgütlenmesini tamamladıktan sonra devletten yardım almaya hak kazanacak. 
     Maliye Bakanlığı yetkililerinden alınan bilgiye göre, Siyasi Partiler Kanunu uyarınca YTP, teşkilat şartını yerine getirdikten sonra Maliye Bakanlığı'na başvurarak, yardım talebinde bulunacak. Maliye, sözkonusu partinin örgütlenme koşullarına sahip olup olmadığını Yüksek Seçim Kurulu'na soracak ve bunun teyidinin hemen ardından YTP'ye Hazine yardımı yapılacak. 
     Maliye yetkilileri, YTP ya da bu durumdaki diğer partilere seçim yardımının 2002 yılının kalan bölümü dikkate alınarak gün hesabıyla verileceğini belirterek, ''YTP'nin ya da bir başka partinin seçimler yapılana kadar bu konuda bize başvuru hakkı var. Devlet yardımı hakkı elde eden partiler bize hangi tarihte başvurursa, yılın geri kalan bölümü üzerinden kendisine yardımda bulunulacak. Seçim kararı alındığında Hazine yardımı için 80 trilyon liralık bir para gerekiyordu. Bu tutar, sanıyoruz 90 trilyona kadar çıkabilir'' dediler. 
     
     SEÇİM YARDIMI 

     Bazı partilerin Hazine'den alacakları seçim yardımı ise şöyle 
     DSP 19 trilyon 249 milyar lira, MHP 15 Trilyon 596 milyar lira, ANAP 11 trilyon 469 milyar lira, DYP 10 trilyon 419 milyar lira, CHP, SP ve AK Parti 7 trilyon 555'şer milyar lira olmak toplam 79 trilyon 401 milyar lira. 
     
</TEXT>
</DOC>
