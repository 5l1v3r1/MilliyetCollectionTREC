<DOC>
<DOCNO> 140112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/02/son/sonspo05.html </URL>
<DATE> 2003/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor'da "bir tane" kampanyası başladı... 
</HEADLINE>
<TEXT>

     Bursaspor Yönetim Kurulu'nca, kulübe maddi ve manevi destek sağlamak amacıyla düzenlenen, ''Bursaspor Bir Tane'' kampanyası başladı. 
     Bursa'daki 4 yerel televizyon kanalında aynı anda naklen yayınlanan, Nükhet Duru, Cenk Eren, Vatan Şaşmaz, Cansu Özdenak, Ahmet Uğurlu, Ali Sürmeli, Enis Fosforoğlu, Erkan Can, Eşref Kolçak, Halil Ergün, Mustafa Uğurlu ve Nevzat Şenol'un katıldığı özel programla başlayan kampanya, 6.5 saat sürecek. 
     Canlı yayında görüşlerini açıklayan Bursaspor Kulübü Başkanı Erdoğan Bilenser, sanayi, ekonomi, siyaset ve sosyal yaşamda Türkiye'nin en önde gelen kentlerinden biri olan Bursa'nın, futbolda da hak ettiği yere gelmesi gerektiğini söyledi. 
     Kampanya çerçevesinde, BTSO'nun hazırladığı vergi sıralamasında ilk 250 arasına giren kuruluşlardan yeşil-beyazlı takıma her ay 1 milyar lira destek beklediklerini anlatan Bilenser, ''Bu kuruluşlarla bağlantı kurduk. Ancak, bu yeterli değil. Ben inanıyorum ki, 250'nın dışında kalan, ancak sıralamaya giremeyen en az 500 kuruluş daha var'' dedi. 
     Bilenser, kampanyayla ilgili ilk tepkilerin oldukça olumlu olduğunu, hatta bazı kuruluşların kendilerine telefonla ulaşarak, ''Neden bizi aramadınız'' yönünde sitemde bulunduğunu belirterek, şöyle konuştu 
     ''Başarılı bir takım için, mali yapısı güçlü bir kulüp şart. Bu kampanyanın düzenlenme amacı, sadece maddi getiri değil. Önemli olan, tüm kentin kulübe sahip çıkması. 2.5 milyon nüfuslu Bursa'da, insanların Bursaspor'a vereceği manevi destek Vakıfköy'e yansıyacak ve bu moralle takım önümüzdeki haftalarda daha başarılı olacaktır.'' Bursa Valisi Oğuz Kağan Köksal da, Bursaspor'un sadece Bursa için değil Türkiye için de tek olduğunu ifade ederek, ''Yıllardır Türkiye'nin en önde gelen takımlarından biri olan Bursaspor, inanıyorum bu kampanya sayesinde eski günlerine dönecektir'' dedi. 
     Spor kulüplerinin kentin prestiji olduğunu kaydeden Köksal, Avrupa'da Türkiye'yi başarıyla temsil eden, Türkiye liglerin de de üst sıralara oynayan bir Bursaspor'un, Bursa'nın prestijini yukarıya taşıyacağını kaydetti. 
     Bursa Emniyet Müdürü Reşat Altay da, Bursa'nın futbol takımıyla çok yakından ilgilenen ender kentlerden biri olduğuğnu, bu çerçevede de kampanyanın hedeflenen başarıyı yakalayacağına inandığını belirtti. 
     Bu arada, kampanya nedeniyle yapılan canlı yayına telefonla ilk bağlanan kişi, eski Bursaspor başkanlarından Nergis Holding Yönetim Kurulu Başkanı Şükrü Şankaya oldu. 
     Şankaya, Bursaspor'a 1 yıl boyunca her ay 5 milyar lira katkıda bulunmayı taahhüt etti. 
     





</TEXT>
</DOC>
