<DOC>
<DOCNO> 106116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/06/son/sonspo09.html </URL>
<DATE> 2002/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş yarın Romanya'ya gidecek... 
</HEADLINE>
<TEXT>

     Birinci Süper Futbol Ligi'ne Slovakya milli maçları nedeniyle verilen arayı değerlendirmek isteyen Beşiktaş, yarın Romanya'da National Bükreş takımıyla hazırlık maçı yapacak. 
     Günü izin yaparak geçiren siyah-beyazlılar, bu gece kampa girecek ve yarın sabah Romanya'ya gidecek. 
     Beşiktaş, National Bükreş ile saat 17.00'de yapacağı maçın ardından, 8 Eylül Pazar günü İstanbul'a dönecek. 
     Bu arada Beşiktaş'ta, National Bükreş ile yapılacak hazırlık maçı için hafif sakatlığı bulunan Sergen'in de Romanya'ya götürüleceği öğrenildi. Sakatlıkları bulunan Bayram ve Ahmet Dursun'un ise İstanbul'da kalacağı ve tedavi olacakları bildirildi. 
     Kulüp doktoru Ayhan Optur, Sergen'in durumunun iyi olduğunu belirterek, ''Sergen'i Romanya'ya götüreceğiz. Bayram, dünkü Gebzespor maçında dizine darbe aldı ve dizinde ödem oluştu. Ahmet Dursun'un ise kaval kemiğine tekme gelmişti. Bu futbolcumuzda da ödem oluştu. Her iki futbolcumuzu da İstanbul'da bırakacağız. Serdar'ın ise hafif sakatlığı var, ancak büyük bir ihtimalle bu oyuncumuzu da takımla Romanya'ya götüreceğiz'' diye konuştu. 
     





</TEXT>
</DOC>
