<DOC>
<DOCNO> 129356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/07/son/sontur25.html </URL>
<DATE> 2003/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Yargıtay Başsavcısına göre Erdoğan Siirt seçimine giremez 
</HEADLINE>
<TEXT>

     Yargıtay Cumhuriyet Başsavcısı Sabih Kanadoğlu, 3 Kasım'da yapılan seçimlerde milletvekili adayı olma niteliklerini taşımayanların, Siirt'te yapılacak seçimlerde aday olmasının da mümkün olmadığını bildirdi. 
     Kanadoğlu, yaptığı açıklamada, Anayasa veya yasalarda yapılan veya yapılacak değişikliklerle, seçilme yeterliliğinin kazanılmasının Siirt seçimlerinin yenileme, tekrar ve devam özellikleri yönünden hüküm ifade etmeyeceğini kaydetti. 
     Kanadoğlu, bu değişikliklerin hüküm ifade etmesinin, ilerideki bir tarihte yapılacak ara seçimin beklenmesi gerektiğini belirtti. 
     
     AKP'DEN SERT TEPKİ 

     AK Parti yöneticileri, Yargıtay Cumhuriyet Başsavcısı Sabih Kanadoğlu, 3 Kasım'da yapılan seçimlerde milletvekili adayı olma niteliklerini taşımayanların, Siirt'te yapılacak seçimlerde aday olmasının mümkün olmadığı yönündeki açıklamasına, ''Buna karar verecek olan YSK'dır'' değerlendirmesinde bulundu. 
     Adalet Bakanı Cemil Çiçek, TBMM'de gazetecilerin sorularını yanıtlarken, AK Parti Genel Başkanı Tayyip Erdoğan'ın aday olup olmayacağına YSK'nın karar vereceğini belirterek, ''Her türlü ihtilafı çözecek kurum vardır. Seçimlerin düzen içinde, Anayasa içinde yapılmasını sağlayacak olan YSK'dır'' dedi. 
     Çiçek, Kanadoğlu'nun açıklaması için, ''Sayın Kanadoğlu'nun açıklaması, olsa olsa kişisel yorumudur'' görüşünü ifade etti. 
     TBMM Anayasa Komisyonu Başkanı Burhan Kuzu, Kanadoğlu'nun açıklamasına, ''Kısmen haklı, kısmen haksız... Listelerde yer boşalırsa aday olur. Buna engel yok. Listelerden kimse çekilmezse aday olamaz. Listeler, 24 Ocak'ta netlik kazanacak'' dedi. 
     Kuzu, kişilerin, hak ve özgürlüklerle ilgili değişikliklerden yararlanacağını ifade etti. 
     AK Parti TBMM Grup Başkanvekili Salih Kapusuz, hukukta kelime ve kavramların önem taşıdığını belirterek, ''Sayın Genel Başkanımız aday olmamıştır, aday adayı olmuştur. Ancak listelere yapılan itiraz sonucu verilen kararla aday olamadı. Aday adayı olmak başka, aday olmak başka şeylerdir'' dedi. 
     Bu konuda karar mercinin YSK olduğunu, YSK'nın üstünde bir üst merci olmadığını anlatan Kapusuz, yasalarda yapılan değişikliğin sanığın yararına ve bağlayıcı nitelik taşıdığını vurguladı. Görevi ne olursa olsun hiçbir kişinin yasanın üstünde olmadığını savunan Kapusuz, Kanadoğlu'nun açıklamasını ''Milletin takdirine bırakıyorum'' dedi. 
     AKP Genel Başkan Yardımcısı Hayati Yazıcı, Yargıtay Cumhuriyet Başsavcısı Sabih Kanadoğlu'nun AKP Genel Başkanı Tayyip Erdoğan'ın Siirt'ten aday olamayacağı yolundaki açıklamasına, "Kimin aday olup olamayacağına karar verme yetkisi YSK'nındır. Kanadoğlu YSK'nın yetkisini çiğnemiştir" diye tepki gösterdi. 
     Hayati Yazıcı, Yargıtay Cumhuriyet Başsavcısı Sabih Kanadoğlu'nun açıklamalarını değerlendirirken, "Bizim siyasi rakibimiz Yargıtay Cumhuriyet Başsavcısı değildir. Bizim siyasi rakiplerimiz siyasi partilerdir" dedi. 
     Bir seçimde kimlerin aday olup olamayacaklarına ilişkin karar verme yetkisinin YSK'ya ait olduğunu belirten Yazıcı, "Bunu herhalde Sayın Başsavcı da bilir. Bu açıklamasıyla YSK'nın yetkisini çiğnemiştir. O nedenle böyle bir açıklama yapmak, Sayın Başsavcıya yakışmamıştır" diye konuştu. 
     Yazıcı, Erdoğan'ın Siirt adaylığı konusunda YSK'nın kararını ölçü olarak alacaklarını ve buna göre karar vereceklerini belirterek, bu konuda alacakları kararın Kanadoğlu'nun açıklamasından etkilenmeyeceğini söyledi. 
     
</TEXT>
</DOC>
