<DOC>
<DOCNO> 136189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/10/son/sondun09.html </URL>
<DATE> 2003/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürtler, Türkiye-ABD anlaşmasından rahatsız 
</HEADLINE>
<TEXT>

     Türkiye ve ABD arasında varılan, Türk birliklerinin Kuzey Irak'a girmesine olanak tanıyan anlaşmanın, Kuzey Irak'taki Kürtler'i kaygılandırdığı beirtildi. 
     İngiltere'nin etkili gazetelerinden The Guardian'da Michael Howard ve Luke Harding imzasıyla yer alan haberde, Kuzey Irak'taki Kürtler'in, Türk birliklerinin Kürtler'in yönetimindeki bölgenin bir kısmına girmelerine izin veren Ankara-Washington anlaşmasını tehlikeli bulduklarını açıkladıkları belirtildi. 
     ABD'li ve Türk yetkililer arasında Ankara'da iki gün süren görüşmelerin sonunda imzalanan anlaşmanın Kuzey Irak'ta ABD birlikleriyle birlikte büyük bir Türk askeri varlığının bulunmasına izin verdiği anamsatıldı. ABD'li yetkililerin Kuzey Irak'a sevk edilecek "sınırlı sayıdaki" Türk askerinin "insani nedenlerle" bulunacağı ve Türk birliklerinin ABD liderliğindeki koalisyonun kontrolü altında olacağı yönünde güvence sundukları ifade edilen yazıda, Türkiye'nin halen birliklerinin ABD komutasında olmasını istememekte ısrarlı olduğu da vurgulandı. 
     
     "İRAN DA HAREKETE GEÇER" 
     Yazıda, Kürtler'in, Ankara'nın niyetine güvenmediği ve Türkler'in Irak'a dahil olmasının, Ankara'nın büyük bölgesel rakibi İran'ı da harekete geçireceğini söyledikleri vurgulandı. 
     Bir Kürt yetkilinin, Türkiye-ABD görüşmelerinin "kendi yönetimlerindeki bölgede Kürtler'in, Bağdat'a karşı savaştan yararlanarak bağımsız bir devlet ilan etmemeleri ve Kerkük'e yönelmememleri konusunda Türkiye'ye güvence vermeyi amaçladığını ancak Türkler bir ülkeye girerse, çıkmalarının uzun zaman alacağını" söylediği de belirtildi. 
     Türk parlamentosunun ABD birliklerinin kabulüne ilişkin oylamayı 18 Şubat'ta yapmasının beklendiği hatırlatılan yazıda, büyük ve tartışmaların dışında kalan bir Kürt nüfusa sahip olan Türkiye'nin, Kürtler'in ayaklanması halinde Kuzey Irak'ı işgal etmek konusunda sıkça tehditte bulunduğu da öne sürüldü. 
     Yazıda, Türkiye'nin, 1991'de olduğu gibi binlerce mültecinin sınırlarına yığılması konusunda kaygılarını açıkladığı ve Türk birliklerinin Kuzey Irak'ta "ihtiyat planlaması" kapsamında zaten sınırlı bir varlığının bulunduğu da ifade edildi. 
     





</TEXT>
</DOC>
