<DOC>
<DOCNO> 115199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/26/spor/spo07.html </URL>
<DATE> 2002/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
RİNGİN YENİ USTASI 
</HEADLINE>
<TEXT>

Antalya’da yapılan Dünya Bayanlar Boks Şampiyonası’nda Yasemin Ustalar ile teselli bulduk. 63.5 kilodaki temsilcimiz yarı finalde Rumen rakibini devirdi, finale yükseldi 
     FUAT ERCAN 

     Fırtına gibi esti 
     DÜNYA Bayanlar Boks Şampiyonası’nda peş peşe gelen yenilgilerle asılan yüzümüzü Yasemin Ustalar güldürdü. Antalya’daki şampiyonanın yarı final maçında Rumen Daniela David ile karşılaşan 63.5 kilo sporcumuz, ringden 14 - 4 galip ayrılarak finale adını yazdırdı. Müsabakaya fırtına gibi başlayan Ustalar, ilk raundun 1.35 dakikasında özellikle sol kroşelerle topladığı puanlarla 10 sayılık farkı yakaladı ve orta hakem kararıyla maçı kazandı. 
     
     Rakip Fransız 
     İLK turda Macar ve çeyrek finalde Danimarkalı rakiplerini sayıyla yendikten sonra yarı finalde Rumen’e henüz ilk raundda havlu attırarak finale yükselen bayan boksörümüz, altın madalya mücadelesini Fransız Myrian Lamare ile yapacak. Yarı finaldeki diğer umudumuz Derya Aktop ise Kuzey Koreli Jang Song’a 26 - 9 yenilerek bronz madalyada kaldı. Final müsabakaları Antalya Dilek Sabancı Spor Salonu’nda yarın 11.00’de başlayacak. 
     
     Madalya sözü 
     ABD’DE iki yıl önce düzenlenen ilk Dünya Bayanlar Boks Şampiyonası’nda altına uzanan Hülya Şahin’in ardından ikinci şampiyonlukla tarihe geçmek isteyen Yasemin Ustalar, final için de kendinden emin konuştu. Kendisi gibi Ukraynalı rakibini hakem kararıyla yenen Fransız rakibini iyi tanıdığını belirten milli boksör, "Zor bir final olacak. Ancak bu altın madalyayı ülkemde boynuma takmayı çok istiyorum" diye konuştu. 
     
Doğaneli dönüyor      3 KASIM seçimlerinde milletvekili aday adayı olmak üzere Boks Federasyonu Başkanlığı görevinden istifa eden Caner Doğaneli, seçimde aday olmamasının ardından makamına geri dönüyor. Spordan Sorumlu Devlet Bakanı Erdoğan Toprak’ın onayının ardından Doğaneli’nin hafta başında yeniden başkanlık koltuğuna oturması bekleniyor. 
     DOĞANELİ başkanlık görevine döner dönmez teknik kadroda revizyon yapacağını, Türk boksunu iki yıl önceki yerine getirmek için Rus antrenör Artem Lavrov’u tekrar göreve davet edeceğini söyledi. Türkiye’deki organizasyonda bu sonucun yeterli olmadığını belirten Doğaneli, "Teknik kadrodan ancak iyi bir asistan antrenör olur" dedi. 
     



 SPOR 





























</TEXT>
</DOC>
