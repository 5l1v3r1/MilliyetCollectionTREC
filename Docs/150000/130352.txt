<DOC>
<DOCNO> 130352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/12/son/sondun23.html </URL>
<DATE> 2003/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Karadeniz'de kaybolan geminin battığı açıklandı...3 Türk kayıp... 
</HEADLINE>
<TEXT>

     Ukrayna'nın Mariupol limanından Türkiye'ye seferi sırasında Karadeniz'de kaybolan ve mürettebatı arasında 3 de Türk bulunan yük gemisi Amira-1'in ''battığı ve mürettebatın resmi olarak kayıp sayıldığı'' ilan edildi. 
     Ukrayna Acil Durumlar Bakanlığı tarafından Rusya'nın ''Rosbalt'' haber ajansına bugün verilen bilgilere göre, arama çalışmalarına katılan bir Rus askeri gemisi, Amira-1'in kaybolduğu bölgede bu sabah gemiye ait büyük bir parça buldu. 
     Bakanlık, ''geminin, kötü hava koşulları nedeniyle kayalık ve sığ bir bölgeye girdiğini, bundan sonra da battığını'' belirtirken, mürettebattan hiç kimsenin izine henüz rastlanmadığını, gemide bulunan 24 kişiyi resmi olarak ''kayıp'' kabul ettiklerini bildirdi. 
     Rus ajanslarının haberlerine göre, gemi ile bağlantı 8 Ocak'ta kesildi. Mürettebattan 9 Ocak'ta erken saatlerde imdat sinyalleri gönderildi, aynı gün, gündüz saatlerinde, geminin imdat sinyali gönderdiği nokta olan Ukrayna'nın Kırım Yarımadası'nın en uç noktasındaki Sarış Burnu'nun 100 km açığında, 100 metrekarelik alanda yakıt yayılması belirlendi. Sonrasında da bölgede yüzeye yayılmış kurtarma botları ve eşyalar bulundu. 
     Fosfat taşıdığı bildirilen Tunus bandıralı gemi, Ukrayna'nın Miriyapol limanından Gerze'ye gidiyordu. 
     





</TEXT>
</DOC>
