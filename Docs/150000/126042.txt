<DOC>
<DOCNO> 126042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/21/yazar/altan.html </URL>
<DATE> 2002/12/21/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
"Şeb-i yelda" en uzun gece... 
</HEADLINE>
<TEXT>

     Nihayet kara kış, tüm takım taklavatıyla geldi dayandı İstanbul’a da... Evlerin damları bembeyaz... Ve bir tipi ki, tam tipi göz gözü görmüyor, denen türden... 
     Yılın en kısa günündeyiz, yahut yılın en uzun gecesinde... 
     Eskilerin "şeb - i yelda" dedikleri en uzun gecesi yılın. 
     Bir de ünlü bir dize vardır 
     Şeb-i yeldayı müneccimle muvakkit ne bilir 
     Müptela - i gama sor kim geceler kaç saat 
     Pazartesiden sonra, yeniden ufak ufak uzamaya başlayacak günler... 
     
     Eveet bizim kuşaktan Memet Fuat’ı da yitirdik. Gençliğimizde, onların Erenköy’deki köşklerinin bahçesinde buluşur, konuşurduk... 
     Doğan Hızlan, Memet Fuat için yazdığı yazıya şu başlığı koymuş "Memet Fuat bir okuldu"... 
     "Yeni Dergi"de beğendiği genç yazarları tanıtmak için, canla başla uğraşır dururdu. Türk edebiyatının özenli ve değişik bir penceresiydi Memet Fuat... 
     Evet, yitirdik Memet Fuat’ı da... 
     
     Son 15 günde bizim kuşaktan kimler çekip gidivermedi ki... 
     Rüçhan Ünver, Kenan Harun, Seyfettin Turan... 
     Kenan Harun’la, Seyfettin Turan’dan sadece Hakkı Devrim söz etti... İkisi de, 1950’ler Ankara’sının ünlü gazetecilerindendi... 
     Kırk yılı aşkın bir süredir hiç karşılaşmamıştık kendileriyle... 
     Ve gazetelerde küçücük ölüm haberleri... 
     
     Şimdilik tipi dindi... Mahmut Yesari’nin ünlü romanı "Tipi Dindi"ye sanki arada bir, gizli bir çağrışım yapıyor gibi İstanbul’un kış sabahı... Tipi bir duruyor, bir başlıyor bir başlıyor, bir duruyor... 
     Hakkı yenmiş kalemlerimizdendir Mahmut Yesari... Yine bir kış günü, romanlarından birinin tefrika edildiği bir gazeteye, ufak bir kağıt parçası göndermişti döndüre döndüre üstüne şunları yazdığı bir kağıt parçası "Para yok, odun yok, rakı da yok. Para yok, odun yok, rakı da yok. Para yok odun yok, rakı da yok"... 
     Hem coşkulu, hem de yürekli insanlardı bir kalem - bir kağıtla, hayata karşı dikilmiş ve "varlıklı olma"ya omuz silkip, "var olma"ya doğru uzanmış o canım Türk yazarları... 
     Orhan Kemal de onlardandı, Reşat Enis de, Kemal Tahir de, Refik Halit de, Yaşar Kemal de, Rıfat Ilgaz da, Aziz Nesin de, Bekir Yıldız da... Ve daha niceleri... 
     
     Mehmet Binay’dan elektronik postayla çarpıcı bir belge aldım. 
     Londra Üniversitesi Oryantal ve Afrika Çalışmaları Bölümü öğretim üyesi Prof. George Hewitt’in önümüzdeki 100 yıl içinde, ölüp gidecek diller konusundaki bir incelemesinden, bazı bölümler vardı belgede... 
     Prof. George Hewitt, dünyada halen konuşulmakta olan dillerden yarısının kaybolacağını haber veriyordu. 
     Hewitt’e göre ortalama her iki haftada bir dil ölecekti. 
     Bu arada adını dahi duymadığımız bazı Kafkas dillerini örnek gösteriyordu Udi, Krits, Kinalug, Buduk, Hinuk, Arşi, Hunzip gibi diller örneğin... 
     Başka bir dilbilimci ise, daha karamsardı. O, 100 yıl içinde, halen mevcut dillerden yüzde 95’inin kaybolacağını iddia ediyordu. Hindistan’da konuşulmakta olan 400 dilden çoğunun, eriyip biteceği inancındaydı. 
     
     100 yıl sonra... 
     Vazgeçtik 100 yıl sonrayı 50 yıl sonrasını dahi doğru dürüst öngörebilecek kaç kişi var ki, 6 milyar insan arasında 
     Irak, yahut Kıbrıs sorununun 50 yıl sonrası. 
     
     20 - 30 yıl kadar önce, İstanbul’da bir İsrail büyükelçisiyle konuşuyordum 50 yıl sonrasını... 
     50 yıllık bir perspektiften bakınca, güncel sorunlar o kadar anlamsızlaşıyordu ki... 
     Büyükelçi, omuz silkmiş 
     - 50 yıl sonrasıyla da gelecek kuşaklar uğraşsın biz sadece yaşadığımız dönemden sorumluyuz, demişti. 
     
     Kar yine başladı... 
     Eveeet, evet bizim kuşaktan Memet Fuat’ı da yitirdik... 
     
     







Sezer’in tavrı 


"Şeb-i yelda" en uzun gece... 


Yatan kazandı 


Memur maaş zammı 


Mümtaz Hoca bir yana, dünya bir yana 


Referandum olmaz 


"Katil oligarşi " 


İmdaaaaaaattttttt 


Tartışmaya açık... 


Şapkadan tavşan çıkarmak 


"Büyük Ali"nin bombaları... 


ABD’nin Kuzey Irak teklifi 


Yeni yıl tebriki için kopya veriyorum 


Sakın ihtilafa düşmeyin 


Osmanlı Bankası Müzesi açıldı 


</TEXT>
</DOC>
