<DOC>
<DOCNO> 132250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/21/son/sontur15.html </URL>
<DATE> 2003/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan "Gelecek nesiller, eski gerilimli günleri yaşamayacak" 
</HEADLINE>
<TEXT>

     AK Parti Genel Başkanı Recep Tayyip Erdoğan, gelecek nesillerin, eski gerilimli günleri asla yaşamayacağını bildirerek, ''Ülkemizin itibarı yükseldikçe hepimizin başı dik olacak'' dedi. 
     Erdoğan, partisinin TBMM Grup toplantısında yaptığı konuşmada, Türkiye'nin AK Parti ile 2 ay içinde büyük bir aksiyona kavuştuğunu, her alandaki bu hareketlenmeden büyük bir bereket umduklarını söyledi. Türkiye'yi bölgesinde ve dünyada etkin bir merkez yapabilmek için bütün gayretleriyle çalıştıklarını ifade eden Erdoğan, AK Parti'nin işbaşına gelmesiyle diplomasiden ekonomiye bütün alanlarda hareketlilik yaşandığını ifade etti. 
     ''Bu hareketlenmeye yönelik aksiyona şaşıranların daha bir süre şaşkınlıklarıyla yaşayabileceklerini'' bildiren Erdoğan, şöyle konuştu 
     ''Ama bir süre sonra onlar da bu hıza inanıyorum ki alışacaklardır. Türkiye, AK parti ile içe kapalı dönemlerin açıklarını ve yılların ihmalini hızla kapatmaya çalışıyor. Biz büyük bir ahenkle istikrar zeminini oturtmaya ve bu gayretle bütün gücümüzle çalışırken yeni ve konjonktürel engellerle karşı karşıya olduğumuz da açıktır. Ancak, bu engelleri hep birlikte aşacağımıza ve bu gemiyi sahile selamete ulaştıracağımıza kesinlikle inanıyorum. 
     Bizim önceliklerimizden birisi de ülkemizi uluslararası ilişkilerde belirleyici bir aktör kılmaktır. Bir yandan yönetim ve hukuki sorunlarımızı gidermeye çalışıyoruz. Aynı anda uluslararası ilişkilerimizi geliştirmenin ve ekonomimizi dünyaya açmanın gayretiyle de bütün dünyanın bir uçtan diğer uca ülkelerini dolaşmak suretiyle bugüne kadar devletin yüce menfaatleri adına talepleri ertelenen toplumun her alanda güçlenmesi, milletin yüce menfaatlerinin devletin menfaatleriyle asla çatışmayacağını ispatlamak için ve bunun boynumuzun borcu olduğu bilinciyle koşturmaya devam ediyoruz.'' Erdoğan, bütün bunları yaparken kendi heyecanlarını ve umutlarını her kesime taşımaya çalıştıklarını belirterek, Türkiye'nin varolan zengin imkanlarını kullanamamış büyük bir ülke olduğunu söyledi. 
     Bu nedenle öncelikle Hükümet, Parlamento ve partileri ile Türkiye'nin kısıtlanan hareket kabiliyetini artırmaya büyük bir gayretle çalıştıklarını anlatan Erdoğan, strateji ve politikalarını Parlamento'daki ve dışındaki partileri bilgilendirerek belirlediklerini kaydetti. 
     
     DÜŞÜNME KÜLTÜRÜ 
     Gelecek nesillerin eski, gerilimli günleri asla yaşamayacağını kaydeden Erdoğan, şöyle devam etti 
     ''Biz, iktidarıyla muhalefetiyle ve bütün yönetim kademeleriyle, bütün halkıyla eleştiri hakkını kullanan ve bu eleştiri hakkına açık, ayrıca herkesin hukukuna riayet eden özgür basınıyla beraber, hiçbir ayrıma tabi tutmadan düşünme kültürünü kesinlikle zenginleştireceğiz, zenginleştirmekte de kararlıyız. Bunun ilk filizlerini görmekten de büyük sevinç ve bahtiyarlık duyuyoruz. 
     Sizleri temin ederim ki, ülkemizin itibarı yükseldikçe hepimizin başı dik olacaktır. Bunu böyle bilin. İnsanımız, onuruyla ve büyük ülkenin aidiyetiyle yaşayacaktır. Bunun için herkesin katkısına ihtiyacımız var. Bu konuda herhangi bir grup, herhangi bir düşünce grubunu ayırt etmek diye bir problemimiz yok. 
     Fakat Türkiye iş adamlarından işçisine, memuruna kadar büyük bir atalete mahkum bırakılmıştır, bugüne kadar uygulanan politikalarla. Belli ki atalet toprağını artık üzerimizden atmak gerekiyor. Ancak bu uzun bir zaman alacaktır. Bizler mazeret üretmeye değil zoru başarmaya geldiğimiz için milletimizin omuzlarımıza yüklemiş olduğu bu sorumluluklardan da hiçbir zaman kaçmayacağız. Bunu da böyle bilesiniz.'' 
     





</TEXT>
</DOC>
