<DOC>
<DOCNO> 134976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/04/yazar/gunes.html </URL>
<DATE> 2003/02/04/ </DATE>
<TIME>  </TIME>
<AUTHOR> Hurşit GÜNEŞ  </AUTHOR>
<HEADLINE>
Enflasyondaki düşüş bu yıl zorlanacak görünüyor 
</HEADLINE>
<TEXT>

     Geçen yıl başında enflasyon hedefi yüzde 35’ti. Devlet eski Bakanı Kemal Derviş bu hedefin aşılmasını arzuluyordu. Öyle de oldu. Yıl sonunda enflasyonun temel ölçütü olan tüketici fiyatları yüzde 29.7 düzeyinde kaldı. Bu bir ilkti. Hedefin ötesinde bir başarı elde edilmişti. Ancak yanılmayalım bunun nedenlerinden biri siyasal riskler nedeniyle bir türlü düşürülemeyen faizlerdi. 
     Ancak böylece enflasyonu düşürmekle sorumlu Merkez Bankası ciddi bir kredibilite artışı sağladı. Bu da MB’ye önemli bir avantaj sağladı. Çünkü Merkez Bankası’nın bir saygınlık sorunu oluşmuştu. 
     Merkez Bankası önce Kasım 2000’deki likidite krizinde piyasaları istikrara kavuşturmak için tatminkar bir yönetim sergilemediği için çok yıprandı. Sonra da şubatta devalüasyona gitmek zorunda kaldığı için. Çünkü, MB kur taahhüdünden cayıyordu. 
     O tarihten bu yana Merkez Bankası çeşitli zamanlarda "enflasyon hedeflemesi" denen politikaya geçeceğini açıkladı. Ama bunu bir türlü başlatamadı. Belki geçen yıl siyasal istikrar bozulmasaydı bu uygulamaya geçebilirdi. Başbakan Ecevit’in ani hastalığı, sonra da erken seçim "enflasyon hedeflemesi" stratejisine bir türlü el vermedi. 
     Bu yıl da Merkez Bankası’nın elini kolunu bağlayan bir başka unsur ortaya çıktı Irak Haliyle Irak’taki savaşın yön ve şiddetini kestirmek mümkün değil. Bu nedenle MB hem enflasyon hedeflemesine geçemiyor, hem de gecelik faiz oranlarını düşüremiyor. Yüksek reel faizler de büyüme performansını olumsuz etkiliyor. 
     Sanıyoruz ki, MB yetkilileri savaşın bir an önce başlayıp tamamlanması için ip çekiyor. Haklılar da. Şu anda bileşik faizlerin en az 15 daha düşük olması gerekiyor. 
     Bu yılın enflasyon hedefi yüzde 20. Şimdi son açıklamalardan sonra bu hedefin tutması elbette zorlaşıyor. Çünkü enflasyon düştükçe direnci de artıyor. Mesela 2001 yılında yüzde 68.5 olan TÜFE bir yılda 30 puana yakın düşüvermişti. 
     Bu yıl kamu maliyesi disiplini konusunda kaygılar bulunuyor. Üstelik, aşırı kamu zamları, son ay gerçekleşen yüzde 10’a yakın devalüasyon ve yükselen petrol fiyatlarının da toptan fiyatlara yansıdığı görülüyor. Bununla beraber, iki yıldır tüketici eşya fiyatlarının üstünde seyreden toptan fiyatları, Irak savaşı uzun sürmediği takdirde, yavaşlayabilir. 
     İşin özeti şu ki son rakamlar hükümete ciddi bir uyarı niteliğinde. Çünkü enflasyondaki düşüş bu yıl zorlanacak görünüyor. 
     
     







Kıbrıs ak-kara değil... 


Yücel tedirgin... 


Baykal’ın koşulu 


Özal’la Demirel, Gül’le Baykal... 


ABD Mars’tan... 


Goodbye Mr. Pearson 


Altan Öymen ile dünden bugüne 


Enflasyondaki düşüş bu yıl zorlanacak görünüyor 


Takvim ayarı... 


Bağımsızlık iyi de çalınan paralar nasıl geri gelecek 


Irak ve Arapların geleceği 


Özkan DYP’ye girecek olursa şaşırmayın 


İşçiler döviz göndermez oldu 


Tayyip’e denizci düğümü 


</TEXT>
</DOC>
