<DOC>
<DOCNO> 132909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/24/son/soneko26.html </URL>
<DATE> 2003/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP, Tarişbank olayını Meclis'e getiriyor... 
</HEADLINE>
<TEXT>

     Tarişbank'ın Tasarruf Mevduat Sigorta Fonu'na TMSF devri ve Denizbank'a satışı ile ilgili, CHP'nin araştırma önergesi vereceği bildirildi. 
     CHP İzmir Milletvekili Sedat Uzunbay, Pamukbank gibi Tarişbank'ın da Meclis'e taşınacağını belirterek, Pazartesi günü grup yönetiminde gündeme gelecek olan önergenin, Salı günü verileceğini tahmin ettiğini söyledi. 
     Önergenin kesin şeklini almadığını kaydeden Uzunbay, şöyle konuştu 
     ''Tarişbank konusunda baştan beri bir senaryo oynanıyor. Tarişbank, devredilecek bir durumda değilken TMSF'ye devredildi ve ilgili davalar sonuçlanmadan da Denizbank'a satıldı. Hazırlanmış bir senaryo, adım adım oyuna kondu. Birliklerin, Tarişbank'ın sermaye artırımına katılması mümkünken, Hazine Müsteşarlığı bunu engelledi. Daha sonra banka, Birlikler'in sermayeye katılmaması gerekçesiyle TMSF'ye devredildi.'' CHP İzmir Milletvekili Ali Rıza Bodur da Tarişbank konusunu Meclis kayıtlarına geçireceklerini belirtti. 
     TARİŞ Genel Müdürü Ayhan Özer, ''kişisel olarak'' bu araştırma önergesinin Tarişbank'ı geri getireceğine inanmadığını, ancak bankanın nasıl Denizbank'a devredildiğinin, TBMM kayıtlarına da geçmesi gerektiğini kaydetti. 
     





</TEXT>
</DOC>
