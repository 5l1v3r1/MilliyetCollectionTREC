<DOC>
<DOCNO> 136916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/15/son/sondun16.html </URL>
<DATE> 2003/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair Saddam silahsızlanmayı kabul ederse savaş önlenebilir... 
</HEADLINE>
<TEXT>

     İngiltere Başbakanı Tony Blair, Irak Devlet Başkanı Saddam Hüseyin'in Birleşmiş Milletler Güvenlik Konseyi kararlarını kabul edip silahsızlanması halinde savaşın önüne geçilebileceğini bildirdi. 
     25 bin kişinin savaş karşıtı gösteri yapmaya hazırlandığı Glasgow kentine yoğun güvenlik önlemleri altında gelen Blair, İşçi Partisi'nin toplantısında yaptığı konuşmada, Saddam'dan işbirliği yapmasını istedi. 
     Irak liderinin sayısız insanın ölümünden sorumlu olduğunu belirten ve uluslararası kamuoyunu da, Irak rejiminden gelen tehdidi önlemeye çağıran Blair, Londra'da yapılacak savaş karşıtı gösteriye katılanlara atfen, ''Eğer bugün Londra'da 500 bin kişi yürüyorsa bu sayı Saddam'ın, ölümüne yol açtığı insanların sayısından azdır. Yürüyenler 1 milyonsa bile, bu yine de Saddam'ın, ölümünden sorumlu olduğu insanların sayısının altında kalır. Bütün bu insanlar, Saddam'ın başlattığı savaşlar yüzünden ölmüştür'' dedi. 
     Irak'ta silah denetimlerine yeniden başlanabilmesinin silah tehdidiyle mümkün olabildiğini hatırlatan Blair, BM'nin bu noktada hem bir fırsatı hem de bir sorumluluğu bulunduğunu belirtti. Blair, fırsatın iyi değerlendirilmesini istedi ve BM'nin Irak konusunda etkinlik gösterememesi halinde bütün otoritesini yitireceğini savundu. 
     Saddam'a silah tehdidi olmadan hiçbir şey yaptırılamayacağını söyleyen Blair, bugün Irak'ta yapılan denetimleri de silah tehdidine borçlu olduklarını kaydetti. Blair, Irak rejiminin silah denetçileriyle tam işbirliği yapacağından emin olunması halinde, denetçilere istenildiği kadar süre tanınabileceğini ifade etti. 
     ''Ama bir işbirliği olmayacaksa bunun da anlamı kalmıyor'' diyen Blair, Saddam'ın uluslararası kamuoyuyla yeni oyunlara girişmesinin önlenmesi gerektiğini belirtti. 
     Silah denetçilerinin gerçeği ortaya çıkarmaları için her türlü yardımın yapılacağını ve gereken zamanın tanınacağını belirten Blair, sürecin her aşamasında barışçı yolların sonuna kadar deneneceğine söz verdi. 
     ''Saddam'ın verdiği sözler yalan, ama kitle imha silahları gerçek'' diyen Blair, Saddam'ın mutlaka silahsızlandırılması gerektiğini belirtti ve ''Aksi, dünya için son derece tehlikelidir. Terörizm ve kitle imha silahları dünyayı kaosa sürükleme tehdidi yaratmaktadır'' diye konuştu. 
     Saddam'ın bugün işbirliği yaptığını söylemenin mümkün olmadığını savunan Blair, ''Ben de İngiltere'nin savaşa girmesi fikrinden nefret ediyorum. Ama Saddam konusunda gayet geçerli nedenler var. Tabii ki savaşın sonuçları olacak. Bazı insanlar ölecek. Ama bir yandan da savaşı durdurmanın da kötü sonuçları olacak. Silahsızlanma olmazsa Saddam da varolmaya devam edecek'' dedi. 
     Saddam'ın yönetimde kalmasının, Irak halkının acı çekmeye devam etmesi anlamına geleceğini kaydeden Blair, ''Bu rejim her türlü insani değeri ve ilkeyi yok eden bir rejim. Bu rejimi yönetimde tutmak insani olmaz. Bunun için savaş kaçınılmaz olursa bundan kaçmayız'' diye konuştu. 
     Irak'taki yokluğun, hastalık ve ölümlerin ardında batının yarattığı savaş tehdidinin değil, Irak hükümetinin tutumunun bulunduğunu belirten Blair, ''Aslında Irak son derece zengin ve eğitimli bir ülke, ama halkı yokluk içinde, bunun tek nedeni de kendi hükümetleridir'' görüşünü dile getirdi. 
     Ortadoğu'da barışın önemine de değinen Blair, bölgede iki ayrı devlet temeline dayanan bir çözüm bulunana kadar pes etmeyeceklerini ifade etti. 
     Blair ayrıca, lider olarak görevinin, kendi partisi ve halkına ülkesi ve dünyanın karşı karşıya olduğu tehditler konusunda uyarıda bulunmak olduğunu söyledi ve delegelerden uyguladığı politikaya destek istedi. 
     Blair, İngiltere'nin birçok kentinde bugün düzenlenen savaş karşıtı gösterilerin demokrasinin gereği olduğunu da belirtti. 

     
</TEXT>
</DOC>
