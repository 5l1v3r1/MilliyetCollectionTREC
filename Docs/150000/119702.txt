<DOC>
<DOCNO> 119702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/19/son/sondun07.html </URL>
<DATE> 2002/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, kimyasal silahlar hakkında İran'dan ders alıyor 
</HEADLINE>
<TEXT>

     Irak lideri Saddam Hüseyin'i devirmek amacıyla Irak'a yönelik askeri harekata hazırlanan ABD'nin Irak'la savaşırken kimyasal silahlarla saldırıya maruz kalan İran'dan bilgi almak amacıyla bu ülkeye doktor ve bilim adamları yolladığı ortaya çıktı. 
     İran'ın geçirdiği acı deneylerin Amerikalılar için çok değerli dersler içerdiğine dikkati çeken Christian Science Monitor gazetesi, bilim adamı ve doktorların, kimyasal silah kurbanlarıyla görüşerek onların tecrübelerini öğrenmeye ve yaralıları nasıl tedavi edeceklerini belirlemeye çalıştıklarını yazdı. 
     Merkezi Lahey'de bulunan Kimyasal Silahların Yasaklanması Teşkilatı'nın da İran'da tıp uzmanları için 4 kurs açtığı, gelecek Mayıs ayında bir kurs daha açacağı verilen haberler arasında. 
     Gazeteye açıklama yapan İranlı yetkililer, 8 yıl süren savaş sırasında en az 100 bin kişinin hardal, sarin ve soman gibi kimyasal gazlara maruz kaldığını belirtti. Gazetenin haberinde, bugün kimyasal silah kullandığı için Saddam'ı devirmeye çalışan Amerikan yönetiminin, İran-Irak savaşı sırasında İran'daki Ayetullah Humeyni rejimini devirebilmek amacıyla Irak'a kimyasal silah yapması için büyük çapta yardım ve destek sağladığına dikkat çekti. 
     İranlı yetkili Dr. Hamid Sohran-Pour'un verdiği bilgiye göre, sinir gazına maruz kalan 10 bin İranlı hemen orada can verdi. Geri kalan 90 bin Iranlıdan ancak 30 bini hakkında tedaviyle ilgili kayıtlar tutuldu. Bu kişilerden hayatta olanların hala akciğer kanseri gibi ciddi sağlık sorunlarıyla uğraştığı ve sık sık hastahaneye yattığı bildiriliyor. 
     Yakın geçmişte Irak, İran'a, Kürtlere ve Şiilere karşı kimyasal silah kullanmıştı. SSCB'nin ise 1980'li yıllarda Afganistan'ı işgali sırasında kimyasal silaha başvurduğu biliniyor. ABD de Vietnam savaşı sırasında ağaçların yapraklarını döken kimyasal bir ilacın yanı sıra napalm bombası kullandı. 
     





</TEXT>
</DOC>
