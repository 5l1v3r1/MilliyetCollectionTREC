<DOC>
<DOCNO> 128915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/05/son/sonspo05.html </URL>
<DATE> 2003/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Atatürk Olimpiyat Stadı'nın durumu... 
</HEADLINE>
<TEXT>

     Geçen yıllarda yapımı tamamlanan ve hizmete açılan, ancak daha sonra ulaşım konusundaki sorunları ortaya çıkan Atatürk Olimpiyat Stadı'nın durumunu görüşmek üzere Devlet Bakanı ve Başbakan Yardımcısı Mehmet Ali Şahin yönetiminde bir toplantı gerçekleştirildi. 
     Ataköy Olimpiyatevi'nde yapılan toplantıya, Mehmet Ali Şahin'in yanısıra, Gençlik ve Spor Genel Müdürü Kemal Mutlu, Türkiye Milli Olimpiyat Komitesi TMOK Başkanı Sinan Erdem, İstanbul Gençlik ve Spor İl Müdürü Vedat Bayram ile İstanbul Büyükşehir Belediyesi ve valilikten temsilciler katıldı. 
     Basına kapalı gerçekleştirilen toplantı öncesinde basın mensuplarının sorularını yanıtlayan Mehmet Ali Şahin, stada ulaşım konusunda çözüm bulmak için görüşmeler yapacaklarını söyledi. 
     Şahin, statta yaptıkları incelemelerde geciken çalışmaların yerine getirilmesinin zor olmadığını belirlediklerini belirterek, ''Bu mükemmel stadın ulaşımında sorunlar var. Bu sorunları da gidermek kolay. Toplantıda bunu nasıl hallederiz, onu görüşeceğiz. Ulaşım konusunda ne istimlak, ne de var olan bir geçidi ortadan kaldırmaya gerek yok. Birkaç yerden stada ulaşmak mümkün. Bu da projelerde zaten var'' diye konuştu. 
     Stadın çevre düzenlemesine de değinen Şahin, şöyle devam etti 
     ''Kuşkusuz çevrede düzenleme de yapmak gerekiyor. Böyle güzel bir stadın çevre düzenlemesinin de yerine getirmek lazım. İstanbul Büyükşehir Belediyesi ve diğer kurumların işbirliğiyle birkaç yıl sonra stadın daha güzel hale geleceğini düşünüyoruz. Burada maçların yapılmasıyla stadın görünümü daha da değişecek. Olimpiyat Stadı zaten güzel bir stat ve geleceğiyle ilgili endişelerimiz yok.'' 
     





</TEXT>
</DOC>
