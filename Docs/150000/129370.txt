<DOC>
<DOCNO> 129370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/08/dunya/dun01.html </URL>
<DATE> 2003/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Tahran’a buse Ankara’ya çalım 
</HEADLINE>
<TEXT>

İran’a beş günlük bir ziyaret başlatan Talabani, Türkiye ile her türlü işbirliğini reddettiklerini’ söyledi 
     DIŞ HABERLER SERVİSİ 

     Irak’a yönelik Amerikan saldırısı olasılığının ağırlık kazandığı bir ortamda Irak Kürdistan Yurtseverler Birliği KYB lideri Celal Talabani, Türkiye ile hiçbir konuda işbirliği yapmayacaklarını söyledi. 
     İran haber ajansına İRNA göre, önceki gece Tahran’a gelen Talabani, Türkiye ile her türlü işbirliğini reddetti. Talabani, "Türk ordusunun Kuzey Irak’a girmesini sağlayacak hiçbir işbirliği mümkün değil" ifadesini kullandı. 
     Irak muhalefetinin bu ay ortalarında Kuzey Irak’taki Erbil kentinde bir toplantı yapacağını açıklayan KYB lideri, Ankara’nın söz konusu toplantının Türkiye’de yapılmasına yönelik davetini de kabul etmedi. 
     Celal Talabani, Erbil toplantısında Saddam sonrası Irak’ta ortaya çıkacak durumla ilgili hazırlıkların ele alınacağını ve uluslararası platformda Irak muhalefetini temsil edecek 75 üyeli bir komite oluşturulacağını bildirdi. Kürt lider, komite bünyesinde yürütme ve diplomasi görevlerini üstlenecek alt komiteler seçileceğini söyledi. 
     
     



 DÜNYA 












</TEXT>
</DOC>
