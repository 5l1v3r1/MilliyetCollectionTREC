<DOC>
<DOCNO> 136545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/13/yasam/yas00.html </URL>
<DATE> 2003/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İyi dinleyici sevilir 
</HEADLINE>
<TEXT>

Doğduğumuz andan itibaren dört tip insan modeline ayrıldığınızı belirten Davranış Gelişim Uzmanı Banu Gökçül, kendimizi tanıyarak mıknatıs’ olabileceğimizi vurguluyor. Ve şöyle diyor "Mıknatıs olmanın temeli iyi bir dinleyici olmaktır" 
     Mıknatıs insanlar - 3 
Pınar AKTAŞ 

     Uzmanlar değişik karakterdeki insanların, kendilerini eğitmeleri ve geliştirmeleri neticesinde mıknatıs olabileceklerine inanıyor. Davranış Gelişim Uzmanı Banu Gökçül’e göre ise mıknatıs olmanın en temel özelliği, karşıdaki insanı dinlemek. Gökçül, bu konuda şunları söylüyor 
     "Öncelikle çevresinde olup bitenler karşısında ayık olmalı. Katıldığı ortamdaki insanların karakterini iyi tanımalı ve ona uygun davranmalı. Ama en önemli şey karşındaki insanı dinlemek. Çünkü insanlar, psikoloğa, davranış gelişim uzmanına, psikiyatriste kendini dinletebilmek için para veriyor. Bu insanları bilge gibi görüyor. Çünkü karşısındaki kişi, ona görüşlerini söylüyor. O kişinin yaptığı ise sadece dinlemek. Kim bizi dinliyorsa biz o kişiyi seviyoruz. Ama gerçek dinleyici, yani soru soran, anlamaya çalışan, yorum yapan, sonucunda özetleyen kişi mıknatıs oluyor. Onu çok seviyoruz." 
     
     TİPİNİ BELİRLE VE İLERLE’ 
     Banu Gökçül’e göre, doğduğumuz andan itibaren dört tip insan modeline ayrılıyoruz. Mıknatıs olma özelliğinin sonradan gelişebildiğini belirten Gökçül, bu dört ayrı tipin de bazı yönlerini geliştirerek model insan olabileceğini söylüyor. İşte o dört tip 
     
     
     Analizciler Eğlenmeyi öğrenmeliler 
     Çok soru sorar ve kararsız biri izlenimi verir. Hata yapmaktan çok korkar, her şeyi ince eleyip sık dokur. Hemen harakete geçmez, öncelikle durup düşünmeyi, izlemeyi tercih eder. İlişkilerinde ve karşısına çıkan olaylarda kolay kolay risk almaz. Çok iyi dinleyici olduğundan başkaları tarafından çok aranır. Hassas görünmesine rağmen zaman zaman katı ve keyfi olabilir. İş hayatlarında düzenli ve sistematik bir yol izler. Mıknatıs olabilmek için daha az ciddi, rahat olmayı ve daha çok eğlenmeyi öğrenmesi gerekir. Stresten uzak kalmalıdır. 
     
     Destekleyiciler İşe de sevgi yansıtmalılar 
     İlgi ve sevgi ister yardım etmeyi sever. En çok korktuğu şey, birinin ona özen göstermeyerek geri çevirmesidir. Rahat ve sempatiktir. "Hayır" demesi çok zordur. Anlayışlı, yardımsever ve uyumludur. Rekabetçi değildir. Diğer insanlara fikirlerini aşılamaz, üstünlük kurmaya çalışmaz. Mantık veya işten çok duygularla ilgilidir. İyi dinleyicidir. Övülmek için oldukça şevkli davranabilir. İnsanları incitmekten kaçınır ve kolay incinir. İş ortamında işbirlikçidir. Duygusal bir bağ kurduktan sonra sadık birer çalışan olur. Mıknatıs olabilmek için ilişkilerindeki yeteneği elindeki işe de yansıtması gerekir. 
     
     Teşvikciler Disiplin onlar için şart 
     Heyecanlıdır. Örneklerle konuşmayı sever. Detaylı analiz yapmaz. Olaylarla ilgili yeterli bilgi sahibi olmadan da genellemelere varabilir. Eğlence sever. Sosyal açıdan dışa dönük ve güçlü görünür. Diğerlerinin duygu ve düşüncelerinin farkındadır ve bunlara önem verir. Yardımseverdir. İş ortamında, özellikle kendi dışa dönük yönlerine hitap eden insanları memnun etmeye heveslidir. Rekabeti sevmez. Beğendiği liderlere bağlılık sergiler. Mıknatıs olabilmek için kendini daha iyi organize etmelidir. Disiplini, durup düşünmeyi öğrenmelidir. 
     
     Kontrolcüler Duygulara değer vermeliler 
     Kararlıdır. En büyük korkusu, herhangi birinin onun zamanını harcaması ve onun adına karar vermesidir. Aktif, bağımsız ve hırslıdır. Kendine güvendiği izlenimi verir. Olayları yönetmeyi sever. Sorumluluk üstlenir. Bilgiyi sever. Diğerlerini kendi fikir ve tutumlarına çekmek ve ikna etmek ister. Çabuk karar verir. Duygularını belli etmekte zorlanır. Düzen ve organizasyonu sever. Kendi hayatını sadece kendisi yönetmek ister. Eleştiricidir. İş ortamında hız ve zorluğu sever, işler yavaş giderse sıkılır. Dakiktir ve sözünü kutsal yeminmiş gibi tutar. Mıknatıs olmak için dinleme yeteneğini geliştirmeli ve mantık kadar duyguların da önemli olduğunu fark etmelidir. 
     
Ben serseri mıknatısıyım’A.L. 28 yaşında bir kadın doktor, "Mıknatısım ama malesef zıt kutupları’ çekiyorum" diyor 
     Aslında genel olarak bir mıknatısım. Ama kuvvetle kendime çektiğim insanlar sorunlu erkekler. Çünkü ayakları yere basan ve güçlü bir kadın izlenimi veriyorum. Sanırım bu yüzden de onları çekiyorum. Bu benim tercihim değil tabii ki... Şansım olsa hiçbirinin hayatıma girmemesini yeğlerim. Hayatıma girmek isteyen erkekler genellikle önce o kadar iyi davranırlar ki onlara nezaketen olumlu ya da olumsuz karşılık veririm. Daha sonra bir bakarım hayatımı istila etmeye başlamışlar. Ama artık akıllandım. Çok güzel önlerini kesebiliyorum. Aslında hepsini yan yana dizdiğinizde alakasız bir sürü tip ortaya çıkıyor. Mesela son 3 ay, 3 tane adam hayatıma bu şekilde girmeye çalıştı. Biri bir arkadaşımın arkadaşı. Evli ve "Senden hoşlanıyorum" dedi. Ben de evli olduğunu bildiğimi söyledim ve tersledim. Çok pişkince kabul etti ama aynı tavırını sürdürüyor. Hatta bana eşini ve çocuklarını bile anlatıyor. 
     
     "Meğer derdi başkaymış" 
     Diğeri bir sanatçı. Beni eğlendiriyor. Ama ne zaman sorunlu olsa ya da canı gece bir şeyler yapmak istese arıyor. Ben aradığımda açmaz. Bir saat sonra arayıp sevgi sözcükleri söyler. En sonuncusu tam bir facia. Sosyetik bir adam, çok geniş bir çevresi var. Sonradan anladım ki onun derdi sadece evde canı sıkıldığında ne kadar güzel evleri, arabaları, arkadaşları olduğunu anlatmak için birini bulmakmış. 
     

</TEXT>
</DOC>
