<DOC>
<DOCNO> 149297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/12/son/sondun03.html </URL>
<DATE> 2003/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ünlülerin ipliği az daha pazara çıkıyordu... 
</HEADLINE>
<TEXT>

     Sinema ve şov dünyasının ünlülerinin merak edilen sırları, ''açıkgöz bir polis'' tarafından az daha ortaya dökülüyordu. Los Angeles Polis Departmanı'nda görevli bir polis memuru, Halle Berry, Jennifer Aniston, Meg Ryan, Sharon Stone, Pamela Anderson gibi yıldızların özel bilgilerini magazin gazetelerine satmak amacıyla araştırma yaparken yakalandı. 
     Internetteki ''imdb'' sitesinin haberine göre, Kelly Chrisman adlı polis memuru, görevli olduğu departmanda ünlülerin özel bilgilerini ele geçirmek üzereyken suçüstü yapıldı. 
     Magazin basınına bu bilgileri satmak istediği belirlenen gözü açık polis, ünlülerin ikametgahlarının haritasının çıkarılacağı bir proje için şefinin kendisini görevlendirdiğini öne sürdü. 
     Ancak, Los Angeles Polis Departmanı yetkilileri, böyle bir projenin olmadığını, Chrisman'ın kendine çıkar sağlamak için bu faaliyetin içine girdiğini bildirdiler. Polis memurunun bazı magazin dergilerinin üst düzey yetkilileri ile telefon konuşmaları yaptığının da belirlendiği kaydedildi. 
     Polis memurunun, Meg Ryan, Jennifer Aniston, Halle Berry, Mickey Rourke, Pamela Anderson, Lara Flynn Boyle, Sharon Stone, Sean Penn, Drew Barrymore ve Cindy Crawford'ın kişisel bilgilerini ele geçirmek istediği belirlendi. 
     





</TEXT>
</DOC>
