<DOC>
<DOCNO> 134838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/03/son/sonspo11.html </URL>
<DATE> 2003/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan basını Emre her zamanki sivrisinek, Okan ışıldatıyor... 
</HEADLINE>
<TEXT>

     İtalyan gazeteleri, Torino karşısında 2-0 galip gelen FC İnter'de Türk futbolcular Emre Belözoğlu ve Okan Buruk'a övgüler yağdırdı. 
     Gazeteler, Emre'nin orta sahada çok çalışkan bir oyun sergilediğini, Okan'ın da İnter'in başlattığı işi tamamladığını ifade etti. 
     Corriere dello Sport, ''Emre hayal kırıklığı yaratmıyor'' başlığı altında, ''Küçük profesör ateşledi ve kendinden emindi. Başlangıç anında çok fazla hata yaptı ama daha sonra İnter ile birlikte büyüdü'' yorumunda bulundu. 
     Tutto Sport da Emre için ''her zamanki sivrisinek'' yakıştırmasını yaparak, özellikle 2. yarıda daha çalışkan ve yararlı olduğunu yazdı. 
     La Gazzetta dello Sport ise 22 yaşındaki futbolcunun başlangıçta pozisyonlar yaratmakta zorluk çektiğini, ancak daha sonra açılıp ''o değer biçilmez sol ayağını'' gösterdiğini belirtti. 
     Öte yandan bu sezon lacivert siyahlı formayla 2. golünü atan Okan, sergilediği oyunla İtalyan basınında ön plana çıkmaya başladı. La Repubblica, sağ kanatta oynayan Türk futbolcunun defanstaki açığı kapatarak çok zor bir görevi başarıyla tamamladığını ve gol atmaya layık olduğunu kaydetti. 
     Okan hakkında La Gazzetta dello Sport, ''Başlangıçta pozisyonların dışında kaldı. Çok fazla ilerideydi ve geç kalıyordu. Ama sonra motoru açıp Boğalar'ın sahasında her tarafta yer aldı. Kalenin önünde de hazır bulunarak ikinci golü attı'', Corriere dello Sport da ''Işıldatıyor, ama onun verdiği verim gerçekte diğerlerinin vermeyi başaramadıklarından daha farklı. 2. yarı fırtına gibi patlıyor ve Zanetti ile mükemmel bir uyum sağladıktan sonra golünü de atıyor'' değerlendirmesini yaptı. 
     Bu arada Teknik Direktör Hector Cuper düzenlediği basın toplantısında, ''Her şeyi yapan, hatta gol bile atan Okan, sizin için sürpriz mi'' sorusuna, ''Zorluklara karşı koydu ve çok güzel bir fırlayış yaptı. Gol de attı. Ona sadece tebriklerim var'' yanıtını verdi. 

     
</TEXT>
</DOC>
