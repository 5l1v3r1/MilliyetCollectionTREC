<DOC>
<DOCNO> 112039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/09/son/sonspo01.html </URL>
<DATE> 2002/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Efes Pilsen Almanya'ya gitti... 
</HEADLINE>
<TEXT>

     Efes Pilsen Basketbol Takımı, Erkekler Avrupa Ligi'nde yarın Almanya'nın Alba Berlin takımıyla yapacağı maç için Berlin'e gitti. 
     Efes Pilsen Kulübü Genel Menajeri Engin Özerhun, takımın Berlin'e hareketinden önce Atatürk Havalimanı'nda yaptığı açıklamada, Avrupa Ligi'ne galibiyetle başlamak istediklerini ifade ederek ''Ligde Pınar Karşıyaka maçında aldığımız yenilginin ardından Alba Berlin karşılaşmasına çıkacağız ve bu maçı mutlaka kazanmak istiyoruz. Bu galibiyet takımımıza da iyi bir moral verecektir'' dedi. 
     Alman takımlarına karşı genellikle üstün olduklarını kaydeden Özerhun, ''Biz Almanya'da hiç yenilmedik ve bu maçtan da galibiyetle ayrılacağımıza inanıyorum. Milli takımdaki oyuncularımız hiç ara vermeden takıma katıldılar. Bu da tabii ki bazı sıkıntılar yaşamamıza neden oluyor. Ama bir süre sonra herşey yoluna girecek'' diye konuştu. 
     Özerhun ayrıca, Alba Berlin'in geçen sezona oranla daha az sert basketbol oynadığını sözlerine ekledi. 
     Bu arada Efes Pilsen'de, Alba Berlin maçı öncesinde sakat ve cezalı oyuncu bulunmazken lacivert-beyazlılar, tam kadro olarak Berlin'e gitti. 
     





</TEXT>
</DOC>
